D>
	На Майкъл Колинс, Дик Гордън, Джак Суигърт, Стю Рууза, Ал Уардън, Кен Матингли и Рон Еванс.
	Защото тези хора никога не получават полагащото им се признание.
D$


>
	{img:weir_carta.jpg|Карта на околността на Артемида}

	{img:weir_center_appolo.jpg|Карта: Туристически център Аполо 11}

	{img:weir_artemida.jpg|Карта: Aртемида}

	{img:weir_topilka_i_reactori.jpg|Алуминиева топилка Санчес, схема на топилка и реактори}


>	1.

	Придвижвах се с подскоци по сивия прашен терен към гигантския купол на мехура Конрад. Обточеният му с червени светлинки шлюз ми се струваше обезпокоително далече.
	Трудно се тича със стокилограмова екипировка, дори при лунна гравитация. Но ще се учудите на какво е способен човек, когато животът му е заложен на карта.
	Боб тичаше до мен. Чух гласа му по радиото:
	— Дай да свържа бутилките си към твоя костюм!
	— Така само и ти ще умреш.
	— Дупката е огромна. Направо виждам как газът свисти от бутилките ти.
	— Много окуражително, благодаря.
	— Аз отговарям за обхода — каза Боб. — Спри веднага да те прикача!
	— Не. — Продължавах да тичам. — Точно преди да се разпищи алармата за теч чух пукот. Умора на метала. Сигурно някъде при клапана. Само ще си пробиеш маркуча на някое остро парче.
	— Готов съм да поема този риск!
	— Но аз не съм. Знам за какво говоря, Боб. Разбирам от метали.
	Превключих на дълги равни подскоци. Беше като да се движиш на каданс, но и е най-добрият начин, когато носиш такъв товар. Дисплеят на шлема ми твърдеше, че до шлюза има петдесет и два метра. Погледнах към екранчето над лакътя си. Запасите от кислород се сриваха пред очите ми. Затова отклоних поглед.
	Дългите крачки се отплащаха. Направо летях. Дори Боб остана да ми диша прахта, а той е най-опитният обходчик на Луната. Номерът е следният — всеки път, когато кракът ти докосне земята, се изтласкваш, така че да набереш допълнителна инерция с посока напред. Проблемът е, че това нарушава равновесието ти. И най-малката грешка може да те просне по лице, а инерцията ще те тласка още метри напред по земята. Обходническите костюми са здрави, но все пак е за предпочитане да не изпробваш здравината им в пряк двубой с каменистата повърхност.
	— Движиш се прекалено бързо! Ще се спънеш и ще си пукнеш визьора!
	— По-добре, отколкото да дишам вакуум — казах аз. — Имам още десетина секунди.
	— Изоставам — каза той. — Не ме чакай.
	Дадох си сметка колко бързо се движа чак когато триъгълните панели на Конрад изпълниха полезрението ми. Растяха _много_ бързо.
	— Мамка му! — Нямах време да убия скоростта си. Направих един последен скок и се превъртях в кълбо напред. Получи се — повече на късмет, отколкото заради някакви специални мои умения, но така или иначе ударих стената с крака. Добре де, Боб беше прав. Движила се бях прекалено бързо.
	Изправих се и посегнах към дръжката на шлюза.
	Ушите ми изпукаха. Сигнали за тревога ревнаха в шлема ми. Бутилките сдаваха багажа — налягането беше толкова ниско, че вече не можеше да компенсира теча.
	Бутнах вратата на шлюза и се сринах в камерата. Напразно се опитвах да поема въздух, причерня ми. Ритнах вратата да се затвори, посегнах към резервната кислородна бутилка и издърпах иглата.
	Капакът на бутилката излетя и въздух под налягане започна да изпълва камерата. Уви, излизаше от резервната бутилка толкова бързо, че част от него се втечняваше в мъгла заради охлаждането, което съпровожда бързото разширяване. Отпуснах се на пода, усещах, че губя съзнание.
	Дишах тежко в костюма си, с мъка потисках позивите за повръщане. Не съм създадена за такива физически усилия, това мога да кажа. Усетих първите бодежи на характерното главоболие, причинено от кислороден глад. Щеше да ме мъчи поне няколко часа. Успяла бях да си докарам височинна болест на Луната.
	Съскането постепенно утихна, после спря съвсем.
	Боб най-сетне бе стигнал до шлюза. Видях го да наднича през кръглото прозорче.
	— Как си? — попита по радиото.
	— В съзнание — отвърнах задъхано.
	— Ще можеш ли да станеш? Или да се обадя за помощ?
	Боб нямаше как да влезе, без да ме убие, защото лежах в камерата на шлюза с прецакан костюм. Но всеки от двете хиляди души в града можеше да отвори вътрешната врата на шлюза и да ме извлече от камерата.
	— Няма нужда. — Надигнах се на четири крака, после и на два. Подпрях се на стената до контролния панел и включих почистващата програма. Въздушни струи с високо налягане ме запердашиха от всички посоки. Сивкав лунен прах се завихри в камерата, преди вентилационната система да го всмуче и филтрите да го отстранят.
	След края на почистващата програма вътрешната врата се отвори автоматично.
	Влязох в преддверието, освободих вътрешния шлюз и се пльоснах на една пейка.
	Боб мина през шлюза по нормалния начин, без драматични изпълнения с резервната въздушна бутилка (която сега трябваше да се подмени, между другото). Не, той се задоволи с обичайния метод, включващ помпи и клапани. След като почистващата му програма приключи, Боб дойде при мен в преддверието.
	Помогнах му да свали шлема и ръкавиците си, без да кажа и дума. Никой не бива сам да си съблича костюма. Не че е невъзможно, но е много неприятно. Освен това е въпрос на традиция. Боб ми върна услугата.
	— Гадна работа — казах, когато ми свали шлема.
	— Едва не умря — каза Боб, докато се измъкваше от костюма си. — Трябваше да следваш инструкциите ми.
	Обърнах костюма си да погледна отзад. Посочих изкривеното парче метал, което бе останало от въздушния клапан.
	— Виж. Точно както ти казах. Умора на метала.
	Той погледна клапана и кимна.
	— Добре. Права си била. Не е имало начин да ти дам от своя въздух при този раздран клапан. Браво. Само че изобщо не би трябвало да се стига до това. Откъде си взела костюма, за бога?
	— Купих го втора ръка.
	— И защо ти е било да купуваш употребяван костюм?
	— Защото не можех да си позволя нов. Едвам събрах пари за използван, а вие, задници такива, не ми давате да се включа в гилдията, докато не си осигуря костюм.
	— Трябвало е да пестиш за нов. — Боб Люис е бивш морски пехотинец от армията на САЩ и не търпи глупости. По-важно, той отговаря за обучението на нови обходчици. Подчинен е на шефа на Обходническата гилдия, но само и единствено от него зависи дали ще те приемат за член. От неговата преценка на уменията ти. А ако не си член, нямаш право на самостоятелни обходи, нито да водиш туристически групи на повърхността. Така работят гилдиите. Скапаняци.
	— Е? Как се справих?
	Той изпръхтя.
	— Сериозно ли ме питаш? Пълен провал, Джаз. С гръм и трясък. Скъсана си.
	— Защо?! — настоях аз. — Изпълних всички задължителни маневри и задачи; терена с препятствия преминах за време под седем минути. А когато се появи сериозен проблем, успях да се прибера жива и здрава, без да изложа на риск партньора си.
	Боб отвори едно шкафче и прибра вътре шлема и ръкавиците си.
	— Костюмът ти е твоя отговорност. Той те издъни, значи и ти си се издънила.
	— Как може да виниш мен за теча?! Всичко си беше наред, когато излязохме!
	— В тази професия са важни резултатите. Луната е гадна злобарка. Грам не й пука _защо_ се е издънил костюмът ти. Просто те убива. Трябвало е по-добре да провериш екипировката си. — Закачи останалата част от костюма си на специално изработена за целта закачалка и го прибра в шкафчето.
	— Стига бе, човек!
	— Джаз, та ти едва не загина. Как бих могъл да те пусна? — Затвори шкафчето, явно се канеше да си ходи. — След половин година можеш да се явиш пак.
	Застанах на пътя му.
	— Това е нелепо! Искаш да спра живота си на пауза заради някакво спорно правило на гилдията!
	— Обръщай повече внимание на екипировката си — каза той, заобиколи ме и излезе от преддверието. — И недей да пестиш пари за подмяната на клапана.
	Проследих го с поглед как си отива, после се тръшнах на пейката.
	— Еба си.


	Влачех се през лабиринта от алуминиеви коридори към дома си. Поне не беше далече. Целият град е едва половин километър широк.
	Живея в Артемида, първия (и засега единствен) град на Луната. Състои се от пет гигантски сфери, наречени „мехури“. Те са заровени наполовина в земята, затова Артемида прилича досущ на лунните градове от старите научнофантастични романи — грозд от куполи. Не са куполи, а сфери, но подземната част не се вижда отвън.
	В центъра се намира мехурът Армстронг, заобиколен от Олдрин, Конрад, Бийн и Шепърд. Мехурите се свързват със съседите си посредством тунели. В началното училище имах за домашно да направя макет на Артемида. Лесна работа. Няколко топки и пръчки, и готово. Отне ми десет минути.
	Скъпичко е да дойдеш тук и възскъпо да останеш. Но един град не може да функционира само с богати туристи и ексцентрични милиардери. Има нужда и от работническа класа. Нали не очаквате Дж. Фрашканспари Гадняр III сам да си чисти тоалетната?
	Та аз съм от дребните хорица.
	Живея в Долен Конрад 15, скапан квартал на петнадесети подземен етаж в мехура Конрад. Ако кварталът ми беше вино, сомелиерите щяха да го определят като „възкисело, с привкус на провал и кофти екзистенциални решения“.
	Вървях покрай редицата нагъсто разположени квадратни врати, докато не стигнах до моята. Е, моята поне е от „долните“ каютки. По-лесна за влизане и излизане. Размахах джаджата си пред ключалката и вратата се отвори с щракване. Пропълзях в жилището си и затворих вратата.
	Лежах на койката и се взирах в тавана… който се намираше на няма и метър от лицето ми.
	Водят се „жилищни капсули“, но всички им викат „ковчези“. На практика са легла между четири стени, под и таван, и врата, която се заключва. Само едно нещо можеш да правиш в ковчега — да спиш. Е, има и друга употреба (която също включва хоризонтално положение), но иначе… разбирате какво имам предвид.
	Разполагам с легло и полица. Това е. В дъното на коридора има обща баня, а на няколко пресечки — обществени душове. Ковчегът ми няма да се появи в „Лунна къща и градина“, но само толкова мога да си позволя.
	Проверих часа в джаджата си.
	— Ебааа си.
	Нямах време за губене. Товарният кораб на ККК щеше да пристигне следобед и ме чакаше работа.
	Да се разберем — нашият следобед не се определя по слънцето. „Обед“ получаваме веднъж на двайсет и осем земни дни, а дори и тогава не го виждаме. Всеки мехур си има по два корпуса, дебели по шест сантиметра, а помежду им — метър натрошена скала. И с гаубица да стреляте по града, най-много да го одраскате. Слънчевата светлина със сигурност не може да проникне вътре.
	Тогава как определяме времето? Според часовата зона на Кения. В Найроби е следобед, значи и в Артемида е следобед.
	След почти смъртоносния си обход бях потна и мръсна. За душ нямах време, но можех поне да се преоблека. Както си бях легнала по гръб на леглото, изхлузих обходническото трико и навлякох синия си комбинезон. Стегнах колана, после седнах в леглото и прибрах косата си на конска опашка. Грабнах джаджата си и излязох.
	В Артемида нямаме улици. Имаме коридори. Адски скъпо е да построиш нещо на Луната и никой не би прахосвал ресурси за построяването на пътища. Може да се возиш на електрическа количка или на скутер, но като цяло коридорите са предназначени за пешеходци. Тук гравитацията е едва една шеста от земната. Ходенето не изисква много енергия.
	Колкото по-скапан е кварталът, толкова по-тесни са коридорите. Тези в Долен Конрад са направо клаустрофобични. Широки са точно колкото двама души да се разминат, извърнати настрана.
	Вървях по коридорите към центъра на Долен 15. Наблизо нямаше асансьор, затова тръгнах по стълбите, като ги вземах по три стъпала наведнъж. Стълбищата в ядрото на мехура са съвсем като земните — със стандартната височина на стъпалото от двайсет и един сантиметра. Уж за удобство на туристите. Стълбищата, където туристи не припарват, са други — всяко стъпало е високо по половин метър. Нищо работа при лунната гравитация. Та изкачих аз с големи скокове едно от туристическите стълбища и стигнах до наземното ниво. Сигурно ви звучи ужасно да изкачиш петнайсет етажа наведнъж, но тук не е голяма работа. Дори не се задъхах.
	На наземното ниво се намират тунелите, които свързват отделните мехури. Естествено, всички магазини, бутици и други капани за туристи също се намират тук, за да се възползват максимално от пешеходния трафик. В Конрад това са предимно ресторанти, които продават бъркоч на онези туристи, които не могат да си позволят истинска храна.
	При входа на тунела към Олдрин се беше събрала малка тълпа. Това е единственият начин да се придвижиш от Конрад до Олдрин, освен ако не заобиколиш през Армстронг, и това прави тунела основна пътна артерия. Минах през огромната кръгла врата. Не каква да е врата, а като онази в самолетите, която се затваря и запечатва автоматично при промяна в налягането. Ако в тунела се отвори пробойна, изтичащият от мехура въздух ще затвори вратата. Всички в Конрад ще оцелеят. Ако се случи да си в тунела обаче… е, да не съм на твое място.
	— Я, и това ако не е Джаз Башара! — каза един задник наблизо. Все едно сме първи приятелчета.
	Не бяхме.
	— Здрасти, Дейл — казах аз и си продължих по пътя.
	Той се затича да ме настигне.
	— Явно пристига товарен кораб. Нищо друго не може да вкара мързеливия ти задник в униформа.
	— Помниш ли онзи път, когато проявих бегъл интерес към мнението ти? О, чакай, моя грешка. Никога не се е случвало.
	— Чух, че са те скъсали на изпита днес. — Цъкна с език, уж съчувствено. — Кофти работа. Аз го взех от първия път, но не може всички да са като мен, нали?
	— Изчезни.
	— Мда, туристите плащат луди пари да излязат навън, да знаеш. Тъкмо отивам към Туристическия център, че имам група за обход. Направо ще се зарина с мангизи.
	— Непременно ги заведи при острите камъни и им покажи няколко скока.
	— Да бе — каза той. — Хората, дето са _взели_ изпита, не правят такива глупости.
	— Явих се на майтап — казах небрежно. — Да водиш туристи на обход не е истинска работа.
	— Права си. Някой ден се надявам да стана разносвач като теб.
	— Куриер — изръмжах аз. — Терминът е „куриер“.
	Той се подсмихна по начин, който си просеше юмрук в носа. За щастие, междувременно бяхме стигнали до мехура Олдрин. Избутах с рамо досадника Дейл и излязох първа от свързващия тунел. Специалната врата на Олдрин беше нащрек, точно като онази на Конрад. Избързах напред и свих надясно, само и само да се измъкна от Дейл.
	Олдрин е противоположност на Конрад във всяко отношение. Конрад е пълен с водопроводчици, стъклари, оксиженисти и всякакви монтьори със съответните им работилници и сервизи… списъкът е дълъг. Олдрин, от своя страна, си е курорт. Има си хотели, казина, публични домове, театри и дори — честна дума! — истински парк с истинска трева. Богати туристи от цялата Земя идват тук на двуседмична ваканция.
	Минах през Аркадата. Не е най-прекият път към мястото, където отивах, но гледката ми харесва.
	Ню Йорк си има Пето авеню, Лондон си има Бонд Стрийт, а Артемида си има Аркадата. Тук в магазините няма етикетчета с цени. Ако се налага да питаш колко струва това или онова, значи не ти е по джоба. Местният „Риц-Карлтън“ заема цяла пресечка по хоризонтала и пет етажа нагоре и още толкова надолу по вертикала. Една нощувка струва дванайсет хиляди, което е повече, отколкото аз изкарвам за цял месец като куриер (е, аз имам и други източници на доходи).
	Въпреки безбожната цена на лунните ваканции търсенето е по-голямо от предлагането. Земляните от средната класа теглят кредити, за да дойдат тук веднъж в живота си. Отсядат в по-скапаните хотели в по-скапаните мехури като Конрад. Но богаташите идват тук ежегодно и отсядат в хубавите хотели. А какво пазаруване пада, да не ви разправям!
	Олдрин е основната артерия, по която се стичат пари към Артемида.
	В търговския район нямаше и едно нещо, което да мога да си позволя. Ала един ден щях да съм достатъчно богата, за да се чувствам тук в свои води. Такъв поне беше планът. Плъзнах за последно поглед по витрините, после им обърнах гръб и тръгнах към Централния порт.
	Олдрин е мехурът, който се намира най-близо до зоната за кацане. Не бихме искали богаташите да се мърсят с преход през бедняшките райони, нали така? По-добре да ги посрещнем в хубавата част на Артемида.
	Минах под голямата арка и се озовах в Централния порт. Гигантският шлюзов комплекс е второто по големина помещение в града. (Само паркът в Олдрин е по-голям.) Сега Централният порт кипеше от трескава дейност. Провирах се вещо сред работници, които бързаха насам-натам. В града всички ходим бавно заради туристите, но Централният порт е за професионалисти, които владеят Дългата лунна стъпка и умело развиват висока скорост.
	Няколко пътници чакаха при влаковия шлюз в северната част на порта. Повечето вероятно бяха тръгнали към градските реактори и алуминиевата топилка „Санчес“, които се намират на километър южно от града. Топилката използва гигантски количества топлина и изключително неприятни химикали, затова е изнесена далече от жилищните мехури. Колкото до реакторите, ами… те са ядрени, така че никой не ги иска близо до града.
	Видях Дейл да се придвижва към влаковия перон. Несъмнено се бе отправил към Туристическия център „Аполо 11“. Туристите го обожават. Половинчасовото пътуване с влак предоставя незабравими гледки към лунния пейзаж, а от Туристическия център — херметизиран и с всички удобства — мястото на кацане се вижда като на длан. А за онези, които искат да излязат на обход и да видят всичко отблизо, Дейл и другите обходчици са на разположение.
	Точно пред влаковия шлюз има голямо знаме на Кения. Под него — надпис, гласящ: „Кенийска задгранична платформа Артемида. Тази платформа е собственост на Кенийската космическа корпорация. Важат законите на международното морско право“.
	Стрелнах Дейл с отровен поглед. Той не ме видя. Язък. Толкова як поглед, а отиде напразно.
	Проверих графика на кацанията в джаджата си. Днес нямаше да има месарски доставки (така наричаме пътническите кораби). Такива пристигат средно веднъж в седмицата. Следващият щеше да пристигне чак след три дни. Слава на Бога. Няма нищо по-досадно от голобради наследници, дошли да търсят „лунна шунда“.
	Отправих се към южната част на помещението, където товарният шлюз чакаше в готовност. Можеше да побере десет хиляди кубични метра товар, но процесът по товаренето беше бавен. Капсулата беше пристигнала преди часове. Обходчиците бяха вкарали цялата капсула в шлюза и я бяха почистили с въздух под високо налягане.
	Правим всичко възможно лунният прах да не влиза в града. Дори аз не бях пропуснала почистването днес, макар че едва не умрях по време на злополучния си обход. Защо си правим целия този труд? Защото лунният прах е _изключително_ вреден за дишането. Съставен е от миниатюрни скални частици, при това неогладени поради липса на необходимите за това метеорологични условия. Всяка прашинка представлява ръбат кошмар, който дебне да ти разпори дробовете. По-безопасно е да изпушиш кутия азбестови цигари, отколкото да дишаш тази гадост.
	Докато стигна до товарния шлюз, вътрешната му врата се беше отворила и вече разтоварваха капсулата. Насочих се към Накоши, главния докер. Той седеше зад бюрото си и инспектираше съдържанието на един колет. След като се увери, че не съдържа контрабандни стоки, затвори кутията и удари на капака й печат със символа на Артемида — главно А, чието дясно ченгелче е оформено като лък, а напречната чертица като стрела.
	— Добрутро, господин Накоши — казах жизнерадостно. Двамата с татко бяха приятели, откакто се помнех. Той ми беше почти като кръвен роднина, нещо като любим чичо.
	— Нареди се на опашката като другите куриери, лайненце такова.
	Добре де, може би като далечен братовчед.
	— Хайде де, господин Н. — размърках се аз. — Чакам този товар от седмици. Нали говорихме за това.
	— Преведе ли парите?
	— А ти подпечата ли пакета?
	Той ме погледна право в очите и бръкна под бюрото. Измъкна оттам запечатана кутия и я плъзна към мен.
	— Не виждам печат — казах. — Всеки път ли трябва да минаваме през това? А бяхме толкова близки. Какво се случи?
	— Случи се, че ти порасна и сега си трън в задника. — Сложи джаджата си върху кутията. — А имаше такъв потенциал! Сама си си виновна. Три хиляди.
	— Две и петстотин тоест. Както говорихме?
	Той поклати глава.
	— Три. Руди нещо взе да души. По-голям риск значи повече пари.
	— На мен това ми звучи повече като твой проблем, отколкото като мой — казах. — Уговорихме се за две и петстотин.
	— Хммм — проточи той. — Може би трябва да проверя по-подробно какво има в кутията… Дали не съдържа нещо забранено, да речем.
	Свих устни. Не му беше сега времето да се правя на интересна. Активирах банковия софтуер на джаджата си и наредих превода. Двете джаджи извъртяха каквато там магийка правят в такива случаи, разпознаха се взаимно и потвърдиха трансфера.
	Накоши взе ръчния си компютър, провери потвърждението и кимна доволно. Подпечата кутията.
	— Какво има вътре, между другото?
	— Предимно порно. С майка ти в главната роля.
	Той изпръхтя и продължи с проверката на товара.
	Та така се вкарват контрабандни стоки в Артемида. Лесна работа. Достатъчно е да намериш корумпиран служител, когото познаваш от шестгодишна. Относно транспортирането на контрабандните стоки _до_ Артемида… това е друга работа. По-нататък ще се впусна в подробности.
	Можех да взема и още пратки за разнасяне, но тази беше специална. Отидох при количката си и скочих на шофьорското място. Можех да мина и без количка, защото Артемида не е пригодена за превозни средства, но с нейна помощ разнасям повече доставки. И понеже ми плащат на бройка, инвестицията си струва. Количката ми е трудна за управление, но пък може да носи тежко. Затова реших, че е от мъжки пол, и я кръстих Спусък.
	Плащах месечна такса, за да държа Спусък на Централния порт. Къде другаде да го държа? Жилището ми е по-малко от затворническа килия на Земята.
	Включих Спусък — няма ключ за запалване или нещо такова. Само бутон. Защо му е на някой да краде количка? И какво ще прави с нея, ако я открадне? Ще я продаде? Веднага ще го хванат. Артемида си е едно село на практика. Никой нищо не краде. Е, има дребни кражби от магазините, но количките са в пълна безопасност.
	Потеглих към изхода.


	Със Спусък се возехме по богаташките коридори на мехура Шепърд. Те нямат нищо общо с моя смотан квартал. Коридорите на Шепърд са облицовани с дървена ламперия и настлани с красиви поглъщащи шума килими. През двайсет метра от тавана висят полилеи. Поне те не са безумно скъпи. На Луната имаме силиций в изобилие и сами си произвеждаме стъкло. Но пак си е показно, та дрънка.
	Ако си мислите, че ваканциите на Луната са скъпи, значи нямате представа колко струва да живееш в мехура Шепърд. В Олдрин са скъпарските хотели и курортни центрове, но Шепърд е мястото, където живеят богатите местни.
	Тръгнала бях към имението на един от най-богатите гадняри в града. Тронд Ландвик. Натрупал бе състояние в норвежкия телекомуникационен сектор. Домът му заемаше голямо парче от наземния етаж на Шепърд — абсурдно голямо, като се има предвид, че Ландвик живееше там само с дъщеря си и една слугиня. Но пък парите са си негови, нали така. Щом човекът иска голяма къща на Луната, коя съм аз да го съдя? Аз просто му доставям нелегални лайна по поръчка.
	Оставих Спусък близо до входа на имението (добре де, един от входовете) и натиснах звънеца. Вратата се отвори с плъзгане и разкри туловището на една рускиня, Ирина, която се грижеше за семейство Ландвик от зората на времето.
	Ирина ме гледаше мълчаливо. Отвърнах по същия начин.
	— Доставка — казах накрая. С Ирина си бяхме имали вземане-даване милиард пъти, но тя всеки път държеше да кажа с каква цел съм цъфнала на прага им.
	Сега изсумтя, обърна се и влезе вътре. Това беше поканата да вляза.
	Плезех се и кривях лице зад гърба й, докато я следвах през фоайето. Ирина ми посочи един коридор и тръгна в обратната посока, без да каже и дума.
	— Винаги е удоволствие да си поговоря с теб, Ирина! — извиках след нея.
	Минах под арката и заварих Тронд на дивана, излегнат по гащи и халат за баня. Разговаряше с някакъв азиатец, когото не бях виждала.
	— Във всеки случай потенциалът за печалба е… — Видя ме да влизам и на лицето му се изписа широка усмивка. — Джаз! Винаги ми е приятно да те видя!
	До госта на Тронд имаше отворена кутия. Мъжът се усмихна любезно и побърза да я затвори. Това, разбира се, събуди любопитството ми, което иначе би си останало заспало.
	— И аз се радвам да те видя — отвърнах и оставих пакета с контрабандната стока на дивана.
	Тронд махна към госта си.
	— Това е Джин Чу от Хонконг. Джин, това е Джаз Башара, местно момиче. Израснала е тук, на Луната.
	Джин кимна отривисто и каза с американски акцент:
	— Приятно ми е да се запознаем, Джаз.
	Определено се изненадах и явно ми пролича.
	Тронд се изхили.
	— О, да, Джин е продукт на частните американски училища, люпилка на висшата класа. Хонконг! Вълшебно място.
	— Но не толкова вълшебно като Артемида! — каза Джин с усмивка. — За пръв път идвам на Луната. Чувствам се като дете в сладкарница! Открай време съм фен на научната фантастика. Отраснах със „Стар Трек“. А сега сякаш съм попаднал в любимия си сериал!
	— „Стар Трек“? — възкликна Тронд. — Сериозно? Та той е на стотина години.
	— Качеството си е качество — каза Джин. — Възрастта е без значение. Никой не укорява в старомодност почитателите на Шекспир.
	— Имаш право. Само че тук няма горещи извънземни мацки, които да съблазняваш. Тази част от ролята на капитан Кърк няма да ти се получи.
	— Всъщност — каза Джин и вдигна пръст — за целия сериал Кърк прави секс само с три извънземни жени. И то ако приемем, че е спал с Елаан от Троиус, за което само се намеква. Така че може и да са всичко на всичко две.
	Тронд се преви в почтителен поклон.
	— Напомни ми да не споря с теб за нищо, свързано със „Стар Трек“. Е, ще отскочиш ли до Аполо 11?
	— О, непременно — отвърна Джин. — Чух, че се предлагат и обходи. Дали да не се възползвам, как мислите?
	— Няма смисъл — обадих се. — Има ограничителен периметър за обходи около града. От панорамната зала в Туристическия център се вижда същото.
	— О, разбирам. Май наистина няма смисъл.
	„Изяж се от яд, Дейл“.
	— Да искате чай или кафе? — предложи Тронд.
	— Да, благодаря — каза Джин. — Черно кафе, ако може.
	Тръшнах се в едно кресло до масичката.
	— За мен черен чай.
	Тронд се преметна през облегалката на дивана (не е толкова вълнуващо, колкото звучи. Така де, да не забравяме каква е лунната гравитация). Отиде при бюфета и взе една плетена кошничка.
	— Току-що ми доставиха висококачествено турско кафе. Прекрасно е. — Обърна се към мен. — Може и на теб да ти хареса, Джаз.
	— Кафето е просто лош чай — казах аз. — Черният чай е единствената свястна гореща напитка.
	— Вие, саудитците, наистина обичате черен чай — каза Тронд.
	Добре де, _технически_ съм гражданка на Саудитска Арабия. Но не съм се връщала там, откакто навърших шест. Закачила съм някои навици и убеждения от баща си, но към днешна дата не бих се вписала никъде на добрата стара Земя. Аз съм си от Артемида, и толкова.
	Тронд се зае с питиетата ни.
	— Поговорете си, няма да се бавя.
	Защо не накараше Ирина да ги приготви? Не знам. Не знам защо изобщо я държи, честно.
	Джин отпусна ръка върху Мистериозната кутия.
	— Казват, че Артемида е популярна дестинация за романтични пътувания. Идват ли много младоженци?
	— Не бих казала. Не им е по джоба. Но имаме доста по-възрастни двойки, които идват тук с надежда да съживят нещата в спалнята.
	Джин ме погледна озадачено.
	— Заради гравитацията — поясних. — Сексът е различен при една шеста же. Отразява се страхотно на двойки, които са женени отдавна. Буквално преоткриват секса. Все едно го правят за пръв път.
	— Не се бях замислял за това — каза Джин.
	— В Олдрин има много проститутки, ако ти е любопитно.
	— О! Ъъ, не. Не е по моята част. — Не беше очаквал жена да му препоръча проститутки. Земляните се притесняват да говорят на тази тема, което винаги ме е озадачавало. Така де, проституцията си е услуга като всяка друга. Какво толкова?
	Свих рамене.
	— Ако си промениш решението, таксата им е средно две хиляди калмара на сеанс.
	— Няма. — Засмя се притеснено и побърза да смени темата: — Ъ-ъ… защо наричате парите си „калмари“?
	Качих краката си върху масичката.
	— Нещо като съкращение от кацнал литро-грамаж. Ка-Л-Ма. Калмари. Един калмар отговаря на стойността на един грам товар, транспортиран от Земята до Артемида от Кенийската космическа корпорация.
	— Всъщност не е точно валута — каза Тронд откъм бюфета. — Ние не сме самостоятелна държава и нямаме право на своя валута. Калмарите са по-скоро остойностяване на предплатена услуга, нещо като кредит. Плащаш с долари, евро, йени и прочее и в замяна получаваш правото на доставки с определена маса. Не е задължително да използваш целия си кредит наведнъж, системата следи баланса ти. — Донесе таблата с напитките и я остави на масичката. — Калмарите се оказаха удобна разплащателна единица, а ККК функционира като банка. Такова нещо не би могло да се случи на Земята, разбира се, но тук не сме на Земята.
	Джин се пресегна за кафето си, при което аз успях да поогледам кутията. Беше цялата бяла с контрастен черен текст, който гласеше:
	„МОСТРА НАФО, ЗАБРАНЕНО ЗА ВЪНШНИ ЛИЦА“.
	— Значи… този диван например е внесен от Земята, предполагам? — каза Джин. — Колко ти струваше транспортът?
	— Тежи четиридесет и три килограма — каза Тронд. — Значи транспортът му струва четиридесет и три хиляди калмара.
	— А каква е средната заплата в Артемида? — попита Джин. — Ако не е твърде грубо, разбира се.
	Взех чая си и ръцете ми веднага се стоплиха от горещата чаша.
	— Моята месечна заплата като куриер е дванайсет хиляди калмара. Но ние куриерите сме от ниско платените служители.
	Джин отпи от кафето си и направи физиономия. Виждала бях същото и преди. Земляните не харесват нашето кафе, и с право. Тук кафето има отвратителен вкус и за това е виновна физиката.
	Земният въздух е двайсет процента кислород. Останалото са газове, от които човешкото тяло няма нужда, като азот и аргон. Логично, въздухът на Артемида е чист кислород при една пета от нормалното земно налягане. Така хората получават необходимото количество кислород, като се спестява излишното налягане върху корпуса на мехурите. Идеята е стара, датира още от времето на програмата „Аполо“. Само че колкото по-ниско е налягането, толкова по-ниска е температурата, при която кипва водата. Тук водата завира при шейсет и един градуса по Целзий и това е максималната температура, до която могат да стигнат кафето и чаят. Хората, които не са свикнали с това, явно намират нашите горещи напитки за неприятно студени.
	Джин остави дискретно чашата си на масата. На бас, че повече нямаше да посегне към нея.
	— А теб какво те води в Артемида? — попитах.
	Той потропа с пръсти по кутията НАФО.
	— От месеци работим по една бизнес сделка. Вече сме близо до подписването, затова реших да се срещна лично с господин Ландвик.
	Тронд се настани на дивана си и взе кутията с контрабанда.
	— Казах ти вече да ми викаш Тронд.
	— Да, добре, Тронд — каза Джин.
	Тронд разкъса опаковката на пакета и извади тъмна дървена кутия. Вдигна я към светлината и започна да я оглежда от различни ъгли. Не съм естет, но дори аз разбирах, че е произведение на изкуството. Цялата бе покрита с изящна резба, имаше си и красив етикет на испански.
	— Това какво е? — попита Джин.
	Тронд се ухили до уши и отвори кутията. Вътре имаше двайсет и четири пури, всяка в отделна хартиена опаковка.
	— Доминикански пури. Хората си мислят, че най-хубави са кубинските, но грешат. Доминиканските нямат равни.
	Всеки месец му доставях по една такава кутия. Обичам редовните клиенти.
	Тронд посочи вратата.
	— Джаз, би ли затворила, ако обичаш?
	Станах и тръгнах в указаната посока. Зад прекрасната ламперия беше монтирана лъскава и напълно функционираща херметическа врата, като на шлюз. Затворих я с плъзгане и завъртях дръжката. Такива врати има в повечето луксозни домове тук, в Артемида. Ако мехурът се разхерметизира, можеш да запечаташ дома си с тази врата и да оцелееш. Някои хора са толкова параноични, че запечатват спалните си нощем, за всеки случай. Излишно пилеене на пари, ако питате мен. В цялата история на Артемида няма и един случай на разхерметизиране.
	— Монтирал съм специална система за филтриране на въздуха — каза Тронд. — Димът не може да излезе от стаята.
	Разопакова една пура, отхапа крайчето й и го изплю в пепелника. После пъхна пурата в устата си и я запали със златна запалка. Дръпна няколко пъти и въздъхна доволно.
	— Прекрасно нещо… прекрасно.
	Предложи кутията на Джин, но той отказа любезно. После предложи и на мен.
	— Благодарско. — Взех една пура и я прибрах в джобчето на гащеризона си. — Ще я изпуша след обяд.
	Това беше лъжа. Но защо да отказвам любезната покана? На такава пура като нищо можеше да й взема сто калмара.
	Джин свъси вежди.
	— Простете, но… пурите са контрабандна стока, така ли?
	— Абсурдно, нали? — каза Тронд. — Та аз имам запечатана стая! Димът от пурите ми не пречи на никого! Не е справедливо, това мога да кажа!
	— О, я стига — казах и се обърнах към Джин. — Заради опасността от пожар е. Един пожар в Артемида би бил истинско бедствие. Не е като да избягаме навън. Всички леснозапалими материали са забранени от закона, освен ако няма основателна причина за внасянето им. Никой не иска банда идиоти да се разхожда из града със запалки в джобовете.
	— Е… има я и тази гледна точка, предполагам — каза Тронд и запрехвърля запалката между пръстите си. Бях му я доставила контрабандно преди години. През няколко месеца имаше нужда от презареждане с бутан. Още парички за мен.
	Отпих от топлия чай и извадих джаджата си.
	— Тронд?
	— О. Да, разбира се. — Той извади своята джаджа и я задържа до моята. — Четири хиляди калмара, нали? Както обикновено?
	— Аха. Обаче да знаеш, че следващия път ще е с петстотин отгоре. Нещо ми се натрупаха разходи.
	— Няма проблем — каза той. Изчаках го да въведе трансфера. След миг на моя екран се появи потвърждение за преведена сума. Приех превода и с това трансакцията приключи.
	— Супер — казах и се обърнах към азиатеца. — Приятно ми беше да се запознаем, господин Джин. И приятно прекарване на Луната.
	— Благодаря, ще се постарая!
	— Чао-чао, Джаз — каза с усмивка Тронд.
	Оставих ги да правят каквото там бяха намислили. Не знаех какво е, но със сигурност не беше законно. Тронд се занимаваше с всякакви съмнителни неща и точно затова го харесвах. Щом беше накарал този господинчо да дойде чак на Луната, значи идеше реч за нещо много по-интересно от „бизнес сделка“.
	Минах по коридора и излязох през фоайето. Ирина ме изпроводи със злобен поглед. Аз й се изплезих. Тя затвори вратата след мен, без да каже и дума за довиждане.
	Тъкмо щях да възседна Спусък, когато джаджата ми измуча. Доставка. Бях Най-старшият куриер в района, затова системата я беше насочила първо към мен.
	„НАЧАЛЕН АДРЕС: AG-5250. МАСА: ~100КГ. КРАЕН АДРЕС: НЕУТОЧНЕН. ЗАПЛАЩАНЕ: 452 g.“
	Уха. Цели четиристотин петдесет и два калмара. Една десета от парите, които бях изкарала току-що от кутия с пури.
	Приех доставката. Така де, трябва да си изкарвам някак прехраната.
C>
	Скъпи Келвин Отиено,
	Здравей. Аз се казвам Джасмин Башара. Викат ми Джаз. На девет години съм. Живея в Артемида.
	Учителката ми се казва госпожа Телър. Тя е добра учителка, нищо че ми взе джаджата, защото ме хвана да играя на нея в час. Даде ни за домашно да пратим имейл на деца в комплекса на ККК в Кения. На мен даде твоя адрес. Ти знаеш ли английски? Аз знам и арабски. Вие какъв език говорите в Кения?
	Обичам американските телевизионни сериали, а любимата ми храна е джинджифиловият сладолед, но обикновено ям бъркоч. Искам да си вземем куче, но не можем да си го позволим. Чувала съм, че на Земята бедните хора могат да имат кучета. Вярно ли е? Ти имаш ли куче? Ако имаш, моля те да ми разкажеш за него.
	Кения има ли си крал?
	Моят татко е заварчик. Твоят баща какво работи?
C$
C>
	Скъпа Джаз Башара,
	Здравей. Аз съм Келвин и също съм на девет. Живея с мама и татко. Имам три сестри. Много са гадни и двете по-големи ме бият. Но аз раста и един ден аз ще ги бия. Шегувам се. Момчетата никога не бива да удрят момиче.
	Кенийците говорят английски и суахили. Нямаме крал. Имаме президент, Народно събрание и Сенат. Големите гласуват за тях, а те правят законите.
	Нямаме куче, но имаме две котки. Едната идва само да яде, но другата е много добричка и по цял ден спи на дивана.
	Баща ми е охранител в ККК. Работи на Портал 14 и пуска само хора, които имат право да влязат. Живеем на квартира в комплекса, училището ми също е тук. Всички, които работят за ККК, имат право на безплатно училище за децата си. ККК е много щедра и всички ние сме й благодарни.
	Мама не ходи на работа. Грижи се за нас, децата. Тя е добра майка. Любимата ми храна е хотдогът. Какво е бъркоч? Никога не съм го чувал.
	И аз обичам американските сериали. Особено сапунените опери. Много са интересни, нищо че мама не ми дава да ги гледам. Но тук имаме бърз интернет и аз ги гледам, когато тя има работа. Моля те да не й казваш. Ха-ха. Твоята майка с какво се занимава?
	Ти каква искаш да станеш, като пораснеш? Аз искам да правя ракети. Сега правя модели на ракети. Току-що завърших макет на ККК 209-В. Много е хубав. Един ден искам да правя истински ракети. Другите деца искат да са пилоти, но не и аз.
	Ти бяла ли си? Чувал съм, че в Артемида всички са бели. Тук, в комплекса, има много бели хора. Идват от целия свят да работят при нас.
C$
C>
	Скъпи Келвин,
	Жалко, че нямаш куче. Надявам се един ден наистина да правиш ракети. Истински, а не макети.
	Бъркоч е храна за бедните хора. Сушени водорасли с екстракт на аромати. Отглеждат водораслите тук, в Артемида, защото е много скъпо да се внася храна от Земята. Голям буламач е. Ароматните екстракти уж трябва да подобряват вкуса, но правят бъркоча още по-гаден. Ям това всеки ден. Отвратително е.
	Не съм бяла. Арабка съм. Нещо като светлокафява. Тук само половината хора са бели. Майка ми живее някъде на Земята. Тръгнала си, когато съм била бебе. Не я помня.
	Сапунените опери са глупави. Но няма проблем, че харесваш глупави неща. Пак можем да бъдем приятели.
	Вашата къща има ли двор? Можеш ли да излизаш навън, когато ти се прииска? Аз не мога, докато не стана на шестнайсет, защото такива са правилата за обходите. Един ден ще взема лиценз за обходчик, ще излизам навън колкото си искам и никой няма да може да ме спре. Да правиш ракети звучи много хубаво. Звучи ми като добра работа. Дано успееш.
	Аз не искам да работя. Като порасна, искам да бъда богата.
C$


>	2.

	Армстронг не струва. Срамота е, че са нарекли такава смотана част от града на такъв страхотен човек.
	Насочвах Спусък по старите коридори, а през стените се процеждаше ритмичният шум на индустриално оборудване и ми стържеше по нервите. Фабриките се намираха на петнайсет етажа от мен, но шумът въпреки това се чуваше. Свърнах към Центъра за системна поддръжка и спрях пред вратите му.
	Центърът за контрол на животоподдържащите системи е едно от малкото места в града с истински протоколи за сигурност. Не искаме вътре да влизат случайни хора. Вратата има панел, пред който да размахаш джаджата си, само че аз, естествено, не бях в списъка на хората с достъп. Затова останах да чакам.
	Поръчката беше за доставка с приблизително тегло сто килограма. Никакъв проблем. Мога да нося два пъти по толкова, без да се изпотя. Малко момичета от Земята могат да се похвалят с това! Е, те трябва да преодолеят шест пъти по-голяма гравитация, но проблемът си е техен.
	Извън масата поръчката беше доста неясна. Не пишеше къде трябва да доставя пратката. Явно клиентът щеше да ми каже.
	Центърът за поддръжка е уникален в историята на космическите пътувания. Противно на очакванията, тук не превръщат въглеродния диоксид в кислород. Да, разполагат със съоръженията да го правят и имат акумулатори, които да осигуряват нужната за процеса енергия в продължение на месеци, ако се наложи. Само че центърът разполага с много по-евтин и на практика неизчерпаем източник на кислород — производството на алуминий.
	Заводът за алуминий извън града, известен като алуминиевата топилка „Санчес“ — тук казват топилка вместо топилня — обработва руда и кислородът се явява отпаден продукт. Защото точно това правят топилките — извличат кислорода, за да се получи чист метал. Повечето хора не го знаят, но на Луната има абсурдно големи количества кислород. Само че за да стигнеш до него, са ти необходими гигантски количества енергия. „Санчес“ извлича толкова много кислород като отпаден продукт, че захранва града с годен за дишане въздух, произвежда ракетно гориво и пак остават излишъци, които просто изпуска навън.
	С други думи, имаме толкова много кислород, че не знаем какво да правим с него. Центърът за поддръжка регулира притока на кислород, грижи се за инфраструктурата, по която газът се придвижва от завода до града, и извлича въглеродния диоксид от използвания вече въздух. Продават въглеродния диоксид на фермите за бъркоч, които го използват за производството на водораслите, с които се хранят бедните. Така де, всичко се върти около законите на икономиката, нали така?
	— Здрасти, Башара — чух зад себе си познат глас.
	Еба си.
	Нагласих най-фалшивата си усмивка и се обърнах.
	— Руди! Не знаех, че поръчката е твоя. Ако знаех, нямаше да дойда!
	Добре де, няма да лъжа. Руди Дюбоа е адски готин. Висок е два метра и е рус като от мокър сън на Хитлер. Преди десет години напуснал Кралската конна полиция на Канада, за да поеме поста директор на сигурността тук, но още носи униформата си, всеки божи ден. И тя му стои страхотно. Страхотно, сериозно ви казвам. Не го харесвам, но… сещате се… ако можех да го направя без последствия…
	Той е законът в нашето градче. Да, да, всяка общност има нужда от закони и от някой, който да ги прилага, но Руди е склонен да се престарава излишно.
	— Спокойно — каза той и извади джаджата си. — Нямам достатъчно доказателства, че се занимаваш с контрабанда. Засега.
	— Контрабанда? Аз? Божке, Руди, ама и на теб ти хрумват едни неща…
	Голяма досада е този. Господин Праведен. Държи ме на мушка отдавна, още от един инцидент, когато бях на седемнайсет. За щастие не може просто така да депортира хора. Това може да го прави само администраторката на Артемида, а тя няма да го направи, докато Руди не й представи неопровержими доказателства. Така де, и ние си имаме разделение на властите. Донякъде.
	Огледах се.
	— Е, къде е пратката?
	Той размаха джаджата си пред четеца и огнеупорната врата се отвори с плъзгане. Джаджата на Руди е като вълшебна пръчка. Отваря всички врати в Артемида, буквално.
	— Ела.
	Влязохме в просторното помещение. Техници ръчкаха оборудването, а инженери следяха гигантския екран по протежение на едната стена, който показва състоянието на системата.
	Освен мен и Руди всички в стаята бяха виетнамци. Така се случват нещата в Артемида. Хора, които се познават помежду си, решават да емигрират, после създават някакъв свой бизнес и наемат приятелите си. Те пък наемат други свои познати. Е, нищо ново под слънцето, като се замислиш.
	Вървяхме между машините и тръбите под налягане. Никой не ни обръщаше внимание, освен господин Доан, който ни следеше с поглед от стола си на централно място пред големия екран. Улови погледа на Руди и кимна бавно.
	Руди спря зад някакъв мъж, който почистваше въздушен резервоар, и го потупа по рамото.
	— Пам Бин?
	Бин се обърна и изсумтя. Лицето му беше застинало в навъсена физиономия.
	— Господин Бин. Съпругата ви Там е била на преглед при доктор Русел тази сутрин.
	— Да — каза той. — Постоянно се спъва.
	Руди обърна джаджата си. На екрана имаше снимка на жена със синини по лицето.
	— Според лекарката има насинено око, хематом на бузата, две пукнати ребра и сътресение.
	— Нали ви казах, вързана е в краката.
	Руди тикна джаджата в ръцете ми и фрасна Бин с юмрук в лицето.
	В проблематичната си младост съм имала някой и друг сблъсък с Руди и мога да ви кажа, че е много як тип. Никога не ме е удрял или нещо такова. Но помня как веднъж ме държеше с една ръка, докато с другата пишеше на джаджата си. А аз здравата се дърпах, повярвайте ми. Хватката му беше като желязно менгеме. Още се сещам понякога за това късно нощем.
	Бин се строполи на пода. Направи опит да се надигне на четири крака, но не успя. А щом не можеш да се отлепиш от земята при лунната гравитация, значи нещата са много зле.
	Руди се наведе, стисна Бин за косата и повдигна главата му.
	— Я да видим… да, бузата ти вече отича чудесно. А сега за насиненото око… — Заби юмрук в окото на полуприпадналия нещастник, после пусна главата му и тя тупна глухо на пода.
	Бин се сви на топка и простена:
	— Стига…
	Руди се изправи и си взе джаджата от мен. Вдигна я, така че и двамата да виждаме екрана.
	— Две пукнати ребра, нали така? Четвърто и пето отляво?
	— Май да — съгласих се аз.
	Той изрита Бин в ребрата. Бин се опита да извика, но не се получи, защото ритникът му беше изкарал въздуха.
	— Ще приема, че някой от ударите в главата му е осигурил сътресението — каза Руди. — Не е редно да прекалявам все пак.
	Техниците и инженерите бяха прекъснали работата си да погледат представлението. Неколцина се усмихваха. Доан, онзи на централния стол, излъчваше загатнато одобрение.
	— Така ще стоят нещата вече, Бин — каза Руди. — Каквото се случи на нея, се случва и на теб. Разбра ли?
	Бин се гърчеше на пода.
	— Разбра ли?! — повтори Руди, по-високо.
	Бин взе да кима трескаво.
	— Добре — каза Руди, усмихна се и се обърна към мен. — Това ти е пратката, Джаз. Приблизително сто килограма, които да бъдат доставени на доктор Русел. Изпрати сметката на службата за сигурност.
	— Разбрано — казах аз.
	Така става правораздаването по нашите ширини. Нямаме затвор, нито глоби. Ако извършиш сериозно престъпление, те депортираме на Земята. За всичко останало си имаме Руди.


	След онази „специална доставка“ направих още няколко, от обикновените този път. Основно пратки от Централния порт до нечий домашен адрес. Е, уредих си и един договор да преместя кашони с багаж на едни хора до Централния порт. Обичам, когато хората се местят и искат от мен, да им помогна. Винаги дават тлъст бакшиш. Днешното преместване беше от скромните, уви — млада двойка се връщаше на Земята.
	Жената беше бременна. Не може да се износват бебета при лунната гравитация, защото това води до вродени дефекти. Нито можеш да отглеждаш тук малко дете — костите и мускулите не се развиват нормално. Аз се преместих тук на шест години, по онова време това беше минималната позволена възраст. След това я вдигнаха на дванайсет. Да се тревожа ли?
	Тъкмо потеглях да взема следващата пратка, когато джаджата ми се разпищя. Не звънна като за обаждане, нито измуча като за съобщение, а се _разпищя_ за тревога. Измъкнах я стреснато от джоба си.
C>
	ПОЖАР: ГК12-3270. ХЕРМЕТИЗАЦИЯ В ХОД. ВСИЧКИ ДОБРОВОЛЦИ В РАЙОНА ДА СЕ СВЪРЖАТ С ЦЕНТРАЛАТА.
C$
	Включих на задна и придвижих Спусък до участък от коридора, където можех да направя обратен завой. После го подкарах с най-високата възможна скорост към рампите.
	— Тук Джаз Башара — казах в джаджата си. — Намирам се в Горен Конрад Четири.
	Централният компютър отчете доклада ми и ми върна карта на Конрад. Бях една от многото точки върху картата, които се стичаха от разни посоки към ГК12-3270.
	Артемида си няма противопожарна служба. Имаме доброволци. Но огънят и димът са толкова смъртоносни тук, че доброволците минават обучение как да дишат с кислородни бутилки. Следователно всички лицензирани обходчици и всички обучаващи се за такива автоматично стават доброволци. Да, разбирам иронията.
	Пожарът беше в Горен Конрад 12, значи на осем етажа над мен.
	Изкачих се със Спусък по рампите до дванайсето ниво, после продължих по коридорите към третия кръг. Оттам трябваше да открия проблемния участък, намиращ се на приблизително двеста и седемдесет градуса спрямо истинския север. Лесно го открих — там вече се събираше навалица от обходчици.
	Червена лампа мигаше трескаво над вратата. Имаше и табелка с надпис: Стъкларска фабрика „Куинсланд“.
	Боб вече беше тук. Като най-високопоставения присъстващ на мястото член на гилдията, той отговаряше за потушаването на пожара. Кимна ми в знак, че ме е видял.
	— Така, чуйте ме! — повиши глас той. — Пожарът във фабриката е бил голям и вече е изчерпил целия наличен кислород. Вътре има четиринайсет души и всички са се прибрали навреме във въздушното убежище. Няма ранени, убежището функционира нормално. — Застана пред вратата. — Обикновено изчакваме помещението да се охлади, но сега няма да стане. Фабриката произвежда стъкло чрез кислородно-силициева реакция и държат на склад големи резервоари със сгъстен кислород. Ако тези резервоари се възпламенят, помещението ще издържи на взривната вълна, но хората ще загинат. А ако ние допуснем кислород да влезе в помещението, всичко ще гръмне.
	Даде ни знак да се отдръпнем от вратата, така че да се отвори празно място.
	— Ще ни трябва палатка, запечатана към стената около входа. И надуваем тунел тип хармоника вътре в палатката. И четирима спасители.
	Добре обучената пожарна бригада се хвана на работа моментално. Издигнаха скеле с кубична форма от кухи тръби. После залепиха платнище към стената около огнеупорната врата, преметнаха го върху скелето и съединиха грижливо всички ръбове, освен онези отзад.
	Вкараха тунел-хармоника в палатката. Това не е лесна задача между другото — за разлика от импровизираната палатка, надуваемите тунели са изработени така, че да поддържат вътрешното налягане. Направени са от плътна и тежка материя, целта им е да осигурят безопасен преход на хора от една херметизирана среда до друга, когато навън цари космически вакуум. Малко прекалено като за нашия сценарий, но с друго подходящо оборудване не разполагахме.
	Палатката не беше голяма и тунелът я изпълни почти докрай. По тази причина Боб посочи четиримата най-дребни доброволци, отзовали се на повикването.
	— Сара, Джаз, Арун и Марси. Влизайте.
	Четирите пристъпихме напред. Другите нагласиха кислородни бутилки на гърбовете ни, дихателни маски и предпазни очила на лицата. Ние тествахме екипировката си и дадохме знак, че всичко е наред.
	Влязохме в палатката. Беше възтясно. Боб вкара след нас един метален цилиндър.
	— Въздушното убежище се намира до западната стена. Вътре има четиринайсет души.
	— Разбрано. Четиринайсет — каза Сара. Като лицензиран обходчик с най-дълъг стаж от нас четирите, Сара щеше да ръководи спасителния екип. Доброволците, които останаха отвън, залепиха останалите ръбове на платнището, освен в единия ъгъл.
	Сара отвори клапана на цилиндъра и оттам заизлиза струя въглероден диоксид под налягане. Не е най-елегантният начин да се отървеш от кислорода, но и не беше нужно да го изгоним до последното атомче. Достатъчно бе да сведем концентрацията му до минимум. След минута Сара затвори клапана, а хората отвън запечатаха и последния ъгъл на палатката.
	Сара плъзна ръка по вратата и каза:
	— Гореща.
	Предстоеше ни да отворим вратата към помещение, което няма търпение да гръмне. Погрижили се бяхме за кислорода, но въпреки това мисълта не беше приятна.
	Сара въведе в панела до вратата отключващия пожарен код. Да, код. Включи ли се противопожарна аларма в огнеупорно помещение, вратите и вентилацията се запечатват автоматично. Хората вътре не могат да излязат — или трябва да се напъхат във въздушното убежище, или да умрат. Струва ви се прекалено? Ами, не е. По-добре няколко души да загинат в запечатана стая, отколкото пожар да се разпространи в града. Артемида взема много на сериозно пожарната безопасност.
	Вратата се отвори с изщракване, заля ни гореща вълна. Потънах в пот на секундата.
	— Господи — възкликна Арун.
	Фабриката беше пълна с гъст дим. Тук-там, особено в ъглите, материалите се бяха нагорещили до червено. Ако в помещението беше останал кислород, на тези места със сигурност щеше да има пламъци. Покрай отсрещната стена различих силуета на въздушното убежище.
	Сара не губеше време.
	— Джаз, ти идваш с мен. Арун и Марси, вие останете тук и дръжте задния край на тунела.
	Отидох при Сара. Тя хвана предния край на тунела от едната страна, аз го хванах от другата. Арун и Марси направиха същото при задния му край.
	Сара тръгна напред, а аз я последвах, като се стараех да поддържам същото темпо. Хармониката на тунела се разгъна зад нас; Арун и Марси държаха задния му край неподвижен.
	При реакцията на силиций и кислород се отделя много топлина. Затова и помещението е огнеупорно. Защо просто не топят пясък, както се прави на Земята? Защото тук нямаме пясък. Е, има, но не е достатъчно. Но пък имаме в изобилие силиций и кислород, които са отпадни продукти от производството на алуминий. Следователно можем да произвеждаме колкото си стъкло искаме. Но по трудния начин.
	Помещението, където се извършваше първичната реакция, се намираше точно пред нас. Трябваше да прокараме тунела покрай него, за да стигнем до работниците в убежището.
	— Май повърхностите тук са нажежени — казах аз.
	Сара кимна и продължи в широка дъга. Така де, не искахме да стопим дупка в спасителния тунел.
	Стигнахме до люка на убежището и аз почуках по малкото кръгло прозорче. Появи се лице — мъж с насълзени очи и омазано със сажди лице. Вероятно бригадирът, който е влязъл в убежището последен. Човекът ми даде знак с вдигнат палец и аз му отвърнах със същото.
	Двете със Сара влязохме в тунела и свързахме отвора му към касата на люка. Това поне беше лесно. Тунелът е проектиран точно с тази цел. Арун и Марси, които бяха останали в палатката отвън, притиснаха своя край на тунела към платнището и го залепиха. Създали бяхме път за бягство, но въздухът в него не ставаше за дишане.
	— Готови ли сте да го издухаме? — извика Сара.
	— Да, запечатахме нашия край. Действай! — извика в отговор Арун.
	Доброволците отвън срязаха отвор в платнището. Дим от тунела се разля в коридора, но бригадата вече бе настроила филтрите и вентилаторите на вентилацията така, че да се ограничи разпространението му.
	— Палатката е отворена! Издухайте дима! — извика Арун.
	Със Сара се спогледахме за потвърждение, че сме готови. После си поехме едновременно дъх, дълбоко, и отворихме изходящите клапани на бутилките си. Кислород под налягане се устреми по тунела към дупката в платнището и повлече дима от пожара със себе си. Скоро въздухът в тунела стана приблизително годен за дишане. А Горен Конрад 12 щеше да вони на сажди поне една седмица.
	Вдишахме пробно и моментално се разкашляхме, но всъщност не беше толкова зле. Нямаше нужда въздухът да мирише на теменужки. Важното беше да не е токсичен. След като се убеди, че никой няма да пострада, Сара натисна дръжката на люка.
	Бях впечатлена от поведението на работниците — напуснаха убежището в редица, с добра скорост и без да се бутат. Мениджърите на фабриката заслужаваха уважение, щом служителите им бяха толкова добре обучени какво се прави в случай на извънредна ситуация.
	— Един! Двама! Трима!… — Сара броеше хората, които излизаха през люка. Аз също броях, наум.
	Щом Сара стигна до четиринайсет, извиках:
	— Четиринайсет! Потвърдено!
	Сара надникна през люка.
	— Празно убежище!
	Аз направих същото.
	— Празно убежище! Потвърдено!
	Тръгнахме след кашлящите работници към изхода на тунела.
	— Добра работа — каза Боб. Доброволците вече слагаха кислородни маски на поопърлените работници. — Джаз, имаме трима пострадали. Изгаряния от втора степен. Откарай ги при доктор Русел. Останалите, вкарайте палатката и тунела във фабриката и запечатайте огнеупорната врата.
	За втори път днес двамата със Спусък влязохме в ролята на линейка.
	В крайна сметка кислородните резервоари така и не избухнаха, но производствените помещения бяха съсипани напълно. Много жалко, защото стъкларска фабрика „Куинсланд“ спазваше всички мерки за пожарна безопасност. Не бяха имали и едно нарушение през годините. Лош късмет, предполагам. Сега трябваше да започнат от нулата.
	И все пак добре поддържаното им въздушно убежище и редовните противопожарни учения бяха спасили живота на много хора. Фабриките могат да се построят наново. Хората не могат. Така че си беше победа.


	Същата вечер отидох на любимото си място за водопой — кръчмата „Хартнел“.
	Седнах на обичайното си място — второто от края на бара. Преди време първото беше на Дейл, но онези дни бяха отминали отдавна.
	„Хартнел“ е дупка в стената. Няма музика. Няма дансинг. Само бар и няколко маси. Единственият лукс е шумопоглъщащата пяна по стените. Били знае какво ценят клиентите му — алкохол и тишина. И никакви закачки. Никой никого не сваля в „Хартнел“. Ако ти се прииска забивка, отиваш в нощен клуб в Олдрин. „Хартнел“ е за пиене. И можеш да получиш каквото питие пожелаеш, стига да е бира.
	Обичах това място. Отчасти защото барманът Били беше приятен човек, но най-вече защото „Хартнел“ беше най-близкият бар до моя ковчег.
	— Здрасти, мацко — каза Били. — Чух, че днес имало пожар. Чух и че си влязла.
	— Стъкларницата „Куинсланд“ — казах. — Дребна съм, затова ме издоброволстваха. Фабриката беше изгоряла напълно, но иначе извадихме всички живи и здрави.
	— Е, тогава първото е от мен. — Наля ми чаша от любимата ми немска бира. Доставят я от Земята във вид на прах и я дообработват тук. Туристите твърдят, че е отвратителна, но аз друга не съм пила и си я харесвам. Някой ден ще си купя истинска немска бира, за да разбера какво пропускам. Били сложи халбата пред мен. — Благодарско за героизма, мацко.
	— Е, няма да се дърпам. — Грабнах безплатната бира и отпих. Студена и прекрасна. — Мерси!
	Били кимна и отиде в другия край на бара да обслужи клиент.
	Отворих един браузър на джаджата си и потърсих що е то НАФО. Някакво забутано селце в северната част на Буркина Фасо. Не ми се вярваше господин Джин от Хонконг да е донесъл нещо свързано със забутани селца в Буркина Фасо. Освен това НАФО беше написано с главни букви. Сигурно беше съкращение. Но на какво?
	Нямаше такава абревиатура онлайн. Значи беше нещо тайно. Само дето аз _наистина_ исках да разбера какво означава. Излиза, че съм нахална малка досадница. Но за момента не можех да направя нищо повече по въпроса, затова оставих проучването си за по-късно.
	Имам лошия навик да проверявам банковата си сметка ежедневно, сякаш неотклонното ми внимание ще я натори или нещо такова. Само че банковият софтуер не проявяваше интерес към моите въжделения. Новината не беше добра:
	БАЛАНС ПО СМЕТКАТА: 11,916 g.
	С други думи, към момента нетната ми стойност възлизаше на 2,5% от 416922-та калмара, които си бях поставила като цел. Толкова исках. Толкова ми _трябваха_. Нищо не беше по-важно.
	Ако успеех да се вмъкна в проклетата Обходническа гилдия, щях да се сдобия със значителен и устойчив доход. Туристическите обиколки носят много пари. Осем клиенти на обиколка по 1500 g на парче. Това прави по 12000 g на обиколка. Добре де, 10800 g, след като преведа на гилдията нейните десет процента.
	Можех да провеждам само две обиколки седмично — ограничение, наложено от гилдията заради количеството радиация, на което се излагат членовете й.
	Значи щях да изкарвам по 85000 g месечно и отгоре. И това само от обиколките. Освен това щях да кандидатствам за работа като сондар. Това са Обходчиците, които прибират сондите в товарния шлюз и ги разтоварват. Така щях да имам достъп до доставките _преди_ Накоши да ги е инспектирал, да вмъквам контрабандна стока при разтоварването или да я скатавам някъде отвън и да я прибирам друг път, например при някой таен среднощен обход. Според случая. Важното е, че така най-после щях да извадя Накоши от уравнението.
	Щях да си живея като просяк, докато не спестя необходимата сума. Като извадим квартирните, вероятно бих се справила в рамките на шест месеца. Или дори на пет.
	При сегашното си положение обаче, със заплатата на куриер и страничните доходи от дребна контрабанда, щях да спестя парите приблизително… никога.
	Мамицата му стара, трябваше да изкарам онзи изпит.
	След като спестях 416922-та g, щях да му отпусна края. С доходите на обходчик щях да си позволя хубаво жилище. Миризливият ми ковчег струва осем хиляди на месец, а дори не мога да стоя права в него. Искам да си имам и своя баня. Сигурно не ви звучи като голям лукс, обаче е. Осъзнах това отдавна, при поредната си разходка по нощница до кенефа в края на обществения коридор, защото съм се събудила посред нощ с пълен мехур.
	Срещу петдесет хиляди на месец — нищо работа за човек с доходите на обходчик — можех да се преместя в мехура Бийн. В хубав малък апартамент със спалня, дневна и самостоятелна баня. Повече нищо за общо ползване, благодаря. Дори бих могла да си взема апартамент с кухненски бокс. Не с истинска кухня, това би било твърде скъпо, защото по закон кухните трябва да са огнеупорни. Но в кухненските боксове се допускат котлони със загряване до осемдесет градуса по Целзий и микровълнови фурни с мощност до петстотин вата.
	Поклатих глава. Някой ден можеше и да стане.
	Явно изтерзаната ми физиономия се виждаше чак от другия край на бара, защото Били тръгна към мен.
	— Хей, Джаз. Защо си увесила нос?
	— Пари — отвърнах. — Парите никога не ми стигат.
	— Знам, мацко. — Наведе се към мен през бара. — Та… помниш ли как те наех да ми намериш малко чист етанол?
	— Помня — казах. В отстъпление пред тази основна потребност на човешката природа Артемида позволява продажбата на алкохол, макар той да е запалим. Но не и на чист алкохол, който е _силно_ запалим. Внесла го бях контрабандно по обичайния начин и бях таксувала Били само с двайсет процента отгоре. Това е тарифата ми за приятели и роднини.
	Той се огледа. Двама редовни клиенти пиеха кротко и си гледаха своята работа. Извън това бяхме сами.
	— Искам да ти покажа нещо…
	Посегна под бара и извади шише с някаква кафява течност. Сипа малко в чашка за шотове.
	— Ето. Опитай.
	Можех да надуша алкохола и от цял метър.
	— Какво е това?
	— Малцов скоч „Баумор“. Петнайсетгодишен. Опитай го, за сметка на заведението.
	Никога не отказвам безплатно питие. Сръбнах си.
	И го изплюх с отвращение. На вкус беше като подпаления гъз на самия Сатана!
	— Ха — каза Били. — Не ти ли хареса?
	Кашлях и си триех устата.
	— Това _не е_ скоч.
	Той изгледа намръщено бутилката.
	— Хм. Разбрах се с един тип от Земята да ми го вари и да ми праща екстракта. Разреждам го с вода и етанол. Би трябвало да е съвсем същото.
	— Да, ама не е — изграчих.
	— Със скоча трябва да свикнеш, преди да ти хареса.
	— Били, дори повръщаното има по-поносим вкус.
	— Лошо — каза той и прибра бутилката. — Явно трябва да поработя още.
	Надигнах халбата с бира да отмия вкуса.
	Джаджата ми измуча. Съобщение от Тронд:
	„Свободна ли си тази вечер? Можеш ли да минеш през нас?“
	Да бе. Тъкмо бях отпочнала вечерните си бири.
	„Късно е. Може ли да почака?“
	„По-добре да го свършим сега“.
	„Тъкмо седнах да вечерям…“
	„Можеш да изпиеш вечерята си и по-късно. Няма да съжаляваш за отделеното време, обещавам“.
	Умник.
	— Май трябва да тръгвам — казах на Били.
	— Не думай! Изпи само една халба!
	— Дългът зове — казах и му подадох джаджата си.
	Той я отнесе при касовия апарат.
	— Една халба. Това е най-малката ти сметка досега.
	— Няма да се повтори, повярвай ми.
	Били размаха джаджата ми пред касата, после ми я върна. Трансакцията беше извършена. (Отдавна бях настроила банковата си сметка така, че да приема покупките от „Хартнел“ без потвърждение.) Пъхнах джаджата в джоба си и тръгнах към изхода. Другите клиенти дори не ме погледнаха. Боже, обичам тази кръчма.


	Ирина отвори вратата и ме погледна намръщено, сякаш ме е хванала да й пикая в борша. Както винаги, не ми позволи да вляза, докато не кажа по каква работа идвам.
	— Здрасти, аз съм Джаз Башара — казах. — Срещали сме се стотици пъти. Идвам да се срещна с Тронд по негова покана.
	Ирина ме поведе към трапезарията. Заля ме аромат на вкусна храна. Месо някакво, реших. Ростбиф? Рядък деликатес, предвид че най-близката крава е на четиристотин хиляди километра оттук.
	Надникнах и видях Тронд да отпива някакъв алкохол от чаша без столче. Облечен беше с вечния си халат и си говореше с някого от другата страна на масата. Не виждах събеседника му.
	До него седеше дъщеря му Лене. Не отделяше поглед от баща си, поглед, пълен с възхищение. Повечето шестнайсетгодишни мразят родителите си. Самата аз бях като цирей на задника на баща си. (Сега съм само разочарование.) Но Лене обожава татко си, гледа го все едно той е окачил Земята в небето.
	Забеляза ме и ми махна развълнувано.
	— Джаз! Здрасти!
	Тронд ми даде знак да вляза.
	— Джаз! Влизай, влизай. Познаваш ли се с администраторката?
	Влязох и… баси мама му! Администратор Нгуги наистина беше там. Просто… беше там! Седеше си на масата.
	Най-простичко казано, Фиделис Нгуги е причината за съществуването на Артемида. Създала космическата индустрия на Кения буквално от нищото, докато била финансов министър. Кения разполагаше само с един природен ресурс, който да предложи на космическите компании — екватора. Изстреляните от екватора космически съдове се възползват максимално от въртенето на планетата и така пестят гориво. Но Нгуги осъзнала, че могат да предложат още нещо — политика. Западните държави задушавали търговските космически дружества с бюрокрация. Нгуги си казала: „Ега ти тъпаците. Ние няма да го правим“.
	Перифразирам, разбира се.
	Само бог знае как е убедила петдесет корпорации от тридесет и четири държави да изсипят милиарди долари в създаването на ККК, но го е направила. И се погрижила Кения да утвърди специални регулации и данъчни отстъпки за новата мегакорпорация.
	Как така, питате? Не е редно да се приемат специални закони в полза на отделна компания? Кажете това на Източноиндийската чаена компания. Това е глобална икономика, а не детска градина.
	И не щеш ли, когато ККК трябвало да реши кой ще ръководи Артемида от тяхно име, те избрали… Фиделис Нгуги! Ето така стават нещата. Мацката измагьосва пари от нищото, превръща изостаналата си страна в гигантска индустрия, а самата себе си — в директор на Луната. Управляваше Артемида вече повече от двайсет години.
	— Кккмх… — красноречиво започнах аз. — Ъъъъъ…
	— Страхотно, нали?! — възкликна Лене.
	Традиционният шал за глава дуку само подчертаваше съвременната рокля в западен стил на Нгуги. Администраторката стана, приближи се към мен и каза любезно:
	— Здравей, скъпа.
	Английският й със суахилски акцент звучеше толкова приятно, че моментално ми се прииска Нгуги да ме вземе за своя внучка.
	— Джжжасмин — заекнах аз. — Джасмин Башара.
	— Знам — каза тя.
	Какво?
	Нгуги се усмихна.
	— Срещали сме се преди години. Наех баща ти да инсталира допълнително въздушно убежище в дома ми. Той те доведе със себе си. По онова време жилището на администратора все още беше в мехура Армстронг.
	— Леле-мале… изобщо не го помня това.
	— Беше много малка. И толкова сладка, не отделяше очи от татко си. Как е Амар?
	Примигнах няколко пъти.
	— Ами… Добре е. Благодаря. Рядко се виждаме. Той е зает с работилницата си, аз с моята си.
	— Добър човек е баща ти — каза тя. — Честен бизнесмен и работлив. И един от най-добрите оксиженисти в града. Много жалко, че сте се скарали.
	— Чакайте, откъде знаете, че…
	— Лене, много ми беше приятно да се видим. Толкова си пораснала!
	— Благодаря ви, администратор Нгуги! — Лицето на момичето грейна.
	— А на теб, Тронд, благодаря за вкусната вечеря — каза Нгуги.
	— Винаги съм на ваше разположение, администратор — каза Тронд и се изправи. Не можех да повярвам, че е по халат за баня! Вечерял е с най-важния човек на Луната по халат!? А после стисна ръката на Нгуги, като да си бяха равни или нещо такова. — Благодаря, че се отби!
	Ирина се появи на вратата и отведе Нгуги. Наистина ли зърнах намек за възхищение на лицето на дъртата рускиня? Е, сигурно дори Ирина си имаше слабости. Не е възможно да мразиш _всички_.
	— Майко мила, пич! — казах на Тронд.
	— Яко, нали? — Тронд се обърна към дъщеря си. — Хайде, тиквичке, време е да си лягаш. С Джаз ще си говорим по работа.
	Лене изпъшка както могат да пъшкат само тийнейджърките.
	— Винаги ме отпращаш, когато стане интересно.
	— Не бързай, мила. Много скоро и ти ще си безмилостна бизнес хрътка.
	— Точно като татко си — усмихна се тя. Посегна към пода и си взе патериците. От онези, които се пъхат под мишниците. Нагласи ги с лекота и се изправи. Краката й провиснаха. Момичето целуна Тронд по бузата, после си тръгна с патериците, без стъпалата й да докосват пода.
	Автомобилната катастрофа, убила майка й, бе парализирала Лене до живот. На Тронд пари му извираха и от задника, но никаква сума не можеше да купи подвижността на детето му. Или можеше? На Земята Лене би била прикована към инвалидна количка, но на Луната се придвижваше лесно с патерици.
	Затова Тронд бе назначил вицепрезиденти да управляват повечето му компании, а самият той се бе преместил в Артемида. Така Лене Ландвик можеше да ходи отново.
	— Чао, Джаз! — каза ми тя на излизане.
	— Чао, хлапе.
	Тронд разклати питието в чашата си.
	— Сядай.
	Трапезната маса беше гигантска, затова си избрах място на два стола от Тронд.
	— Какво пиеш? — попитах.
	— Скоч. Искаш ли?
	— Колкото да го опитам.
	Той плъзна чашата към мен. Отпих глътчица.
	— Оооо, дааа… — казах. — Това си е друго.
	— Не знаех, че обичаш скоч — каза той.
	— Не е любимата ми напитка, но днес ми дадоха да опитам една крайно неуспешна реплика и имах нужда да си припомня какъв трябва да е вкусът. — Посегнах да му върна чашата.
	— Задръж я. — Той отиде при барчето с алкохол, наля си в друга чаша и се върна на мястото си.
	— Е, защо беше тук администраторката? — попитах.
	Той качи краката си на масата и се облегна назад.
	— Планирам да купя завода за алуминий „Санчес“ и исках да получа благословията й. Тя няма нищо против.
	— И за какво ти е алуминиева топилка?
	— Защото обичам да правя бизнес — каза той и придружи думите си с театрален жест. — Това ми е работата.
	— Да, но алуминий? Тоест… не е ли кофти, един вид? Мислех, че този отрасъл е в упадък.
	— Така е. — Тронд кимна. — Не е като едно време, когато алуминият беше върхът и за строежа на всеки мехур бяха необходими _четиридесет хиляди тона_ алуминий. Сега прирастът на населението се движи около нулата и няма планове за строеж на нови мехури. Откровено казано, заводът отдавна щеше да е пуснал кепенците, ако не беше производството на гориво. Но дори и то е на минимална печалба.
	— Явно си пропуснал момента да се облажиш. Защо ти е да го купуваш сега?
	— Защото мисля, че мога отново да превърна Топилката във високопечелившо предприятие.
	— Как?
	— Не е твоя работа.
	Вдигнах ръце.
	— Божке. Много си докачлив нещо. Добре де, искаш да произвеждаш алуминий. Защо не основеш своя компания?
	Той изсумтя.
	— Де да беше толкова лесно. Невъзможно е да се конкурираш със „Санчес“. Буквално е невъзможно. Ти какво знаеш за производството на алуминий?
	— Кажи-речи нищо — казах и се настаних по-удобно на стола. Тронд явно беше в разговорливо настроение. Най-добре да го оставя да говори, докато миряса. А и докато той говореше, аз можех да се наливам с качествен алкохол.
	— Първата стъпка е осигуряването на анортит. Това е рудата и събирането й е лесно. Не я копаят от земята, а просто събират правилните камъни. Имат си автоматизирани машини, които го правят денонощно. След това топят рудата с помощта на химически и електролитни процеси, които поглъщат гигантски количества електроенергия. Наистина гигантски. „Санчес“ използва _осемдесет процента_ от производството на градските реактори.
	— Осемдесет процента? — Не се бях замисляла преди, но два двайсет и седем мегаватови ядрени реактора наистина изглеждаха твърде мощни за град с население от две хиляди души.
	— Да, но интересната част е как плащат за тази енергия.
	И извади от джоба си един камък. Нищо особено на вид — просто поредната сивкава ръбата буца, с каквито бе осеяна повърхността на Луната. Метна камъка към мен. — Дръж. На ти малко анортит.
	— Мда, камък. — Улових го, преди да ме е цапнал. — Мерси.
	— Съставен е от алуминий, кислород, силиций и калций. При топенето елементите се сепарират. Продават алуминия, разбира се. Силиция продават на стъкларите, а калция на електричарите за жълти стотинки, главно за да се отърват от тях. Но остава един страничен продукт, който е изключително ценен. Кислородът.
	— Да де, него го дишаме. Знам.
	— Да, но знаеш ли, че „Санчес“ получава безплатно електричество в замяна на въпросния кислород?
	Не знаех.
	— Сериозно?
	— Да. По силата на договор, сключен в зората на Артемида. „Санчес“ ни осигурява въздух, а Артемида дава на „Санчес“ цялата необходима им енергия, напълно безплатно.
	— Не плащат сметки за ток? Изобщо никога?
	— Докато произвеждат кислород за града, да. А електроенергията е най-скъпият ресурс в производството на алуминий. Просто няма начин да се конкурирам с тях. Не е честно.
	— О, бедничкият милиардер — казах аз. — Да ти засадим няколко плачещи върби, та да роните сълзи заедно.
	— Да, да, богатите хора са гадняри, дрън-дрън.
	Пресуших си чашата.
	— Благодарско за скоча. Защо ме повика?
	Той кривна глава настрани и ме погледна. Възможно ли бе да си подбира внимателно думите? Тронд никога не го правеше.
	— Чух, че са те скъсали на изпита за обходчик.
	Изпъшках.
	— Всички ли го знаят? Какво, събирате се на групички и ме обсъждате зад гърба ми, така ли?
	— Градът е малък, Джаз. А аз си отварям ушите.
	Плъзнах чашата си към него.
	— Ако ще говорим за провалите ми, искам още скоч.
	Той бутна към мен пълната си чаша.
	— Искам да те наема. И искам да ти платя много пари.
	Веднага се ободрих.
	— Ами добре. Защо не започна с това? Какво искаш да ти вкарам контрабанда? Нещо голямо?
	Той се наведе напред.
	— Не е контрабанда. За друго става въпрос. Дори не знам дали… възможно е да те извади от зоната ти на комфорт. Ти винаги си била почтена, с мен поне. Имам ли думата ти, че ще си остане между нас? Дори ако откажеш работата?
	— Разбира се. — Едно нещо съм научила от баща си и то е винаги да изпълнявам своята част от сделката. Той спазваше законите с точките и запетайките, аз… не. Но принципът е същият. Хората предпочитат надеждния престъпник пред непочтения бизнесмен.
	— Тази история с безплатната електроенергия е единственото, което стои между мен и алуминиевото производство. Ако „Санчес“ прекратят доставките на кислород, това ще е сериозно нарушение на договора. Точно тогава на сцената ще изляза аз и ще предложа да поема нещата. При същите условия — безплатен кислород срещу безплатен ток.
	— И откъде ще вземеш кислорода? — попитах. — Ти нямаш топилка.
	— Няма изискване за топилка. На града не му пука откъде идва кислородът, стига да идва редовно. — Опря върховете на пръстите си. — Вече четири месеца събирам кислород и го държа на склад. Имам достатъчно да снабдя целия град за повече от година.
	Вдигнах вежда високо.
	— Не може просто да вземеш от въздуха на града и да си го съхраняваш някъде. Това е абсолютно незаконно.
	Той махна нетърпеливо с ръка.
	— Моля ти се. Не съм идиот. Купих кислорода честно и почтено. Имам договори със „Санчес“ за редовни доставки.
	— Купуваш кислород от „Санчес“, за да им откраднеш договора за кислород?
	Той се подсмихна доволно.
	— Произвеждат толкова много кислород, че градът не може да го изразходи. Продават го евтино на всеки, който прояви интерес. Купувах малки количества дълго време и чрез различни кухи фирми. Никой не знае за запаса ми.
	Стиснах брадичката си с два пръста.
	— Кислородът е изключително запалим. Не мога да повярвам, че градската управа ти е разрешила да съхраняваш такива големи количества.
	— Хич не съм я питал. Построих гигантски резервоари за съхранение недалече от мехура Армстронг. Падат се в триъгълника, описан от свързващите тунели на Армстронг, Бийн и Шепърд. Далече от маршрутите на малоумни туристи, а и ако стане някаква беля, газът ще изтече във вакуума. Резервоарите са свързани с животоподдържащата система на града, но притокът се регулира от специален клапан извън комплекса, който понастоящем е затворен и заключен. Нищо не заплашва Артемида.
	— Ха. — Завъртях чашата си. — И искаш от мен да спра производството на кислород в „Санчес“.
	— Да, това искам. — Стана и отиде при барчето. Този път избра бутилка ром. — Градът ще бърза да разреши кризата и аз ще получа договора. Стигне ли се дотам, ще получа Топилката на тепсия. Без безплатна електроенергия производството на алуминий ще стане неефективно и „Санчес“ ще се радват да ми продадат компанията си.
	Наля си, върна се на масата и отвори един панел, пълен с бутони и лостчета.
	Осветлението в стаята намаля, а на стената отсреща се появи екран.
	— Ти какво си, суперзлодей или нещо такова? — казах и посочих екрана. — Така де…
	— Харесва ли ти? Днес ми го инсталираха.
	На екрана се виждаше сателитна снимка на нашия район в Морето на спокойствието. Артемида беше мъничка буца от кръгчета, ярко осветена от слънцето.
	— Намираме се в ниското — каза Тронд. — Тук има оливин и илменит колкото искаш. Те са богати на желязо, но ако искаш алуминий, ти трябва анортит. Тук тази руда е сравнително рядка, но на високото я има в изобилие. Затова машините на „Санчес“ я събират в подножията на кратера Молтке, на три километра южно от Артемида.
	Включи лазерната показалка на джаджата си и я насочи към един район южно от града.
	— Въпросните машини са почти напълно автономни. Могат да се обадят в централата, за инструкции или при повреда. Те са съществена част от производствения процес, събрани са на едно място и никой не ги пази.
	— Добрее — проточих. — Сещам се накъде биеш.
	— Мда — каза той. — Искам от теб да саботираш събиращите машини. Всичките наведнъж. И да ги повредиш така, че да не могат да се поправят. На „Санчес“ ще им трябва поне месец да докарат нови от Земята. Междувременно събирането на руда ще спре. Липсата на анортит ще доведе до липса на кислород. Липсата на кислород ще ми осигури победата.
	Скръстих ръце.
	— Не знам, Тронд. Нещо не ми харесва. „Санчес“ осигурява работа на колко… поне стотина души? Не искам заради мен да останат на улицата.
	— За това не се тревожи — каза Тронд. — Искам да _купя_ компанията, а не да я унищожа. Никой няма да остане без работа.
	— Това добре, но не знам нищо за тези събирачи.
	Пръстите му литнаха по контролите в панела и на екрана се появи снимка на събираща машина. Приличаше на снимка от каталог.
	— Произведени са от „Тойота Цукурума“. Държа четири в свой склад, нови-новенички.
	Аха. Нещо толкова голямо със сигурност беше доставено на части и сглобено тук. При това тайно, така че никой да не задава неудобни въпроси, като: „А бе, Тронд, защо твоята компания сглобява събирачи?“. Явно хората му се занимаваха с това от доста време.
	Тронд, изглежда, се бе сетил какви въпроси ме мъчат.
	— Да, да. От доста време работя по този проект. А ти можеш да разгледаш събирачите в склада когато поискаш и за колкото време ти е необходимо. При пълна секретност, разбира се.
	Станах и отидох при екрана. Леле, тия събирачи бяха направо зверове.
	— С други думи, задачата ми е да открия някаква слабост в тези машинки? Не съм инженер бе, човек.
	— Събирачите са автоматизирани машини без никаква защита. Ти си умна и със сигурност ще измислиш нещо.
	— Добре де, но какво ще стане, ако ме хванат?
	— Джаз коя? — възкликна театрално той. — Онази, куриерката ли? Познавам я съвсем бегло. Защо й е да прави такива неща? Недоумявам.
	— Аха. Ясно.
	— Просто съм откровен. Част от сделката е да не споменаваш името ми, ако те хванат.
	— И защо аз? Какво те кара да мислиш, че подобна каскада ми е по силите?
	— Джаз, аз съм бизнесмен — каза Тронд. — Работата ми е да разработвам недооценени ресурси. А ти си един _адски_ недооценен ресурс.
	Стана и отиде при барчето да си налее още.
	— Можела си да станеш всичко. Не си искала да бъдеш оксиженист като баща си? Добре. Можела си да станеш учен. Инженер. Политик. Едър предприемач. Каквото и да е. Но си станала куриерка.
	Намръщих се.
	— Не те съдя — продължи той. — Просто анализирам. Много си умна и ти трябват пари. На мен ми трябва много умен човек и имам пари. Проявяваш ли интерес?
	— Хммм… — Не бързах с отговора. Беше ли задачата изобщо изпълнима?
	Щеше да ми трябва достъп до шлюз. В целия град имаше само четири шлюза и тях можеше да ги използват единствено лицензираните обходчици — контролът се осъществяваше от компютрите на шлюзовете, които проверяваха джаджата ти.
	После трите километра до подножието на кратера Молтке. Как щях да стигна дотам? Пеша? И като стигна там, какво щях да правя? Събирачите със сигурност имаха камери и снимаха всичко на триста и шейсет градуса около себе си за навигационни цели. Как бих могла да ги саботирам, без да ме забележат?
	Освен това надушвах нещо гнило. Тронд ми се беше озъбил, когато го попитах защо му е да навлиза в производството на алуминий. Само че моята глава щеше да се озове на дръвника, ако нещата се сговняха, а не неговата. Ако ме хванеха, щяха да ме изгонят на Земята, а там не бих могла да живея. Не бих могла дори да _стоя права_, за бога! От шестгодишна живеех при лунна гравитация.
	Не. Бях контрабандистка, а не саботьорка. А и цялата тази работа вонеше.
	— Съжалявам, но това не е по моята част — казах. — Ще трябва да си намериш някой друг.
	— Ще ти дам един милион калмара.
	— Добре. Съгласна съм.
C>
	Здрасти, Келвин,
	Какво ново? Не си ми писал от няколко дни. Приеха ли те в клуба по шах?
	Не знаех, че шахматните клубове в прогимназията имат изисквания за прием. Кандидатите са толкова много, че трябва да отпращат част от тях? Какво, нямат достатъчно дъски ли? Или маси? Ограничен брой джобни протектори, за да не си изцапат зубрачите джобчетата на ризките с мастило?
	Ония от моето училище пак се опитват да ме преместят в класа за надарени. Татко държи да отида, но аз не виждам защо. Най-вероятно ще стане оксиженистка. Не ми трябва висша математика, за да заварявам парчета метал. Въздишка…
	Хей, а с Чарис какво стана? Покани ли я да излезете? Поне говори ли с нея? Показа ли й по някакъв начин, че съществуваш? Или се придържаш към гениалния си план да я избягваш на всяка цена?
C$
C>
	Джаз,
	Извинявай, но напоследък съм много зает с извънкласни дейности. Да, приеха ме в клуба по шах. Изиграх няколко партии, за да преценят нивото ми — оцениха го на 1124. Това не е много добре, но аз уча и се упражнявам. Всеки ден играя срещу компютъра, а скоро ще ме пуснат и срещу истински хора.
	Ти защо не искаш да си в класа за надарени? Академичните постижения са чудесен начин да се отблагодариш на родителите си. Помисли си. Сигурен съм, че баща ти много ще се гордее с теб. Моите родители много биха се радвали, ако ме приемат в класа за напреднали. Но математиката е трудна. Оценките ми са добри, но ми е трудно.
	Обаче съм решен да успея. Искам да правя ракети, а за това е нужна математика.
	Не, не съм говорил с Чарис. Сигурен съм, че няма да прояви интерес към момче като мен. Момичетата харесват момчета, които са високи и силни и бият другите момчета.
	Аз не съм такъв. Ако говоря с нея, само ще се унижа.
C$
C>
	Келвин,
	Човече.
	Не знам откъде черпиш информация за момичетата, обаче ГРЕШИШ. Момичетата харесват момчета, които са добри и ни карат да се смеем. Не харесваме момчета, които се бият и които са глупави. Повярвай ми. Момиче съм все пак.
	Татко ме кара да му помагам в работилницата. Вече мога сама да заварявам простички неща. И ми плаща, което е хубаво. Обаче ми спря джобните, защото вече имам доходи. Така че сега работя кажи-речи за същите пари, които преди получавах наготово. Не знам дали този план ми харесва, но както и да е.
	Татко си има проблеми с Оксиженистката гилдия напоследък. Тук или си на свободна практика, или си член на гилдията. А гилдията не харесва оксиженистите на свободна практика. Татко няма нищо против гилдиите по принцип, но казва, че оксиженистката е „мафиотизирана“. Май я държи саудитската организирана престъпност. Защо саудитската? Не знам. Почти всички заварчици са саудитци. Един вид нашите хора контролират тази услуга.
	Както и да е, гилдията използва гадни тактики и така принуждава хората да й стават членове. Не като във филмите, със заплахи и прочее. Не, те просто пускат слухове. Лъжат, че си непочтен и работиш мърляво. Такива неща. Но татко цял живот е градил репутацията си и тези лъжливи слухове не могат да й навредят. Никой от клиентите му не им вярва.
	Давай, тате!
C$
C>
	Джаз,
	Това за Оксиженистката гилдия е много неприятно. Тук, в ККК, нямаме гилдии или профсъюзи. ККК е специална административна зона и нормалните закони, които подлагат на профсъюзите, не важат. ККК има голямо влияние в кенийското правителство. Има много специални закони за тях. Но ККК е наш благодетел и заслужава специално отношение. Без корпорацията щяхме да сме бедни като другите африкански страни.
	Мислила ли си някога да се върнеш на Земята? Сигурен съм, че би могла да станеш учен или инженер и да печелиш много пари. Ти си гражданка на Саудитска Арабия, нали така? Там има много големи корпорации. Много работа за умни хора.
C$
C>
	Келвин,
	Нее. Не искам да живея на Земята. Аз съм лунно момиче. А и би довело до куп здравословни проблеми. Живея тук от шестгодишна и тялото ми е свикнало на една шеста от земната гравитация. Преди да се върна на Земята, ще трябва да правя куп упражнения и да вземам специални лекарства, които стимулират растежа на костите и мускулите. И да прекарвам по няколко часа дневно в центрофуга… отврат. Не, благодаря.
	А ти говори с Чарис, пъзльо.
C$


>	3.

	Промъквах се по един гигантски коридор в Долен Олдрин 7. Всъщност нямаше нужда да се крия, защото в този безбожен час всички си бяха по леглата.
	За мен пет сутринта беше по-скоро теоретична категория. Знаех, че съществува такъв час, но нямах емпиричен опит с него. И не държах да имам. Но тази сутрин беше различно. Тронд настояваше да пазим всичко в дълбока тайна, затова трябваше да се срещнем преди работно време.
	Складовите врати се редяха през двайсетина метра. Парцелите тук бяха малко и големи, свидетелство за парите, които компаниите могат да отделят за оперативни разходи. Складът на Тронд беше маркиран с лаконична табелка — Д07-4030 — „Ландвик Индъстрис“.
	Почуках на вратата. След миг тя се приплъзна наполовина. Тронд мушна глава в отвора и се огледа наляво и надясно.
	— Проследиха ли те?
	— Разбира се — отвърнах. — И аз ги доведох право при теб. Оказва се, че не съм много съобразителна.
	— Умница.
	— Тъпак.
	— Влизай — каза той и ми махна с ръка.
	Вмъкнах се и той моментално затвори вратата.
	Сигурно си мислеше, че така сме потайни, не знам. Но пък щеше да ми плати един милион калмара. Ако искаше да си играем на Агент 007, нямах нищо против.
	Складът всъщност беше гараж. _Огромен_ гараж. Сериозно, бих убила за това място. Бих си построила къща в едното му кьоше и после, знам ли, бих застлала останалото с изкуствена трева? Четири идентични събиращи машини изпълваха помещението.
	Приближих се до най-близката и вдигнах глава да я огледам.
	— Уха.
	— Да — каза Тронд. — Трябва да видиш някоя отблизо, за да си дадеш сметка колко са големи.
	— И как си успял да ги вмъкнеш в града, без никой да разбере?
	— Не беше лесно — каза Тронд. — Докараха ги на части. Само най-доверените ми хора знаят за това. Подбрах екип от седмина механици, които могат да пазят тайна.
	Плъзнах поглед по гигантското помещение.
	— Има ли някой тук?
	— Не, естествено. Не искам никой да знае, че съм те наел.
	— Ох. Направо ме разби.
	Събирачът беше висок четири метра, широк пет и дълъг десет. Корпусът беше покрит с отразяващ материал, за да се намали прегряващият ефект на слънчевото греене. Всяко от шестте колелета на звяра беше с диаметър метър и половина. Като цяло машината приличаше на гигантско празно корито. Мощна хидравлична система отпред и капак отзад позволяваха коритото да изсипва съдържанието си.
	Отпред на машината беше монтирана подвижна лопата като на багер. Нямаше кабинка за багерист, разбира се. Събирачите са автоматизирани, макар че при нужда могат да се управляват дистанционно. На мястото на кабинката имаше запечатана метална кутия с логото на „Тойота“ и думата „Цукурума“ със стилен шрифт.
	Около събирача имаше кутии с инструменти и ремонтно оборудване, зарязани от механиците след края на смяната им.
	— Добреее — казах, след като се ориентирах в обстановката. — Никак няма да е лесно.
	— Какъв е проблемът? — Тронд се приближи до едно от колелетата и се облегна на него. — Това е просто робот и няма никаква защита. Изкуственият му интелект е елементарен — навигация и нищо повече. Сигурен съм, че ще измислиш нещо. В компанията на голяма туба ацетилен например.
	— Това нещо е _танк_, Тронд. Няма да се даде лесно. — Тръгнах около машината и се наведох да погледна шасито. — Освен това има камери навсякъде.
	— Естествено — каза той. — Заради навигацията.
	— Изпраща видео на контрольорите си — продължих аз. — Веднага щом изгубят връзка с машината, те ще превъртят записите назад да видят какво е станало. И ще видят мен.
	— Ами, значи ще скриеш идентификационните маркери на обходническия си костюм — каза Тронд. — Нищо работа.
	— Да бе. Онези моментално ще се свържат с обходчиците да ги питат какво става, по дяволите, обходчиците ще излязат и ще ме спипат. Може и да не ме познаят веднага, но лесно ще ме завлекат до някой шлюз и като ми свалят шлема… а бе, класическа финална сцена в стил Скуби Ду.
	Той се приближи до мен.
	— Разбирам какво имаш предвид.
	Прокарах пръсти през косата си. Не се бях къпала тази сутрин. Чувствах се като парцал, топнат във фритюрник със стара мазнина.
	— Трябва да измисля нещо, което да се задейства със закъснение. _След_ като съм се прибрала в града.
	— И не забравяй, че щетата трябва да е тотална. Ако е само повреда, ремонтните екипи на „Санчес“ ще върнат машините на работа само след няколко дни.
	— Да, да, знам. — Стиснах с пръсти брадичката си. — Акумулаторът къде е?
	— Отпред. Онази кутия с логото на „Тойота“.
	Открих основния прекъсвач близо до акумулатора. В кутията му имаше прекъсвачи, които да предпазят електрониката от късо съединение или рязко повишаване на мощността на тока. За нищо не ставаха.
	Облегнах се на един шкаф с инструменти.
	— Като напълнят коритото с камъни, ги откарват за топене в завода, така ли?
	— Да. — Тронд взе един гаечен ключ и го метна във въздуха. Той полетя бавно към тавана.
	— И после… какво? Изсипват товара и се връщат при кратера?
	— След като презаредят.
	Плъзнах ръка по гладкото отразяващо метално покритие на корпуса.
	— Колко е голям акумулаторът?
	— 2,4 мегаватчаса.
	— Леле-мале! — възкликнах. — С такава мощност мога да заварявам с най-големите електрожени.
	Той сви рамене.
	— Транспортирането на сто тона скали изисква енергия.
	Вмъкнах се под събирача.
	— Как елиминира топлината? С восък?
	— Представа нямам.
	Когато работиш във вакуум, елиминирането на отделената топлина е проблем. Няма въздух, който да я разнесе. А когато работиш с електричество, всеки джаул енергия рано или късно се превръща в топлина. Може да е от електрическото съпротивление, от триенето на движещите се части, от химическите реакции в акумулатора, които произвеждат въпросната енергия. Но в крайна сметка всичко се превръща в топлина.
	Артемида има сложна охлаждаща система, която отвежда топлината до термални панели близо до реакторите. Там те си стоят на сянка и бавно отдават енергията във вид на инфрачервена светлина. Събирачите обаче бяха самостойни единици.
	Скоро открих каквото търсех. Клапанът на системата за топлинно отвеждане. Веднага я познах — с татко бяхме работили по много такива, когато ремонтирахме луноходи.
	— Да. Восък — казах.
	Видях краката на Тронд да се приближават.
	— Това какво означава? — попита той.
	— Акумулаторът и двигателят са сложени в резервоар с втвърден восък. Нужна е много енергия, за да се стопи восъкът, и точно там отива топлината. Восъчният кожух е обточен с охлаждащи тръби. Когато събирачите се приберат за презареждане, техниците вкарват в тръбите студена вода и така охлаждат разтопения восък, а затоплената водя я изпомпват, след като си е свършила работата. Докато машините са навън и събират камъните, изпомпаната вода се охлажда отново.
	— Значи можеш да направиш така, че събирачите да прегреят? — попита той. — Това ли е планът?
	— Не е толкова лесно. Има вградени механизми, които предотвратяват прегряването. Машината просто се изключва, докато не изстине достатъчно. Инженерите на „Санчес“ лесно ще отстранят проблема. Не, идеята ми е друга.
	Изпълзях изпод събирача, изправих се и се протегнах да си разкърша гърба. После се покатерих и скочих в коритото. Когато отново заговорих, гласът ми ехтеше:
	— Някоя от камерите вижда ли тук, вътре?
	— Защо? — попита той. — О! Ще се возиш в коша на машината до Молтке!
	— Тронд, камерите виждат ли вътре?
	— Не. Монтирани са заради навигацията. Гледат напред. А как ще излезеш от града? Нямаш привилегиите на обходчик.
	— За това не се тревожи.
	Изкатерих се до ръба на коритото и скочих от четири метра на пода. Дръпнах един стол, обърнах го със седалката към себе си и го яхнах. Подпрях брадичка на дланта си и потънах в мисли.
	Тронд се домъкна.
	— Е?
	— Мисля — отвърнах.
	— Жените осъзнават ли колко са секси, когато сядат така?
	— Естествено.
	— Знаех си!
	— Опитвам се да мисля.
	— Извинявай.
	Взирах се мълчаливо в събирача няколко минути. Тронд се мотаеше наоколо и ръчкаше разни инструменти. Беше гениален предприемач, но търпението му беше като на десетгодишно хлапе.
	— Добре — казах накрая. — Имам план.
	— Сериозно? — Тронд захвърли някаква отвертка и тръгна с бърза крачка към мен. — Казвай.
	Поклатих глава.
	— Нямай грижа за подробностите.
	— Обичам подробностите.
	— Една дама има право на тайни — отрязах го и станах от стола. — Достатъчно е да знаеш, че напълно ще унищожа събирачите им.
	— Страхотно!
	— Да. А сега се прибирам да взема душ.
	— Права си — каза Тронд. — Определено имаш нужда.


	Прибрах се в ковчега си и се съблякох по-бързо от пияна гимназистка на абитуриентски бал. Навлякох халата и хукнах към банята. Дори платих двеста g отгоре за вана. Голям кеф.
	Прекарах деня в обичайните доставки. Не исках някой умник да си спомни, че е забелязал промяна в поведението ми точно преди нечуваното престъпление. Просто най-обикновен ден. Подсвирквам си невинно и не заслужавам втори поглед. Работих до четири следобед.
	Прибрах се, легнах (не че имах някакъв избор по този въпрос) и направих малко проучване. За едно нещо искрено завиждам на земляните — интернетът им е много по-бърз. В Артемида си имаме местна мрежа, която става за парични преводи и имейли, но ако искаш да потърсиш информация в глобалната мрежа, минаваш през сървърите на Земята. А това означава най-малко четири секунди изчакване при всяка заявка. Светлината просто не е толкова бърза, колкото ми се иска на мен.
	Изпих толкова много чай, че през двайсетина минути тичах до общата тоалетна. След като работих така няколко часа, стигнах до един извод — категорично исках своя собствена баня.
	В края на проучването си вече разполагах с план. И като всички добри планове, моят имаше нужда от луд украинец.


	Спрях пред изследователския център на ИАКИ, Индийската агенция за космически изследвания, и паркирах Спусък в тесния коридор.
	Космически агенции от целия свят бяха сред първите, наели имоти в Артемида. В стари времена най-хубавите недвижими имоти се намирали на наземното ниво в Армстронг. Оттогава се бяха появили още четири мехура, но космическите агенции си бяха останали на старото място. Свръхмодерният им дизайн беше излязъл от мода преди двайсет години.
	Скочих от Спусък и влязох в лабораториите. Първото помещение — миниатюрна приемна — беше спомен от дните, когато имало жесток недостиг на жилищни и офис площи. Четири коридора тръгваха от приемната под странни ъгли. Някои от вратите не можеха да се отворят, ако други вече са отворени. Тази ергономична недомислица беше резултат от напъна на седемнайсет правителства да проектират обща лаборатория. Минах през централната врата, продължих по коридора почти до края му и влязох в лабораторията по микроелектроника.
	Мартин Свобода стоеше изгърбен над един микроскоп и посягаше слепешката към кафето си. Ръката му подмина три колби със смъртоносна киселина, преди да сключи пръсти около керамичната чаша и да я поднесе към устата му. Кълна се, че някой ден този идиот ще се убие.
	Европейската космическа агенция го беше изпратила в Артемида преди четири години да проучи методи за производство на микроелектроника. Явно Луната има някакви уникални предимства в това отношение. Тукашната лаборатория на ЕКА е мечта за всеки учен, значи Мартин трябва да е бил наистина добър в работата си, за да го изпратят при нас.
	— Ей, Свобода — казах.
	Нищо. Не ме беше видял да влизам, нито чу, че го викам. Такъв си е.
	Плеснах го по тила и той подскочи. Усмихна се като дете при вида на любимата си леля.
	— О! Здрасти, Джаз! Какво има?
	Чучнах се в един лабораторен стол срещу него.
	— Трябваш ми в ролята на луд учен.
	— Яко! — Завъртя се на стола си, за да е с лице към мен. — За какво става въпрос?
	— Трябва ми електроника. — Извадих един лист със схеми от джоба си и му го връчих. — Това. Или нещо подобно.
	— Хартия? — Хвана листа с два пръста, сякаш държеше лабораторна чашка с урина. — Начертала си го на хартия?
	— Не мога да работя с чертожни приложения — казах. — А бе… просто ми кажи какво мислиш.
	Той разгъна листа и се намръщи на драсканиците ми.
	Свобода беше най-добрият електроинженер в града. Идеята ми не би трябвало да го затрудни изобщо.
	Обърна чертежа ми настрани.
	— Ти това с лявата ръка ли го черта или какво?
	— Не съм художник, ясно?
	Той стисна брадичката си с два пръста.
	— Като оставим настрана артистизма ти, схемата е елегантна. Преписа ли я отнякъде?
	— Не. Защо? Грешки ли има?
	Той вдигна вежди.
	— Не, просто… много е добра.
	— Мерси.
	— Не предполагах, че си толкова талантлива.
	Свих рамене.
	— Намерих обучаващи програми по електроника онлайн и започнах оттам.
	— Учила си се сама? — Впери отново поглед в чертежа ми. — Колко време ти отне?
	— Почти целия следобед.
	— Научила си всичко това _днес?!_ От теб ще излезе изключителен учен…
	— Млъкни — спрях го и вдигнах ръка. — Хич не ща да те слушам. Можеш ли да направиш това, или не?
	— Мога, разбира се. За кога ти трябва?
	— Възможно най-скоро.
	Мартин метна чертежа на лабораторната маса.
	— Мога да ги направя за утре.
	— Супер. — Скочих от високото столче и извадих джаджата си. — Колко?
	Той се поколеба. Това по правило е лош знак, когато преговаряш.
	И преди се беше случвало да прибягвам до услугите му, основно да премахва антипиратски чипове от контрабандна електроника. Обикновено ми взимаше по две хиляди. Защо се колебаеше сега?
	— Две хиляди калмара? — подсетих го аз.
	— Хммм — проточи той. — Склонна ли си на бартер?
	— Ми да. — Прибрах джаджата си. — Искаш да ти вкарам нещо контрабанда?
	— Не.
	— Аха. — Мама му стара, аз съм контрабандистка! Защо постоянно искат от мен други неща?!
	Мартин стана и ми даде знак да го последвам. Отидохме в дъното на лабораторията му, където той въртеше частпрома си. Демек, работеше на частно. Защо да си купуваш свое оборудване, когато данъкоплатците ти го осигуряват наготово?
	— Виж! — каза той и посочи с театрален жест масата.
	Предметът в средата й не ме впечатли особено. Малка прозрачна пластмасова кутия с нещо в нея. Вгледах се.
	— Това презерватив ли е?
	— Да! — обяви с гордост той. — Последното ми изобретение.
	— Китайците са те изпреварили със седем века.
	— Това не е обикновен кондом! — Бутна към мен някакъв цилиндър с размерите на термос. Върхът му беше на панта, а в задния му край имаше електрически шнур. — Върви с това.
	Отворих капачето. По стените имаше малки дупчици, а към дъното беше прикрепен метален цилиндър.
	— Хм. Ами…
	— Мисля да продавам комплекта по три хиляди калмара парчето.
	— Кондомите вървят по пет-десет калмара. Защо някой ще се бръкне за три хиляди?
	Той се ухили.
	— Защото е за многократна употреба!
	Примигнах.
	— Бъзикаш ли се?
	— Ни най-малко! Направен е от тънък, но здрав материал. Може да се използва стотици пъти. — Посочи металния цилиндър вътре в устройството. — След всяка употреба обръщаш кондома наопаки и го опъваш по цилиндъра…
	— Ъх…
	— После включваш почистващото устройство. Първо има цикъл на течно почистване, после десетминутен сух цикъл при висока температура. Накрая кондомът е стерилен и готов за нова употреба.
	— О, боже, не.
	— Е, добре ще е най-напред да го изплакнеш, може би…
	— Стига! — казах аз. — Защо някой да си купува нещо _такова_?
	— Защото пести пари в дългосрочен план и е по-надеждно от обикновените кондоми.
	Изгледах го с най-голямото съмнение, което успях да докарам.
	— Сметни го сама — каза той. — Обикновените кондоми са прекалено скъпи. Не се произвеждат тук, защото няма суровини за производство на латекс. Моят продукт обаче може да се използва поне двеста пъти. Това са _десет хиляди спестени калмара_.
	— Ха… — Сега вече Мартин говореше на моя език. — Добре де, може би не е чак толкова откачено. Но в момента нямам пари, които да инвестирам във…
	— О, аз не търся инвеститори. Трябва ми някой, който да го тества.
	— И мислиш, че _аз_ имам необходимия за тази цел пенис?
	Той завъртя очи.
	— Не, искам да знам как го усещат жените.
	— Няма да правя секс с теб.
	— Не, не! — Той примижа. — Просто искам да го използваш следващия път, когато правиш секс, и да ми кажеш как се е отразил на усещането.
	— Защо не си легнеш с някое момиче и не го попиташ за впечатленията му?
	Той заби поглед в обувките си.
	— Нямам приятелка и изобщо не ме бива с жените.
	— Ама в Олдрин е пълно с бардаци! Скъпи, евтини, по желание на клиента.
	— Не става — каза той и скръсти ръце. — Нужна ми е информация от жена, която прави секс за _удоволствие_. Жената трябва да има сексуален опит, а ти определено…
	— Внимавай какво ще кажеш…
	— И да има висока вероятност, че ще прави секс в близко бъдеще. Което отново…
	— Съветвам те грижливо да подбереш следващите си думи.
	Той млъкна.
	— Както и да е. Разбираш какво се надявам да постигна.
	Изпъшках.
	— Не може ли просто да ти преведа две хиляди калмара?
	— Не ми трябват пари. Трябва да тествам продукта.
	Погледнах ядно кондома. На _вид_ беше най-обикновен.
	— И върши работа, казваш? Тоест няма да се скъса или нещо такова?
	— О, определено. Подложих го на цял куп тестове. Разтягане, натиск, триене, каквото се сетиш.
	Една смущаваща мисъл се пръкна в главата ми.
	— Я чакай. Да не би да си използвал _този_?
	— Не, но дори да бях, не би имало значение. Почистващият процес го стерилизира.
	— А бе, ти майта… — Млъкнах и поех дълбоко въздух. После казах сравнително спокойно: — Има значение, Свобода. Може би не биологически, но психологически — има.
	Той вдигна рамене.
	Изчаках още миг, после кимнах.
	— Добре, разбрахме се. Но не обещавам, че ще забърша някого на излизане оттук.
	— Е, да, да — каза той. — Просто… следващия път, когато… ти се случи да… сещаш се.
	— Да, добре, ясно.
	— Супер! — Той взе кутийката с кондома и почистващото устройство и ми ги връчи. — Обади ми се, ако възникнат някакви въпроси.
	Взех предпазливо подаръците. Не се чувствах особено горда със себе си, но логично погледнато, нямаше нищо лошо във… Просто щях да участвам в тестването на нов продукт, нали така? Нищо бог знае колко странно, нали?
	Нали?
	Понечих да си тръгна. Но изведнъж спрях и се обърнах към Мартин.
	— Да си чувал за нещо, което се нарича НАФО?
	— Не. Защо, трябва ли?
	— Не, не, забрави. Ще се отбия утре следобед да си взема устройството.
	— Утре почивам. Искаш ли да се видим в парка? В три следобед, да речем?
	— Става — казах аз.
	— Мога ли да попитам за какво ти е това нещо?
	— Не.
	— Добре. До утре тогава.


	Долен Конрад 6.
	Насочвах Спусък по познатите коридори и се опитвах да пренебрегна топката в корема си. Познавах като дланта си всеки крив коридор, всяка работилница, всяка драскотина върху стената. Дори със затворени очи можех да позная къде съм само по ехото и фоновия шум.
	Завих зад ъгъла и подкарах по Занаятчийска. Най-добрите майстори в града работеха тук, но по вратите им нямаше ярки надписи и реклами. Не беше необходимо да привличат клиенти. Репутацията им работеше вместо тях.
	Паркирах пред ДК2-3028, слязох от количката и застанах нерешително пред вратата. Потиснах пристъпа на малодушие, стегнах се и натиснах звънеца.
	Отвори ми мъж с мургаво лице. Брадата му беше подрязана грижливо, на главата си носеше бяла _хакия_ (нещо като дълъг традиционен шал). Погледна ме мълчаливо, после каза:
	— Ха.
	— Добър вечер, татко — казах на арабски.
	— Загазила ли си?
	— Не.
	— Пари ли ти трябват?
	— Не, татко. Сама се издържам.
	Той навъси вежди.
	— Тогава защо си дошла?
	— Не може ли една дъщеря да дойде при баща си просто така, да го почете?
	— Зарежи глупостите — премина на английски той. — Какво искаш?
	— Трябва ми оксиженистко оборудване. На заем.
	— Интересно. — Той остави вратата отворена и влезе в работилницата. Друга покана нямаше да получа.
	Годините сякаш бяха подминали това място, без да оставят следа. Огнеупорната работилница беше претъпкана и гореща, но такива бяха всички. Инструментите и оборудването на татко висяха по стените, подредени изрядно. В единия ъгъл на помещението имаше голям работен тезгях и набор от защитни маски.
	— Ела — каза той.
	Влязохме през задната врата в жилищната част. Мъничката дневна беше истински дворец в сравнение с моето скромно килерче.
	Жилището на татко имаше две спални ниши тип „ковчег“ в едната стена. Това дизайнерско решение е много популярно сред местните хора от по-низшата прослойка. Не е като да имаш спалня, но осигурява известно усамотение, което е добре. Израснала съм в тази къща. Правила съм… разни неща в своята ниша.
	Имаше и кухненски бокс с истинска печка. Едно от малкото предимства да живееш в огнеупорна стая. Много по-добре от микровълнова. Сигурно си мислите, че истинската фурна означава вкусна храна, но грешите. Татко се стараеше, но бъркочът си е бъркоч. Водораслите не позволяват да си развихриш въображението.
	Имаше една голяма промяна обаче. Метален лист с ширина един метър беше прикрепен към стената в дъното по цялата й височина, от пода до тавана, но не вертикално. Отклонението беше поне двайсет градуса, ако не и трийсет.
	Посочих новото нещо.
	— Какво е това, по дяволите?
	Татко погледна натам.
	— Една идея, която ми хрумна преди време.
	— За какво служи?
	— Сети се сама.
	Уф! Ако ми даваха калмар всеки път, когато татко ми кажеше така… Никога не отговаряше направо. Не, всяко нещо трябваше да се превръща в обучение.
	Той скръсти ръце и ме погледна втренчено, както правеше при всяка такава задачка.
	Приближих се и докоснах металния лист. Твърд и дебел, разбира се. Татко никога не правеше нищо пет за четири.
	— Алуминий с дебелина два милиметра?
	— Правилно.
	— Значи не е предназначен да издържа на страничен натиск… — Прокарах пръсти по връзката между металния лист и стената. През двайсетина сантиметра се напипваха малки бучки.
	— Точково заваряване? Ти не работиш така.
	Той сви рамене.
	— Идеята може да се окаже глупава. Реших на този етап да не се престаравам.
	Две куки стърчаха в горния край на металния лист, на сантиметри от тавана.
	— Ще заканваш нещо.
	— Правилно. Какво обаче?
	Плъзнах поглед нагоре и надолу по приспособлението.
	— Този странен ъгъл е ключът… Да ти се намира ъгломер?
	— Нека ти спестя усилията — каза той. — Отклонението от вертикала е 22,9 градуса.
	— Хм… Географската дължина на Артемида е 22,9… Ооо. Ясно. Сетих се. — Обърнах се да го погледна. — За молитви е.
	— Правилно. — Той кимна. — Наричам го молитвена стена.
	Луната винаги е обърната по един и същи начин към Земята. Затова, макар да сме в орбита, от наша гледна точка Земята не се върти. Е, _технически_ се клатушка малко заради лунната либрация (бавното и едва доловимо осцилиращо движение на спътника), но вие не тормозете хубавите си главици с това. Важното е, че в нашето небе Земята е неподвижна. Върти се на място и минава през различни фази, но не се движи насам-натам.
	Металната рампа сочеше към Земята, така че татко да е с лице към Мека, когато се моли. Повечето мюсюлмани в Артемида просто се обръщат на запад, както беше правил и моят баща, откакто се помнех.
	— И как ще я използваш? — попитах. — Със специална сбруя или нещо такова? Стената е почти вертикална.
	— Не ставай смешна. — Той опря длани на стената и после се облегна с цяло тяло. — Ето така. Просто и лесно. Много по-точно е, отколкото да заставаш с лице на запад.
	— Стига, тате. Глупаво е. Да не мислиш, че мюсюлманите в Австралия изкопават дупки и влизат в тях с главата надолу? Наистина ли вярваш, че Мохамед ще се впечатли?
	— Виж какво — остро ме прекъсна той. — Ако ще изповядваш исляма, не споменаваш всуе името на Пророка.
	— Добре де, ясно — казах аз, после посочих куките. — А тези за какво са?
	— Сети се сама.
	— Ох!! — После добавих сърдито: — За закачане на молитвеното килимче?
	— Правилно. — Той отиде при масата до кухненския бокс и седна на един от столовете. — Не искам да пробивам дупки в молитвеното си килимче, затова поръчах ново от Земята. Ще пристигне след няколко седмици.
	Седнах на другия стол, моя стол. Цял живот бях сядала на него, за да се храня.
	— Знаеш ли номера на доставката? Мога да уредя да пристигне по-бързо…
	— Не, благодаря.
	— Татко, няма нищо незаконно да използваш връзки, за да…
	— Не, благодаря — повтори той, малко по-високо. — Да не спорим за това.
	Изскърцах със зъби, но не казах нищо. Време беше да сменим темата.
	— Искам да те питам нещо. Да си чувал за НАФО?
	Той вдигна вежда.
	— Това не беше ли някаква древногръцка лесбийка?
	— Не, тя е Сафо.
	— О. Тогава — не. За какво става въпрос?
	— Нямам представа — казах. — Просто видях случайно нещо и се зачудих.
	— Винаги си била любопитна. Добра и със загадките. Може би е добра идея да впрегнеш гениалния си ум в нещо полезно. За разнообразие.
	— Татко — казах с намек за предупреждение в гласа.
	— Добре. — Той скръсти отново ръце на гърдите си. — Значи ти трябва оксиженистко оборудване?
	— Да.
	— Последния път, когато ти дадох достъп до оборудването си, стана беля.
	Вкамених се. Направих отчаян опит да не сведа очи, но в крайна сметка го направих. Забих поглед в пода.
	Той каза с по-мек тон:
	— Извинявай. Не беше нужно да…
	— Напротив, беше — казах аз.
	Възцари се неприятно мълчание — това изкуство го бяхме усъвършенствали с годините.
	— Е — каза накрая той, с неудобство. — Какво ти трябва?
	Тръснах глава да я разчистя. Точно сега нямах време да се чувствам виновна.
	— Оксижен, две бутилки ацетилен, бутилка кислород и маска.
	— А неон? — попита той.
	Примижах.
	— Да, естествено. И неон.
	— Позабравила си занаята — каза той.
	Не ми трябваше неон. Но не можех да му го кажа.
	Когато заваряваш алуминий, трябва да го обливаш с нереактивен газ, за да защитиш повърхността от оксидация. На Земята използват аргон, защото го има навсякъде. Но на Луната нямаме благородни газове, затова ги внасяме от Земята. А неонът е два пъти по-лек от аргона и това е причината да използваме него. На мен нямаше да ми трябва, защото щях да работя във вакуум. Щом няма въздух, няма и кислород, който да оксидира метала. Но не исках татко да знае това. Освен това щях да режа стомана, а не алуминий. Още нещо, което татко нямаше нужда да знае.
	— И за какво ти е оборудването? — попита той.
	— Една приятелка ме помоли да й инсталирам въздушно убежище.
	Лъгала съм баща си безброй пъти, особено в младежките си години. Но всеки път лъжата връзва стомаха ми на възли, всеки проклет път.
	— Твоята приятелка защо не си наеме заварчик?
	— Направи го. Нае мен.
	— О, значи сега си заварчик? — Ококори се театрално. — След като години наред повтаряше, че не искаш да се занимаваш с това?
	Въздъхнах.
	— Тате. Приятелката ми просто иска да й сложат въздушно убежище в спалнята. Правя й услуга, почти без пари. — Жилищните въздушни убежища са популярни, особено сред новите имигранти. Новодошлите са склонни да се филмират на тема „смъртоносния вакуум, който дебне отвън“. Страховете им са неоснователни, защото корпусът на Артемида е изключително здрав, но страхът е ирационален по дефиниция. В повечето случаи личните въздушни убежища бързо се превръщат в килери или гардероби.
	— И коя е незаконната част?
	Хвърлих му страдалчески поглед.
	— Защо автоматично решаваш, че има…
	— Коя е незаконната част? — повтори той.
	— Апартаментът й в Армстронг е залепен за вътрешния корпус. Трябва да заваря убежището към него. Общината изисква куп разрешителни, ако ще заваряваш към вътрешния корпус, а тя не може да си ги позволи.
	— Пфу — реагира той. — Излишна бюрокрация. И най-неопитният аматьор не може да повреди със заварките си шестсантиметров корпус от алуминий.
	— Нали?!
	Татко скръсти ръце и се намръщи.
	— Проклетата градска управа непрекъснато пречи на бизнеса…
	— Безспорно.
	— Добре. Вземи каквото ти трябва. Но ще трябва да ми платиш за ацетилена и неона.
	— Да, естествено — казах аз.
	— Добре ли си? Виждаш ми се бледа.
	Направо щях да повърна. Лъжата ме беше телепортирала обратно в тийнейджърските ми години. А нека ви кажа едно — на света най-много мразя подрастващата Джаз Башара. Онази глупава смотла бе взела цял куп лоши решения. Всичките тъпи решения, която една тъпа смотла може да вземе. Заради нея днес съм това, което съм.
	— Нищо ми няма. Малко съм уморена.
C>
	Скъпа Джаз,
	За рождения си ден получих голям плакат на „Руса“. Какъв великолепен кораб!
	Най-големият космически лайнер, строен някога! Събира до двеста пътници! Сега чета за него, опитвам се да науча всичко. Май съм се вманиачил, но какво от това? Забавно е.
	Корабът е истинско чудо! Има си пълна центростремителна гравитация, а радиусът му е достатъчно голям, така че на пътниците да не им прилошава. Дори помага на хората да свикнат с лунната гравитация! Пътуването трае седем дни и постепенно намаляват въртенето. Така, когато пътниците се качат на кораба, гравитацията в пътническия отсек е 1 g, а когато наближат Луната, вече е една шеста g. По обратния път обръщат процеса, така че хората да привикнат постепенно към земната гравитация. Не е ли страхотно?
	Но все още не разбирам докрай цикличната орбита на Апхоф-Крауч. Това е балистична орбита между Земята и Луната, това го схващам, но останалото е много странно. Нещо като… започва от Земята и след седем дни е на Луната, а после отскача далече от мислената равнина Земя-Луна и се връща на Луната след четиринайсет дни… и някъде по това време просто си стои в елиптична орбита около Земята за две седмици… Не мога да го разбера. Няма и да се опитвам повече. Важното е, че корабът е направо страшен. Някой ден, когато стана богат ракетен конструктор, ще дойда в Артемида. И с теб ще пием чай.
	Хей, когато с татко ти сте се преместили на Луната, с „Руса“ ли пътувахте?
C$
C>
	Скъпи Келвин,
	Не, „Руса“ още не е бил построен, когато сме се преместили тук. Дошли сме с „Колинс“, единствения космически лайнер, съществувал по онова време. Било е преди десет години (тогава съм била на шест) и не помня много. Но помня, че на кораба нямаше изкуствена гравитация. Навсякъде беше безтегловност. И беше адски забавно!
	Стана ми любопитно онова за орбитата и го проверих. Не е толкова сложно. Корабът преминава през цикъл, като всеки етап отнема седем дни. Земя→Луна→(открит космос извън мислената равнина между двете)→Луна→Земя→(открит космос вътре в мислената равнина)→Земя. И това се повтаря отново и отново. Ако Луната стоеше на едно място, корабите щяха просто да пътуват между двете тела директно, само че тя се завърта около Земята всеки месец и това усложнява страшно много цикъла.
	Погледнах орбиталната математика и я приложих към орбитата, за която говориш. Оказа се много лесно, смята се наум.
C$
C>
	Скъпа Джаз,
	Ти може и да го смяташ наум. Бих дал всичко да съм умен като теб. Но не съм. Няма проблем. Аз се трудя упорито, а ти си голям мързел.
C$
C>
	Скъпи Келвин,
	Как смееш да ме наричаш мързел! Бих ти отвърнала с отровна реплика, но ме мързи да я измисля.
	Знаеш ли, имам нужда от съвет. С Едгар ще излизаме на четвърта среща. Вече сме се мляскали доста, но само това, целувки. Искам да направя и следващата стъпка, но и да не бързам твърде много… още не съм готова да се съблека. Някакви препоръки?
C$
C>
	Скъпа Джаз,
	Цици.
C$
C>
	Скъпи Келвин,
	Сериозно? Само това ли имаш да кажеш?
C$
C>
	Скъпа Джаз,
	Да.
C$


>	4.

	На следващата сутрин се събудих гола в прекрасно легло.
	Не, не, сама си бях в леглото. Разкарайте дивотиите от главата си. Просто исках да вкуся мъничко от живота, който щях да водя, след като се добера до онези един милион калмара.
	Протегнах ръце и извих гръб. Фантастично!
	За разлика от смотания ми ковчег, тази стая беше с отлична шумоизолация. Съседите не ме будеха със скандали на висок глас или шумен секс. Не чувах ехтящи гласове от коридорите. Нито пияни идиоти, които се блъскат в стените.
	А леглото! Можех да легна даже напряко! А чаршафите и завивката бяха по-меки от кадифе. Галеха кожата ми по-нежно и от собствената ми пижама.
	Стаята струваше две хиляди на нощ. Когато Тронд ми плати, ще си купя такова легло за прекрасния си шумоизолиран апартамент.
	Погледнах си джаджата. Единайсет! Леле, наистина се бях успала!
	Изхлузих се от топлите чаршафи и отидох в банята — _самостоятелна_ баня. Нямаше нужда да намятам халат, нито да търпя нахални погледи в коридора. Не, просто аз и мехурът ми отиваме да си свършим работата на спокойствие.
	Минах през сутрешния си ритуал, разнообразявайки го с необичайно дълъг душ. Собствен душ — още една точка в списъка ми с бъдещи удобства. Водата в Артемида е скъпа, но не е като да я изхвърляме. Системата е затворена, така че плащаме не толкова за водата, колкото за пречистването й. Душът в хотела беше комбиниран — първите двайсет литра бяха чиста вода (това се равнява на плюс-минус три минути). След това използваната вече вода се затопля отново и потича по тръбите към теб. Можеш да стоиш под душа колкото искаш, но ще използваш само гореспоменатите двайсет литра. Важна бележка — не пикайте, когато използвате комбиниран душ.
	Облякох безумно мекия халат за баня, а косата си увих като в тюрбан с друга мека хавлия.
	Време беше да поработя върху следващата стъпка от злия си план. Този път нямаше нужда да правя проучване. Достатъчно бе да включа мозъка си на бързи обороти. Излегнах се в леглото — бях го кръстила „Леглото, в което Джаз иска да лежи вечно“ — и пуснах мислите си на воля.
	Проблемът беше следният: как да изляза от града.
	Шлюзовете не приемат команди от хора, които не са членове на Обходническата гилдия. Това не е някакъв каприз. Не бихме искали разни необучени авантюристи да си играят с контролите на шлюзовете. Прецаканият шлюз е бърз и ефективен начин да избиеш всичко живо в прилежащия му мехур.
	Така че, за да използваш контролния панел на шлюз, трябва да размахаш пред него джаджата си. Така доказваш, че си член на гилдията. Елементарен способ като за идиоти, но пък е изключително ефективен. Но и най-ефективният способ не може да спре един _твърдо решен_ идиот. В системата има дефект.
	От съображения за сигурност шлюзовете нямат защита на _външната_ си врата. Ако костюмът ти тече и се бориш за живота си, едва ли ще се зарадваш особено на съобщение от типа: „проверка на правото за достъп…“. Значи ми трябваше някой, който да ми отвори отвън. Някой… или нещо.


	Напуснах хотелската стая, защото от рецепцията се обадиха да ме уведомят, че ако не се омета, ще ми таксуват още една нощувка. После поех със Спусък към Долен Армстронг 4. Или, както го наричат местните, Малката Унгария. Унгарците притежават всички работилници за обработка на метали. Точно както виетнамците държат животоподдържащите системи, а саудитците — бизнеса със заваряването.
	Спрях пред работилницата на една колежка на татко, Жзока Стробл, която очевидно бе получила името си във време на жесток недостиг на гласни букви. Жзока беше специалист по съдовете под налягане. Когато татко получеше поръчка за инсталиране на въздушно убежище, обикновено го купуваше от нея. Тя работеше качествено, а татко е луд на тема качество.
	Слязох от Спусък и потропах на вратата. Жзока я плъзна, колкото да подаде нос и едно око, изгледа ме и попита:
	— Ти какво иска?
	Посочих с палец гърдите си.
	— Аз съм, госпожо Стробл. Джаз Башара.
	— Ти дъщеря на Амар Башара — каза тя. — Той добър човек. Ти беше добро малко момиче. Сега — лоша.
	— Добре… вижте, искам да поговорим за нещо…
	— Ти мома и правиш секс с много мъже.
	— Да, истинска блудница съм.
	Синът й Ищван беше чукал повече мъже от мен. Устоях на подтика си да я уведомя за това.
	— Просто искам да взема назаем нещо за ден-два. Готова съм да ви платя хиляда калмара.
	Тя поотвори вратата още малко.
	— Какво назаем?
	— Вашия БИК.
	Жзока беше участвала в строежа на мехурите Бийн и Шепърд. Строежът на мехури е монументална работа (и доходоносна също).
	Десетки специалисти в обработката на металите, сред които и Жзока, бяха изработили леко закривените метални триъгълници, които се монтираха на специално изработена рамка и така изграждаха корпуса на мехурите. Обходчиците сглобяваха мозайката от триъгълници и ги прикрепяха към рамката с нитове, колкото да не паднат. След това онези от Животоподдържащата система захранваха мехура с достатъчно въздух, който да компенсира течовете, докато оксиженистите заварят шевовете отвътре и херметизират конструкцията. По онова време татко спечели много пари.
	Почтените предприемачи като Жзока редовно инспектират работата си за дефекти.
	Но как да инспектираш корпуса отвън, ако не си обучен и лицензиран член на Обходническата гилдия? С помощта на бот за инспекция на корпуса. Или, накратко, БИК.
	БИК-овете всъщност са радиоуправляеми колички, но не с колелета, а с щипки. Отвън корпусите на Артемида са снабдени с гъста мрежа от ръкохватки, които улесняват поддръжката. БИК-овете използват тези захвата и така могат да стигнат където си поискат. Звучи ви неефективно? Всъщност това е единственият начин да се катериш по външния корпус на мехур. Алуминият няма магнитни свойства, вендузите и витлата не работят във вакуум, а ракетните двигатели са неоправдано скъпи.
	— За какво ти е БИК? — попита тя.
	Бях си подготвила лъжата предварително.
	— Възвратният клапан на Шепърд нещо не е наред. Татко го е инсталирал навремето. Иска да погледна заварките.
	Не е лесно да се поддържа постоянно налягане в Артемида. Ако населението използва повече енергия от обичайното, налягането в града се покачва леко. Защо? Както знаем, енергията се превръща в топлина, която повишава температурата на въздуха, а това на свой ред повишава налягането. И онези от Центъра за системна поддръжка изхвърлят част от въздуха, за да компенсират. Но какво ще стане, ако това по някаква причина не сработи?
	Като допълнителна предохранителна мярка всеки мехур в града си има възвратен клапан. Ако налягането стане твърде високо, клапанът се отваря автоматично и изпуска въздух навън, докато налягането не се нормализира.
	— Твой баща никога не прави лоша заварка. Проблемът сигурно друг.
	— Аз го знам и ти го знаеш, но все пак трябва да сме сигурни.
	Тя обмисли думите ми, после попита:
	— За колко време трябва?
	— За ден-два, не повече.
	— Казваш, хиляда калмара?
	Извадих джаджата си.
	— Да. И ще ти платя авансово.
	— Чакай — каза тя и затвори вратата под носа ми.
	След минутка отвори и ми подаде един куфар.
	Погледнах вътре да видя дали всичко е налице.
	Механичната буболечка беше трийсет сантиметра дълга. Крачката й бяха сгънати, за да не заемат място, а ръката — прегъната като седмица в горния край. Въпросната ръка имаше камера с висока разделителна способност и накрайници за по-фините задачи. Идеална бе за ръчкане на неща и записване на данни, точно каквото ти трябва, когато инспектираш корпус дистанционно. И каквото ми трябваше на мен за дяволския ми план.
	Жзока тикна в ръцете ми дистанционното — малко устройство с бутони и ръчки около видеоекран.
	— Знаеш използваш?
	— Прочетох наръчника онлайн.
	— Ако счупи, платиш ремонт.
	— И да си остане между нас, нали? — казах с пръст над екрана на своята джаджа. — Онези от Оксиженистката гилдия само дебнат повод да очернят баща ми. Не искам да им го давам.
	— Амар добър човек. Добър заварчик. Няма кажа.
	— Значи имаме сделка?
	Тя извади своята джаджа.
	— Да.
	Наредих превода и след миг тя го прие и потвърди.
	— Да го върнеш. Два дни.
	Врътна се и затвори вратата.
	Да, Жзока беше сръдлива и ме мислеше за уличница. Но знаете ли какво? Иска ми се всички да са като нея. Без празни приказки, без преструвки, без излишна любезност. Просто стоки и услуги срещу заплащане. Идеалният бизнес партньор.
	Отидох до мехура Бийн на пазар. Идваше ми скъпичко, но ми трябваше специално облекло. В Артемида живее малка мюсюлманска общност (включително татко), затова има и няколко магазина, които доставят съответните стоки. Харесах си една дълга кафеникава рокля със стилна бродерия. Подходяща беше и за най-консервативното мюсюлманско момиче. Купих си и тъмнозелен никаб. Поколебах се дали да не е кафяв или черен, но тъмнозеленото се връзваше по-добре с кафеникавата рокля и добавяше цвят към тоалета. Да, планирах престъпен набег, но това не беше причина да не се понагиздя малко.
	Добре, вече не е нужно да се преструвате, че знаете какво е никаб. Това е част от традиционното ислямско облекло, която покрива долната половина от лицето. Когато се комбинира с хиджаб, който да покрие косата, остават да се виждат само очите. Страхотен начин да се скриеш, без да предизвикваш съмнение.
	Следващата стъпка беше да си взема нова джаджа. Не можех да използвам своята, защото това щеше да остави дигитална диря към всички незаконни неща, които се канех да извърша. Представях си как Руди преглежда историята на моята джаджа и ми вдига мерника. Не, благодаря. Животът е трън в задника, когато носиш в джоба си дигитално ченге. Трябваше ми фалшива самоличност.
	За мой късмет, тук никак не е трудно да си създадеш фалшива самоличност. Най-вече защото на никого не му пука кой си. Системата е направена така, че да предотвратява кражбата на самоличност, а не измислянето на нова. Ако се опиташ да откраднеш самоличността на истински човек, ще се провалиш с гръм и трясък. Веднага щом жертвата разбере какво се случва, ще докладва за кражбата и Руди ще те проследи по джаджата ти. И къде ще избягаш? Навън? Дано умееш да си задържаш въздуха за дълго.
	Влязох онлайн и обмених няколкостотин калмара в евро. После използвах еврото да купя Калмари от ККК под името Нуха Неджем. Отне ми десетина минути. На Земята щеше да стане още по-бързо, но тук си имаме четирисекундното забавяне при всяка онлайн заявка, така че…
	Отбих се вкъщи да оставя джаджата си. Време беше да се превърна в Нуха Неджем.
	Отидох в „Артемида Хаят“, малък хотел в Горен Бийн 6 с що-годе приятна обстановка и разумни цени. Клиентелата им се състоеше основно от обикновени туристи, решили поне веднъж в живота си да почиват на Луната. Идвала бях тук и преди, веднъж, на среща с летовник. Стаята беше хубавка, но пък аз не съм най-добрият съдник по този въпрос. Обикновено имам изглед само към тавана.
	Целият хотел представляваше един дълъг коридор. Рецепцията се помещаваше в стайче с размерите на килер и се обслужваше само от един човек. Не го познавах, което беше добре. Означаваше, че и той не ме познава.
	— Поздрав — казах с почти неразбираем арабски акцент. Това, заедно с традиционното ми облекло, би трябвало да крещи „туристка“.
	— Добре дошла в „Артемида Хаят“! — каза рецепционистът.
	— Трябва джаджа.
	Човекът беше свикнал да общува на развален английски.
	— Джаджа? Трябва ви джаджа?
	— Джаджа — повторих аз. — Трябва.
	Можех да се досетя какви мисли се редят в главата му. Редно беше да ме попита на чие име е резервацията ми, вероятно на името на съпруга ми, понеже бях саудитка. Само че, предвид оскъдния ми английски, това би довело до мъчителна пантомима и поредица от недоразумения. Много по-просто би било просто да ми направи джаджа. А и на хотела не би му струвало нищо.
	— Име? — попита той.
	Важно бе да изиграя ролята си докрай. Погледнах го объркано.
	Той се потупа по гърдите и каза:
	— Нортън. Нортън Спинели. — След това посочи към мен. — Име?
	— А — казах и се потупах по гърдите.
	— Нуха Неджем.
	Той го въведе в компютъра си. Да, имаше сметка на името на Нуха Неджем, но не и джаджа, свързана със сметката. Съвсем логично. Той извади една очукана джаджа изпод бюрото си. Беше стар модел и на нея беше написано с маркер: „Собственост на «Артемида Хаят»“. Още няколко удара по клавишите и всичко беше готово. Подаде ми джаджата и каза:
	— Добре дошла на Артемида!
	— Аз благодари — казах с усмивка. — Благодари много. Луна голямо хубаво!
	Вече си имах фалшива самоличност. Време беше за Фаза 2.
	Отворих приложението с картите на джаджата и се престорих, че навигирам с него. Човек няма нужда от карта, за да се придвижва в Артемида, но нали трябваше да го играя туристка. Помотах се из града, докато „намеря“ Централния порт. Носех голяма дамска чанта, разбира се. Коя туристка не би носила такава?
	Сега започваше трудната част.
	На Централния порт всички ме познаваха. Ходех там всеки ден, а интересна личност като мен трудно се забравя. Това не е добре, когато се опитваш да минеш незабелязано. Днес обаче не бях Джаз Башара. Днес бях Нуха Неджем. Саудитска туристка.
	Отправих се към чакалнята до влаковия шлюз и се слях с тълпата туристи. Всички пейки бяха заети, имаше и десетки правостоящи. Няколко семейства водеха ужасните си деца, които се блъскаха в стените. В конкретния случай „блъскането в стените“ не е просто израз. Превъзбудените хлапета наистина и буквално се блъскаха в стените, отскачаха от тях и се блъскаха отново. Лунната гравитация е най-лошото нещо, което може да сполети родителите.
	— Яко! — каза една тъпа блондинка на богатото си гадженце. — Ще се возим на луно-моното!
	Отврат. Само туристите викат така на влака. Та той дори не е монорелсов! Движи се по две паралелни релси точно като влаковете на Земята.
	Между другото, много се дразним, когато хората ни наричат „лунатици“ или когато наричат Артемида „Космическия град“. Не сме в космоса бре, на Луната сме. Тоест технически сме „в космоса“, но същото важи и за Лондон.
	Отклонявам се.
	Влакът най-после пристигна. Престорих се на развълнувана от появата му като другите. Беше само една мотриса, а не като дългоопашатите влаове, с които са свикнали земляните. Намали и допълзя до порта за скачване. Чу се силно изщракване, после кръглият входен люк се отвори и в отвора му се появи кондукторът.
	Ужас! Беше Радж! Не би трябвало да е на смяна! Явно се беше сменил с някого.
	С Радж израснахме заедно. Ходехме в едни и същи училища, включително в гимназията. Не бяхме близки приятели или нещо такова, но почти през целия си живот се бяхме виждали ежедневно. Дългата роба и хиджабът можеше и да не издържат под неговия поглед.
	Радж излезе през вратата и придърпа униформата си — тъп тъмносин костюм в стил деветнайсети век с лъскави копчета и кондукторско кепе. Замаяни и развълнувани туристи се изсипаха от влака — връщаха се от Аполо 11. Много от тях носеха сувенири от Туристическия център, луноходи, оформени от местни камъни, емблеми на Аполо 11 и прочее.
	След като всички пътници слязоха от влака, Радж извика със силен и ясен глас:
	— Влааакът за Аполо Единааайсет в два и трийсет и чееетири потегля! Кааачвай се!
	Държеше пред себе си лъскав ретро перфоратор. Нямаше хартиени билети, които да перфорира с него, разбира се. Вътре в старинния перфоратор имаше най-обикновена разплащателна конзола.
	Вдигнах още малко никаба към очите си и сгърбих рамене. Реших, че ако променя стойката си, може и да не ме познае. Пътниците минаваха покрай Радж, размахваха джаджите си над перфоратора, прекосяваха малкото преддверие и влизаха във влака.
	Радж следеше в преддверието да няма повече от един човек. За тази цел просто препречваше пътя на останалите. Така беше по-лесно, отколкото да обяснява, че при разхерметизация вратата на преддверието ще се затвори автоматично, хората в града ще оцелеят, но нещастникът в преддверието ще умре.
	Когато дойде моят ред, сведох очи, за да избегна погледа му. Джаджата ми избипка и изписа: ГРАД АРТЕМИДА, ТАКСА ПРЕВОЗ С ВЛАК 75 g.
	Радж не ме погледна втори път. Въздъхнах облекчено и влязох във влака.
	Всички места бяха заети и се примирих, че ще стоя права, но точно тогава някакъв висок чернокож мъж ме видя и скочи. Каза нещо на френски и посочи мястото си. Истински джентълмен! Поклоних му се и седнах. Сложих си чантата в скута.
	След като и последният пътник се качи, Радж направи същото, като пътьом затвори и двете врати на преддверието. Придвижи се до предния край на влака и каза по интеркома:
	— Добре дошли в Лунния експрес! Мотрисата потегля в 14: 34 и пътува до Туристическия център на Аполо 11. По разписание ще пристигнем в 15: 17. Моля, не подавайте ръце и крака извън влака!
	Смях се разля на вълна сред пасажерите. Шегата беше монументално тъпа, но за туристите беше връх на комедийното изкуство.
	Влакът потегли. Движеше се съвсем гладко. Никакво клатушкане, залитане и прочее. Задвижваше го електрически двигател (очевидно), а поради липсата на атмосфера и температурни колебания релсите не се деформираха. Освен това не понасяха голяма тежест, за разлика от земните си посестрими.
	Всяка редица седалки си имаше илюминатор. Прозорче. Пътниците се редуваха да зяпат безинтересния скалист пейзаж. Какво толкова намираха в гледката? Купчини сиви камънаци. Пет пари не струват, за бога!
	Старомодно облечена жена от Средния запад се изкиска, залепила нос за илюминатора, после взе, че се обърна към мен.
	— Не е ли удивително?! На _Луната_ сме!
	— Маалеш, ана маареф енглизи — казах аз и свих рамене.
	Жената се обърна към друг пътник.
	— Не е ли удивително?! На _Луната_ сме!
	Езиковата бариера е най-добрият начин да се отървеш от досадници.
	Отворих на джаджата си арабско клюкарско уебсписание. Трябваше ми извинение да седя с наведена глава. За мой късмет Радж се занимаваше с управлението и не гледаше към мен.
	Докато стигнем до крайната спирка, вече бях научила всичко за последния скандал в саудитското кралско семейство. Престолонаследникът бил изневерил на съпругите си. Две от тях подали молби за развод според ислямския закон, но другите две били склонни да го подкрепят. Тъкмо четях изявлението на майка му по въпроса, когато влакът спря.
	Познатите звуци по скачването отекнаха в мотрисата, после Радж извика:
	— Крайна спиркаааа!
	Отиде при вратата и я отвори.
	— Туристически център на Аполо 11! Приятно прекарване!
	Излязохме нетърпеливо от влака и се озовахме в магазин за подаръци. Част от хората спряха да разгледат, но повечето продължихме към панорамната зала. Тук цялата стена на центъра беше от стъкло, с прозорци от пода до тавана и изглед към площадката за кацане.
	Спретнат екскурзовод дойде да ни поздрави, когато се отправихме вкупом към панорамната стена. Побързах да отклоня поглед. Още един, когото познавах. Боже, престъпването на закона в малък град е адски досадно!
	Гюнтер Айхел беше имигрирал на Артемида преди десет години заедно с доведената си сестра Илса. Дошли тук, защото в Германия се гледало с много лошо око на факта, че са двойка. Не е за вярване, знам. Затова имигрирали. Лично на мен изобщо не ми пука какво правят хората под юргана, стига всички участници да са възрастни и съгласни. (Е, някои хора са склонни да разтягат прекомерно определението за това що е то „възрастен“.)
	Така или иначе, с Гюнтер не бяхме близки и маскировката ми щеше да издържи.
	Той изчака хората да се съберат, после подхвана лекцията си.
	— Добре дошли в Базата на спокойствието. Моля, приближете се към панорамната стена, има място за всички.
	Пристъпихме напред и се подредихме покрай гигантските прозорци.
	Спускаемият апарат клечеше на мястото си вече стотина години, заедно със сандъците експериментална екипировка, които астронавтите от едно време бяха разхвърляли около него.
	— Сигурно ви е направило впечатление, че панорамната стена е със странна форма — продължи Гюнтер. — И се питате защо не са я направили в полукръг или в права линия. Там е работата, че тук имаме едно правило и то е, че нищо не може да се строи на по-малко от десет метра от _която и да било част_ на площадката за кацане. „Която и да било част“ включва спускаемия апарат, оборудването, инструментите, паметната плоча и дори отпечатъците от стъпки, оставени от астронавтите. Панорамната зала е построена според това правило и всеки прозорец е най-малко на десет метра от най-близката част на площадката. Можете да се разходите из залата и да разгледате от различни ъгли.
	Някои туристи вече бяха тръгнали покрай виещата се като серпантина стена. След подканата на Гюнтер още неколцина направиха същото.
	— Ако сте притеснени, че от космическия вакуум ви дели нищо и никакво стъкло, бъдете спокойни. Стъклата на прозорците са дебели _двайсет и три сантиметра_, достатъчно, за да ни защитят от радиацията. Това, между другото, ги прави _най-здравата_ част от корпуса на панорамната зала. И ако позволите да отбележа, при това с гордост, стъклото е произведено не другаде, а тук, на Луната. При производството му е добавено малко количество реголитен прах, за да го затъмни. В противен случай навлизащата отвън слънчева светлина би била ослепителна. — Махна с ръка към площадката за кацане. — „Игъл“, наречен на орела, който е националният символ на Съединените щати, е кацнал тук на двадесети юли 1969-а. На площадката виждате спускаемия му апарат. Астронавтите Нийл Армстронг и Бъз Олдрин са излетели с останалото към лунна орбита в края на мисията си.
	Туристите се бутаха пред прозорците, омаяни от видяното. Дори аз се загледах. Така де, не съм от камък. Обичам своя град и неговата история, а „Игъл“ е голяма част от това.
	— Всяка мисия от програмата „Аполо“ е забивала американския флаг — продължи Гюнтер. — Питате се къде е флагът на „Аполо 11“? Ами, когато излитащият апарат се издигнал, реактивната струя съборила горкото знаме. А после слягащият се прах го затрупал. Ако се вгледате в земята вляво от „Игъл“, ще видите малко парченце бял плат. Това е единствената видима част от знамето.
	Множеството се разшумя, хората си посочваха един на друг малкото бяло нещо.
	— При следващите мисии забивали флага по-далече от площадката за кацане.
	Някой се изкиска тихичко.
	— Интересна подробност — всички останали флагове са били подложени на нефилтрирана слънчева светлина в продължение на сто години и вече са напълно избелели. Но флагът при Базата на спокойствието е покрит с тънък пласт реголит. Затова вероятно и днес изглежда така, както е изглеждал през далечната шейсет и девета. Разбира се, никой няма право да навлиза в периметъра на кацането, затова и няма как да проверим. — Стисна ръце зад гърба си. Надяваме се красотата и историята на Базата на спокойствието да ви харесат. Ако имате някакви въпроси, аз съм на ваше разположение.
	Зад гърба на множеството, при един вход с табела „Подготовка за обход“, стояха Боб Люис и още двама лицензирани обходчици.
	Гюнтер посочи към тях.
	— Предлагаме обходи с опитен водач. Обходите са единствено по рода си преживяване, което ви позволява да огледате площадката за кацане по начин, който панорамната зала не може да предложи.
	В друг ден Дейл също щеше да чака при вратата с колегите си, но днес беше събота. Като вярващ евреин, той бе посветил деня на единствената синагога в Артемида, конгрегацията „Бет Чалуцим“.
	Около обходчиците се струпа малка тълпа. Останалите, разбирайте по-бедните туристи, се задържаха при панорамната стена. Аз тръгнах с първите, като гледах да стоя в средата на навалицата. Не исках да се приближавам твърде много до Боб.
	Обходчиците ни разделиха на три групи от по осем човека. Аз се оказах в групата на Боб. Еба си.
	Всеки обходчик отведе поверениците си настрана и им обясни как ще се случат нещата. Аз застанах най-отзад и се стараех да не срещам погледа на Боб.
	— Добре, чуйте ме — каза той. — Аз ще съм облечен с пълен обходнически костюм, а вие — в онова, което наричаме „хамстерски топки“. Не е разрешено да носите нищо остро, понеже иначе топката ви може да се спука и ще умрете. И никакви глупости, моля. Ще вървите, няма да тичате. Няма да подскачате и да се блъскате един в друг. — Стрелна с отровен поглед двамата тийнейджъри в групата. — Около площадката за кацане има еднометрова ограда, която да я пази от вас. Оградата минава по десетметровата граница, отвъд която е забранено да се минава. _Не се опитвайте да прескочите оградата._ Направите ли го, аз ще прекратя обхода незабавно, а вие ще бъдете депортирани на Земята. — Направи кратка пауза за повече тежест. —  Докато сме навън, ще изпълнявате указанията ми веднага и без да задавате въпроси. Искам да ви виждам през цялото време. Може да се разхождате, разбира се, но ако чуете по радиото, че сте се отдалечили, веднага ще се върнете при мен. Въпроси има ли?
	Един дребен азиатец вдигна ръка.
	— Ами, ъъ, екскурзоводът спомена, че навън има радиация. Тя не е ли опасна?
	Боб отговори на въпроса с отработена лекота.
	— Обходът ще трае приблизително два часа. За това време ще получите под сто микросиверта радиация. Приблизително същата доза като при рентгенова снимка на зъб.
	— Тогава защо Туристическият център има защита? — попита един нервак.
	— Всички конструкции на Луната, включително Туристическият център, са защитени заради хората, които живеят и работят тук. Не е проблем да се изложиш на радиацията за кратко и еднократно, но не и през цялото време.
	— Ами вие? Вие постоянно излизате навън, нали?
	Боб кимна.
	— Така е. Но дори ние правим само по два обхода седмично с цел да ограничим излагането на радиация. Нещо друго?
	Нервака сведе поглед. И да имаше други въпроси, беше прекалено уплашен да ги зададе.
	Боб протегна пред себе си разплащателна конзола.
	— Цената на обхода е хиляда и петстотин калмара на човек.
	Туристите прекараха един по един джаджите си над конзолата. Същото направих и аз, като се постарах да съм в средата на редицата. Намръщих се на джаджата си, която докладва за намаляваща наличност по баланса. Тази схема за бързо забогатяване ми струваше много пари!
	Боб ни заведе в преддверието. Понеже беше най-старшият обходчик в момента, неговата група щеше да мине първа.
	Из цялата стая имаше закачалки и на тях висяха хамстерски топки с изпуснат въздух. До всяка имаше раница от твърда материя. В отсрещната стена имаше голям шлюз с контролен панел. Зад вътрешната врата имаше просторна камера, достатъчно голяма да побере цялата ни група.
	Боб свали една от раниците.
	— По време на обхода ще носите тези раници на гърба си. Те са вашата животоподдържаща система. Добавят кислород и извличат въглеродния диоксид, поддържайки правилната концентрация на газовете, оптималното налягане и температура.
	Обърна раницата да покаже слушалките, залепени с велкро отстрани.
	— По време на обхода ще носите слушалките. Свързани са с общ отворен канал. Цялата група, аз включително, ще се чуваме и ще си говорим по него. Освен това раницата ви ще докладва за евентуални проблеми, ако възникнат такива.
	Нервака вдигна ръка.
	— Как да оперираме с тези неща?
	— Никак — отговори Боб. — Всичко е напълно автоматично. Вашата задача е да не прецакате нещо.
	Слушах го с престорено изумление. Знаех всичко за раниците, разбира се. Даже на няколко пъти, докато се обучавах за обходчик, ми бяха дали нарочно повредени раници със задача да определя какъв е проблемът. Справила се бях за нула време.
	Боб посочи редица шкафчета.
	Оставете всичките си лични вещи и каквото друго решите в шкафчетата. Джаджите да останат с вас.
	Нивото на вълнението скочи още една степен нагоре. Усмивки до ушите и превъзбуден брътвеж. Отидох при най-близкото шкафче и размахах джаджата си. Вратичката се отвори с изщракване. Свързала се бе с джаджата ми и само аз можех да я отворя отново. Елегантно решение — дори Нервака се справи без въпроси.
	Прибрах чантата си в шкафчето, после хвърлих скришом поглед наляво и надясно да видя дали някой гледа към мен. Никой не гледаше.
	Извадих БИК-а от чантата си и го оставих на пода до шкафчето. Нямаше как да го скрия изцяло, но така бе поне отчасти прикрит. Дистанционното напъхах в нещо като калъф, който бях прикрепила към вътрешната страна на бедрото си.
	След това всички намъкнахме хамстерските топки под надзора на Боб. После той мина покрай всички ни да запечата топките лично. Е, един-двама успяха да залитнат и дори да паднат, но като цяло повечето туристи в групата се справиха с топките прилично. Не е толкова трудно.
	Боб извади своя костюм от едно шкафче и го облече за три минути. Бърз беше, проклетникът. Личният ми рекорд е цели девет минути.
	Наредихме се в колона след него, едни по-грациозно, други — като с вързани крака. Той размаха джаджата си пред контролния панел на шлюза и вътрешната врата се отвори. Всички се набутахме след Боб в камерата.
	Успях да вляза първа и се търкулнах в ъгъла. Застанах с лице към стената, измъкнах дистанционното изпод роклята си и включих БИК-а. Той оживя в преддверието и активира камерата си. Вече виждах всичко не само от своята гледна точка, а и от неговата.
	Боб се занимаваше с туристите, тоест беше с гръб към БИК-а. Туристите не отделяха поглед от външната врата на шлюзовата камера, последната бариера между тях и вълнуващото преживяване на лунната повърхност. Още нещо — хамстерските топки са доста тъмни от гледна точка на човека, който е в тях. Направени са така, че да го защитават от ослепителната светлина на слънцето.
	Моментът беше настъпил. Накарах БИК-а да изприпка със сладките си малки щипки и той се вмъкна в камерата заедно с хамстерската топка на предпоследния турист. След това се скри в кьошето.
	Боб запечата вътрешната врата и се зае с външната. Външните шлюзови врати се контролират ръчно, с клапани и хидравлика. Защо нямат елегантна компютърна система? Защото механизмите за ръчно отваряне не крашват и не се рестартират. А с това шега не бива.
	Въздухът излезе със съскане през отворените клапани на външната врата и нашите хамстерски топки веднага станаха по-твърди. Боб провери няколко пъти постъпващите данни — искаше да е сигурен, че и осемте топки са запечатани отлично и не пропускат. След като в камерата се възцари вакуум, той се обърна към нас по радиото.
	— Дотук добре. Сега ще отворя вратата. Районът за туристически обиколки е разчистен от остри камъни. Но ако видите нещо, което би могло да пробие топката ви, не се занимавайте с него, а просто ми кажете.
	Отвори външната врата на шлюза и пред погледа ни се разкри сив безжизнен пейзаж.
	Туристите взеха да ахкат и охкат. След това заговориха едновременно по общия канал.
	— Празните приказки да се сведат до минимум — каза Боб. — Ако искате да си говорите с конкретен човек, извикайте го по джаджата си. Общият канал е само за инструкции и въпроси, пряко свързани с обиколката.
	Излезе навън и ни даде знак да го последваме.
	Изтъркалях се заедно с останалите. Грапавият лунен реголит хрущеше под топката ми. Гъвкавата полимерна материя блокираше по-голямата част от слънчевата светлина. Ала всичко това щеше да се превърне в топлина, разбира се. Вътрешните слоеве на полимера са добри изолатори, но не са перфектни. Само няколко секунди след като излязох на слънце усетих как въздухът ми се затопля.
	Раницата ми включи един от вентилаторите си, всмука топлината, отне я и издуха въздуха охладен.
	Точно като събирачите, хамстерските топки трябва да елиминират някак досадната топлина. Само че не можеш да сложиш човек във восъчен кожух. Тогава как се справят раниците с цялата тази топлина? Изхвърлят я в голям леден блок.
	О, да. Добрата стара замръзнала вода. Два литра. Водата е един от най-добрите топлинни абсорбатори в цялата химия. А за да се стопи лед е нужна още повече енергия. И точно това ограничава продължителността на екскурзиите с хамстерски топки — колко ще издържат ледените им блокове. Два часа, оказва се.
	След като всички излязохме, Боб затвори външната врата на шлюза и ни поведе към площадката за кацане. Нарочно бях оставила в шлюза механичното си приятелче (решила бях да го кръстя Бикчо).
	Бързо заобиколихме Туристическия център.
	Събрахме се край оградата. Помните ли как казах на Джин Чу, че гледката от Туристическия център не отстъпва на реалната? Излъгах го. Да си навън е много по-яко. Все едно наистина си там. Е, наистина си _там_ де. Разбирате какво имам предвид.
	Отделих си минутка да погледам в захлас земята, по която бяха крачили Армстронг и Олдрин. Гледката си заслужаваше. Личното ми историческо наследство, проснато като на длан.
	А после стана време да се връщам на работа.
	Туристите се пръснаха да огледат площадката от различни страни. Някои махаха към прозорците на Туристическия център, макар че не виждахме нищо през затъмнените му стъкла. Отвън прозорците изглеждат огледални. Тук светлината е много по-силна, отколкото вътре.
	Обърнах се с гръб към Боб все едно се възхищавам на лунната пустош. Извадих дистанционното и отново включих БИК-а. Сигурно се чудите как е възможно обикновено дистанционно да излъчи радиовълни, които да проникнат през корпуса на Артемида. Изглежда почти невъзможно да изпратиш сигнал през два шестсантиметрови алуминиеви листа и метър натрошена скала.
	Всъщност е доста просто. Като всичко друго в града, дистанционното изпраща сигнал, тоест данни, през безжичната комуникационна система. Артемида има приемници и усилватели на върха на всеки мехур и дори върху Туристическия център. Не бихме искали да оставим обходчиците без глас, нали така? Комуникацията е най-важното условие за безопасност. Така че дистанционното си говореше с Бикчо без никакъв проблем.
	Шлюзът беше във вакуум, каквото е нормалното състояние на всички шлюзове. В момента втората група туристи се подготвяше за обиколката си под ръководството на своя обходчик. Това ми даваше възможност да действам по своя план.
	Накарах Бикчо да изпълзи до външната врата. Екранът на дистанционното ми показваше повърхностите, по които моето момче можеше да се покатери. Да живее изкуственият интелект! От мен се искаше единствено да му кажа къде да отиде, а операционната система вършеше останалото.
	Бикчо се покатери до горния край на вратата, като се захващаше за тръби, клапани и други издатини. Накарах го да се хване за едно подпорно ребро и да завърти ръчката на шлюза.
	Наложи се да използва две от щипките си, за да приложи достатъчно натиск, но накрая се получи. След три пълни оборота на ръчката вратата изщрака. Накарах го да се пусне на пода. Машинката се завъртя автоматично във въздуха и се приземи на щипките си. Леле, беше наистина забавно да си играя с него! Реших, че като забогатея, ще си купя същото.
	Като котка, която се вмъква незабелязано в стая, Бикчо побутна вратата, колкото да мине през нея. После я затвори.
	Хвърлих поглед през рамо да видя дали някой не ме гледа. Повечето туристи стояха покрай оградата, а Боб ги наглеждаше. Никой не нарушаваше правилата, всички бяха добре, което означаваше, че той е доволен и спокоен.
	Накарах Бикчо да се покатери по затворената врата и да я запечата. Оттам го насочих по купола на Туристическия център, към върха. Идеално място да се скрие. Малкият ми приятел се покатери жизнерадостно по купола — намираше си удобни скоби и захвати, които за две минути го отведоха по лъкатушна, но ефективна пътечка до върха.
	Включих го на енергоспестяващ режим и прибрах дистанционното в импровизирания калъф на бедрото си. Вдигнах поглед към купола на Туристическия център. Върхът му дори не се виждаше от земята. Идеално.
	Втора фаза беше завършена. Присъединих се към останалите и до края на обиколката зяпах „Игъл“-а. Не е за вярване, че наистина са се прилунили с това нещо. Аз не бих се пробвала и за милион калмара.
	Добре де, за _милион_ калмара бих го направила. Но с неохота.
C>
	Скъпи Келвин,
	Шон оцапа картинката.
	Обичам го този тип и направо ме подлудява в леглото, но на моменти е мегатъп.
	Намерих трева, купих я от един турист. Трябваше ни място да си направим купон. Проблемът е, че ако пушиш тук, се включват противопожарните аларми. Така че къде да идем?
	Измислих перфектното решение — новата работилница на татко!
	Татко в момента разширява бизнеса. Взе под наем второ помещение. Купува ново оборудване, наема заварчици и така нататък.
	Работилницата още не работи, половината оборудване дори не е пристигнало. Така че е просто голямо полупразно помещение, на което аз знам кода. А и да пушиш в огнеупорна стая си е проява на отговорност! Предпазваш града от пожар и прочие. И точно затова го предложих.
	Купонясахме. Нищо особено. Само аз, Шон и няколко негови приятелчета. Здравата се надрусахме. А после Шон и другите взеха да бъзикат оборудването. Трябваше да ги спра, но всички се смееха и се забавляваха страхотно. Не исках да развалям настроението, сещаш се.
	За нещастие същия ден татко бил напълнил една от ацетиленовите бутилки. И докато Шон и малоумните му приятели се дуелираха с горелките, явно е изтекъл газ. И при някой от ударите на метал в метал се е образувала искра.
	Цялата стая пламна, алармите се включиха и помещението автоматично се запечата. Цяло чудо е, че успяхме да се набутаме навреме във въздушното убежище. Стояхме там, докато пристигне пожарната бригада.
	Накратко — никой не пострада, но новата работилница на татко е съсипана. Руди (онзи гаден канадец, дето си вре носа навсякъде) настояваше да ме депортират, но пожарът беше унищожил тревата и не откриха следа от незаконни запалими материали.
	Баща ми ОТКАЧИ. Никога не ми беше крещял така. Мислех, че няма да млъкне. Колко пари бил вложил в това място и как всичко изгоряло заради мен. Което ме вбеси, защото можех да умра в пожара, нали така? Поне ме попитай дали съм добре, мамка му!
	Много лошо се скарахме. Повече да не съм се срещала с Шон, моля ти се. Все едно има право да се меси в любовния ми живот! А после запя старата песен как съм пилеела потенциала си.
	Като чуя думата „потенциал“ и започва да ми се повръща, честно. Писна ми да я чувам от баща си, от учителите си и от всеки шибан „възрастен“.
	Казах му да не се бърка с кого се срещам. А той все същото — как съм можела да променя света с ум като моя. Само съм си губела времето с Шон, дрън-дрън. Животът си е мой и ще правя с него каквото си искам!
	Взех си малко неща и се ометох. Сега живея при Шон. Домът му е много по-хубав от този на татко. Шон е само на двайсет и три, а вече има апартамент със спалня и баня. Не се съсипва от работа за единия хляб. Не знам защо всички очакват от мен да правя точно това! Той е букмейкър на свободна практика, сам покрива залозите. Пести, за да си купи маса в „Старлит Казино“. То е в Олдрин!
	Ще си намеря работа и ще пестя, докато събера достатъчно за свое местенце. Или път не. Може с Шон да си живеем заедно и занапред.
C$
C>
	Скъпа Джаз,
	Много жалко, че си се скарала така с баща си. Знам, че си му ядосана, но те моля да си помислиш дали да не се одобриш с него. Не е задължително да се връщаш в стария си дом, ако не искаш, но поне се сдобрете. Нищо не е по-важно от семейството.
	Имам новина — намерих си работа в ККК! Засега към само помощник-докер и по цял ден претеглям товарни капсули, но все е някакво начало! Казват, че като натрупам известен опит, ще ме обучат как се балансира товар. Много е важно товарът да бъде разпределен и прикрепен правилно, иначе изстрелването може да се провали.
	Ако успея да се издигна до отговорник по товарите, ще мога да платя професионалното обучение на сестрите си. А после, когато и те овладеят някаква професия, четиримата ще сме в състояние да издържаме родителите си. Мама и татко най-после ще могат да се пенсионират. Има много време до тогава, но със сестрите ми полагаме големи усилия да постигнем целта си.
C$
C>
	Скъпи Келвин,
	Извинявай, че се забавих толкова с отговора. Последните две седмици бяха трудни. С Шон се скарахме лошо, но после се одобрихме (ще ти спестя подробностите, важното е, че сега всичко е наред).
	Поздравления за новата работа!
	Едни саудитци се отбиха онзи ден и казаха, че ако искам, ще ме вземат за чирак заварчик. Има поне петима майстори оксиженисти в града, които ме искат в работилниците си. Търсиха ме даже унгарски механици. Явно са решили, че заваряването и механиката са достатъчно близки, щото и двете са свързани с метал. Логиката им не ми е много ясна, но те явно вярват, че ще се справя добре и в техния занаят.
	След това, изглежда, е плъзнал слух, че съм на разположение или нещо такова. Куп занаятчии се свързаха с мен. Водопроводчици, електротехници, стъклари, каквото се сетиш. Изведнъж съм красавицата на бала. Да, носи ми се славата, че се справям с всичко, с което се захвана, но чак пък толкоз… Нелепо е.
	Надушвам ръката на татко. Отпечатъците му са навсякъде, сигурна съм. Той има влияние сред майсторите в града. Или директно ги е помолил да говорят с мен, или те сами са проявили инициатива, с идеята, че ако наемат дъщерята на Амар Башара, това ще им осигури предимство в бъдещите сделки с него.
	Отказах на всички. Не че мразя татко или нещо такова. Просто се опитвам да се справя по своя начин. А и нека си го кажем — тези професии искат яко бачкане.
	Намерих си работа като куриер. Само временно, колкото да имам джобни. Шон плаща наема, но не искам да разчитам на него за всичко. Работата ми харесва всъщност, защото сама си определям работното време. Нямам шеф. Плащат ми на доставка.
	Друго какво… А, оказа се, че Шон чука и други жени. Никога не сме се разбирали, че ще сме моногамни.
	Пренесох се при него само защото нямаше къде да отида. Ситуацията е малко странна, да, но не е проблем. Разбрахме се за някои правила. Основното е, че няма да водим други хора в апартамента му, нито той, нито аз. Който иска да чука, да си намери друго място. Е, за мен това правило е по-скоро теоретично. Не държа да жонглирам с мъже. И един ми стига.
	Добре де, не ми харесва. Но Шон беше съвсем ясен по този въпрос още от началото, така че не мога да се оплаквам. Ще видим какво ще стане.
C$


>	5.

	На следващата сутрин си лежах в ковчега и си играех с дистанционното на БИК-а.
	Бикчо се събуди по моя команда. Зарядът му беше паднал на деветдесет и два процента. Без соларни панели за малкото ми приятелче, уви. А и защо да му слагат? БИК-овете се използват за час-два, после се връщат в града.
	Накарах го да се спусне по купола на Туристическия център към влаковия шлюз и да спре малко над него. После оставаше да чакам. Убих малко време с джаджата си, най-вече с арабския клюкарски сайт. Излиза, че кралицата е взела страната на снахите си срещу собствения си син! Можете ли да повярвате?! Когато майка ти ти каже, че си сгафил, значи наистина е така.
	Най-после първият влак с туристи пристигна в Туристическия център. Бикчо се спусна по купола и се вмъкна в мотрисата. Влакът се движеше по разписание. След десет минути потегли обратно към Артемида с моя сладък пътник без билет.
	БИК-овете имат издръжлива батерия, но дори те не могат да изминат пеша четирийсет километра по лунната повърхност. Затова Бикчо се прибираше с влак. Само най-доброто за моето малко приятелче!
	Убих още малко време с любимия си клюкарски сайт, докато чаках влакът да се върне в Артемида.
	Мили боже! Направо не можех да повярвам какви гадости говори втората съпруга на принца за него в пресата. Това си е направо отвратително! От друга страна, разбирам какво е да ти изневерят. Случвало ми се е. И е гадно.
	Влакът стигна до града и аз накарах Бикчо да се покатери по мехура Олдрин. Оттам нататък стана лесно. Използвах машинката точно по предназначение.
	Накарах го да изпълзи по външния корпус на Олдрин, оттам по тунела, който свързва Олдрин и Конрад, после го прехвърлих върху корпуса на Конрад. Инструктирах го да се изкатери до върха на купола.
	След това го включих на пестящ режим, а аз се върнах към евтините клюки за кралското семейство.
C>
	ВНИМАНИЕ! ВЛИЗАТЕ В ПАРКА ОЛДРИН. ПАРКЪТ НЕ Е ЗАЩИТЕН С ДВОЕН КОРПУС. АКО ЧУЕТЕ СИРЕНАТА ЗА РАЗХЕРМЕТИЗАЦИЯ, НЕЗАБАВНО СЕ ОТПРАВЕТЕ КЪМ НАЙ-БЛИЗКОТО ВЪЗДУШНО УБЕЖИЩЕ В ПАРКА. ВЪЗДУШНИТЕ УБЕЖИЩА СА ОЗНАЧЕНИ СЪС СИНИ ФЛАГЧЕТА.
	ЦЕНА НА БИЛЕТИТЕ:
	ЗА ГОСТИ НА ГРАДА — 750 g
	ЗА ЖИТЕЛИ НА ГРАДА — БЕЗПЛАТНО
C$
	Размахах джаджата си пред четеца и вратата на кабинката се отвори. За мен входът беше безплатен, разбира се. Кой казва, че нямало такова нещо като гражданин на Артемида?
	Влязох в кабинката и изчаках външната врата да се херметизира. Щом това стана, вътрешната се отвори и ме пусна в парка. Пристъпих под слънчевата светлина. Слънчева светлина, да.
	Паркът Олдрин заема четирите най-високи нива на мехура. Вместо непробиваемите стени, защитаващи останалата част от града, този участък си има гигантски стъклени панели — същото стъкло като в Туристическия център на Аполо 11. Стъкло, произведено тук, на Луната.
	Беше три следобед в Найроби (следователно три следобед в Артемида), но реално беше „сутрин“ по лунно време. Слънцето се мотаеше току над хоризонта и обливаше парка със светлината си. Специалното стъкло предпазваше посетителите от ултравиолетовите лъчи и радиацията, които иначе биха ни изпържили живи.
	Имах малко време преди срещата си със Свобода. Реших да се поразходя.
	Дизайнът на парка е простичък и елегантен. Кръгла площ чак до стъклените стени, плоска в по-голямата си част, ако не се броят няколкото изкуствени могилки, всичко това покрито с трева. Истинска трева, Бог ми е свидетел! Това си е сериозен подвиг, между другото.
	Мотаех се и зяпах навън. Не разбирам какво толкова намират хората в лунния пейзаж. Той е… ами, празен. Дали пък точно това не им харесва? Някакви дзен-дивотии? На мен във всеки случай изобщо не ми въздейства. За мен най-красивото нещо на Луната е Артемида.
	Погледнат от парка, градът грееше под слънчевата светлина като грозд металически цици. Какво? Не съм поет. Приличат на цици.
	Конрад доминираше гледката на запад. Отвътре е смотан и обеднял като жителите си, но отвън е хубав като братята си.
	На югозапад по-малкият мехур Армстронг клечеше като паяк в центъра на паяжина. По-нататък Шепърд се пъчеше, пълен с паричковци. Не съм подозирала, че една полусфера може да изглежда арогантна, обаче явно може. Бийн се намира между Конрад и Шепърд, както географски, така и символично. Там щеше да е бъдещият ми дом, ако номерът ми сработеше. В момента Бийн се намираше най-далече от мен.
	Погледнах на север. Морето на спокойствието се ширеше докъдето стига поглед. Сиви възвишения и назъбени скали чак до хоризонта. Иска ми се да кажа, че гледката е величава и други такива дивотии, но не е. Теренът около Артемида е пресечен целият със следи от гуми, а от естествения камънак няма и помен. Тук много строим. Познайте откъде вземаме камъните.
	Тръгнах към центъра на парка, към Дамите.
	Истински дървета не са ни по силите все още, но пък си имаме една съвсем реалистична скулптура на канелено дърво. Под нея стоят две статуи. Едната изобразява Чанг, китайската богиня на луната. Другата е на Артемида, гръцката богиня, на която е кръстен нашият прекрасен град. Двете жени са застинали в смях, Чанг докосва с ръка лакътя на Артемида. Сякаш си говорят по момичешки. Местните ги наричат Дамите. Приближих се и се облегнах на „дървото“. Погледнах нагоре към полусферата на Земята, която висеше в небето.
	— В парка не се пуши — каза гъгнив старчески глас.
	Пазачът беше поне на осемдесет. Работеше тук още от откриването на парка.
	— Да виждаш цигара в ръката ми? — казах аз.
	— И преди съм те хващал.
	— Беше преди десет години.
	Той посочи очите си, после мен.
	— Наблюдавам те.
	— Да те питам нещо — казах аз. — Кой се мести на Луната само за да коси морави?
	— Обичам растенията. Но ставите ме болят. Слабата гравитация облекчава артрита ми. — Погледна нагоре към Земята. — След като почина жена ми, вече нищо не ме задържаше там.
	— Бая дълго пътешествие за стар човек — казах аз.
	— Работата ми беше свързана с много пътувания. Не ми пречат.
	Свобода се появи точно навреме, както винаги. Усмихнат, с торба през рамо. Посочи към мен и статуите на богините.
	— _Я_ гледай! Три лунни красавици на едно място!
	Завъртях очи.
	— Свобода, подсети ме някой ден да те науча как се говори с жени.
	Той махна на пазача.
	— Хей, познавам те. Ти си Майк, нали?
	— Не — каза пазачът и ме стрелна с поглед. — Ще те оставя сама с гаджето ти. Обаче никакъв секс на тревата.
	— Опитай се да не умреш от старост по пътя, деденце — отвърнах аз.
	Той махна над рамото си, без да се обръща.
	— Моето нещо готово ли е? — попитах Свобода.
	— Да, нося го! — И ми връчи торбата.
	Погледнах вътре.
	— Мерси.
	— А ти успя ли вече да пробваш кондома?
	— Минаха само двайсет и четири часа, за бога. За каква ме мислиш?
	— Не бе. Просто питам. — Плъзна поглед по парка. — Рядко идвам тук. Идеално място да си починеш.
	— Да, ако си падаш по летящи предмети. — Паркът беше печално известен с това. Ако идваш от Земята, винаги хвърляш твърде силно, дори да си идеално подготвен за разликата в гравитацията. Хвърляш топка на приятелчето си, което стои на десетина метра от теб, и то гледа безпомощно как топката прелита високо над главата му към другия край на парка. А за фризбитата да не ви разправям. Покрай слабата гравитация и по-малкото атмосферно налягане движението им си остава неразгадаема мистерия за туристите.
	— На мен ми харесва — каза Свобода. — Паркът е единственото „естествено“ място в града. Липсват ми откритите пространства.
	— Ами погледни навън. Открити пространства колкото искаш — казах. — А и е по-приятно да висиш с приятели в бар, отколкото в парк.
	Лицето му грейна.
	— Значи сме приятели?
	— Ми да.
	— Супер! Нямам много приятели. А ти си единственият ми приятел с цици.
	— Наистина трябва да поработиш върху подхода си към жените.
	— Извинявай.
	Не му бях ядосана. Водех разговора на автопилот. Твърде заета бях с мисли за пъкления си план.
	Е, това е то. Всички елементи бяха налице. Осигурила си бях оксиженисткото оборудване, електрониката по поръчка, а и БИК-ът чакаше на стартова позиция. Задъхах се, а сърцето ми взе да блъска в гърдите. Малката ми лудория вече не беше теория. Наистина щях да го направя.


	Вечерта поправих повредения клапан на обходническия си костюм. И прегледах основно целия костюм. И още веднъж. Никога не бих го признала пред Боб, но той беше прав, че не съм проверила достатъчно добре костюма си преди изпита. Моя беше отговорността за екипировката ми и моя щеше да е вината, ако тя ме убие. Този път обаче проверих костюма от горе до долу и от долу до горе няколко пъти, за всеки случай. Всичко му беше наред.
	Поспах, но не много. Не съм храбра и никога не съм твърдяла друго. А моментът беше ключов. Остатъкът от живота ми зависеше от това.
	Събудих се в четири сутринта. От нерви нямаше да заспя отново, а не можех да чакам повече.
	Отидох пеша до Централния порт, взех Спусък и обходническия си костюм и подкарах по тихите коридори на спящия град към шлюза на Конрад. Нямаше никого там в този безбожен час. Сложих Обходническите неща и торбата с оборудването в преддверието на шлюза, така че да не се виждат отвън.
	Върнах разтоварения Спусък на Централния порт и го оставих на паркомястото му. Съвет: ако ще престъпвате закона, не оставяйте колата си на местопрестъплението.
	Върнах се пеша до шлюза на Конрад и се затворих в преддверието. Надявах се никой да не се отбие, иначе трябваше да давам обяснения.
	Скрих с тиксо всички обозначителни маркери по костюма си. Серийни номера, номер на разрешителното, големия надпис отпред, гласящ „Дж. Башара“, такива неща. После включих отново Бикчо. Той реагира веднага.
	Следвайки инструкциите ми, Бикчо се спусна по корпуса на Конрад до шлюза. Завъртя ръчката да отвори външната врата. После тупна на земята, провря се през тесния отвор и затвори вратата. Завъртя ръчката да я херметизира, след което се премести при вътрешната врата.
	Гледах през кръглото прозорче как малкият ми послушен приятел отваря ръчните клапани, за да пусне въздух от Артемида в шлюзовата камера. След минутка налягането се изравни. Бикчо завъртя ръчката на вътрешната врата и я отвори.
	Влязох в камерата и го потупах по главичката.
	— Добро момче.
	Изключих го и го прибрах в едно шкафче заедно с дистанционното.
	Е. Това беше. Шлюзът беше отворен, а контролният панел беше проспал цялата операция. Показах му среден пръст, просто за да се насладя на властта си. Не личеше да е впечатлен.
	Облякох костюма. Засякох си времето, разбира се. Така правят обходчиците. Единайсет минути. Мамка му. Как го правеше Боб за три? Тоя тип беше истински гений, да му се не знае.
	Включих системите на костюма. Всичко реагира моментално, както си му е ред. Пуснах тест с налягане. Костюмът го повиши малко над оптималното и пусна проверка. Това е най-добрият начин да провериш дали костюмът не пропуска. Тестът беше успешен.
	Влязох в камерата, запечатах вътрешната врата и зададох начало на цикъла. След като и това приключи, отворих външната.
	Добрутро, Луна!
	Не е опасно да излезеш сам на обход. На теория и по принцип. Лицензираните обходчици го правят постоянно. Проблемът е, че сега аз щях да го направя _тайно_. Никой не знаеше, че съм навън. Ако възникнеше проблем, никой не би се сетил да ме потърси. Красивият ми труп просто щеше да се валя на лунната повърхност, докато някой не се спъне в него.
	Изключих микрофона си, но оставих приемника включен на общия обходнически канал. Ако някой друг излезеше навън, исках да науча за това навреме.
	В двете ми бутилки имаше кислород за шестнайсет часа. Освен това си носех още шест, всяка със запас за по осем часа. Повече от достатъчно (надявах се), но не исках да поемам никакви рискове.
	Добре де… трудно би могло да се говори за „никакви рискове“, при положение че съм излязла на незаконен обход с намерение да саботирам с оксижен събирачи на камъни. Но вие разбирате какво имам предвид.
	Вградената в костюма система за извличане на въглероден диоксид светеше в зелено, което беше добре, защото не ми се искаше да умирам. В стари времена астронавтите са използвали еднократни филтри, които да събират въглеродния диоксид. Съвременните костюми отделят молекулите му чрез някакво сложно взаимодействие между специални мембрани и вакуума отвън. Не знам подробности, но системата работи, докато костюмът има захранване.
	Проверих отново данните — всички стойности бяха нормални. _Никога_ не разчитайте, че костюмът ще ви предупреди за възникнал проблем. Системите му за предупреждение са добри, но те са нещо като последен шанс. Безопасността е ваша грижа.
	Поех си дълбоко дъх, метнах голямата торба на рамо и потеглих.
	Първо трябваше да заобиколя целия град. Шлюзът на Конрад гледа на север, а алуминиевата топилка „Санчес“ е на юг. Преходът ми отне цели двайсет минути.
	И още два часа, докато измина километъра до промишления комплекс, приютяващ Топилката и реакторите. Артемида се смаляваше зад мен и това не се отразяваше добре на нервите ми. Хей, вижте, онова там е единственото място на тази голяма скала, където хората могат да оцелеят. Помахайте за довиждане!
	Най-после стигнах до основата на така наречения Бент.
	Когато проектирали Артемида, някой казал: „Ами ако има експлозия при реактора? Той е на колко, хиляда метра от града? Кофти, а?“. И тогава банда умни глави сбърчили вежди и се замислили дълбоко. После една от тях казала: „Ами… да струпаме малко пръст между тях?“. Повишили умната глава и й спретнали банкет.
	Поукрасих детайлите, както се досещате, но идеята е ясна. Бентът защитава града от реакторите в случай на експлозия. Макар че корпусите на мехурите вероятно биха издържали без проблем. Просто допълнителна мярка за сигурност. Интересно е, че нямаме нужда от допълнителна защита срещу радиацията. Ако реакторите протекат, няма да има значение. Радиационната защита на града е бетон.
	Поседнах в основата на Бента да си почина малко. Вървяла бях дълго и имах нужда от почивка.
	Завъртях глава в шлема, захапах една бозка (не бързайте да се вълнувате) и всмуках малко вода. Климатичната система на костюма охлаждаше и водата. Ми да, този костюм ми струваше много пари. Беше си качествен артикул, когато не даваше дефект и не ми проваляше изпита.
	Изгрухтях и почнах да се катеря. Пет метра под ъгъл от четиридесет и пет градуса. Сигурно не ви изглежда трудно, особено при лунната гравитация. Но когато си облечен в стокилограмов обходнически костюм и мъкнеш още петдесет кила на рамо под формата на оборудване, не е лесно, повярвайте ми.
	Хъхрех, охках и псувах до върха на Бента. Почти съм сигурна, че измислих няколко нови цинизми. „Ебимаамучка“ дума ли е? Накрая стъпих на билото и плъзнах поглед по терена отвъд.
	Реакторите живеят в сгради със странна форма. Десетки тръби водят до стотици лъскави термални панели, положени на земята.
	Реакторите на Земята изхвърлят излишната топлина в езера или реки. Тук, на Луната, сме малко попресъхнали, затова изхвърляме топлината под формата на инфрачервена светлина, която се излъчва в безвъздушното пространство. Тази технология е на един век, но оттогава не сме измислили нищо по-добро.
	Топилката се намира на двестатина метра от реакторите. Представлява малък мехур с диаметър трийсет метра и трошачка от едната страна. Трошачката троши камъните на по-малки парчета и ги изсипва в херметизирани цилиндрични контейнери. Контейнерите, от своя страна, се придвижват към Топилката по херметизирани тръби с помощта на въздушно налягане. Като древните системи с пневматични тръби от петдесетте години на двайсети век. Щом така или иначе имаш в завода си въздушни помпи и системи за управление на вакуума, защо да не ги използваш максимално?
	Влаковият шлюз се намираше от другата страна на мехура. Релсите, които водеха към него, се разделяха на две линии. Едната продължаваше към шлюза, другата — към автоматизираната цистерна, която превозваше ракетно гориво до Централния порт.
	Спуснах се метър-два по обратната страна на Бента и си намерих място, където да легна по гръб и да наблюдавам сцената. Нямах представа какъв е графикът на събиращите машини, затова се налагаше да чакам.
	И да чакам.
	И да чакам, мамка му.
	Ако случайно сте любопитни, в обсега ми имаше точно петдесет и седем камъка. Първо ги подредих по големина, от малък към голям, след това си промених мнението и ги подредих от най-кръглия към най-малко кръглия. След това се опитах да построя замък от ситния реголит, с който е покрита лунната повърхност, но се получи грозна купчина. Реголитните камънаци са грапави и имат добро сцепление, но дебелите ръкавици на костюма ми пречеха да се развихря. Полукълбата явно бяха максимумът на строителните ми умения с наличния материал. Направих макет на Артемида.
	Накратко, чаках с часове.
	Четири. Шибани. Часа.
	После, _най-сетне_, слънчевата светлина се отрази в нещо на хоризонта. Събираща машина се връщаше у дома! Слава на Бога. Изправих се и приготвих торбата си за поредния преход. (От скука бях подредила оборудването по азбучен ред, първо на английски, после на арабски.)
	Заскачах надолу по Бента. Двете със събиращата машина се придвижвахме към Топилката от различни посоки. Аз стигнах първа.
	Промъкнах се около мехура, за да избегна камерите на събирача. Нямаше сериозна причина да го правя, защото едва ли някой следеше видеото в реално време. Продължих покрай корпуса на мехура, докато не видях машината в цялото й лъскаво и исполинско величие.
	Събирачът се придвижи на заден ход към трошачката, скачи се и бавно повдигна предната част на коритото си.
	Хиляди килограми руда се изсипаха в трошачката. Облак прах се образува за кратко над лавината от камъни, но изчезна почти веднага. Нямаше въздух, който да забави слягането му.
	След като изсипа съдържанието си, машината върна коритото в хоризонтално положение и се кротна. Механични ръце се протегнаха да закачат захранващия кабел и охлаждащите тръби. Не знаех колко трае презареждането, но знаех, че аз нямам излишно време.
	— Един милион калмара — промърморих.
	Покатерих се по корпуса на събирача и метнах оборудването си в коритото. После и аз се прехвърлих там. Лесна работа.
	Боях се, че пак ще трябва да чакам, но събирачът презареди само за пет минути. Трябва да го призная на „Тойота“ — акумулаторите им се зареждат наистина бързо.
	Събирачът потегли и аз заедно с него.
	Планът ми сработваше! Изкисках се като малко момиченце. Какво, момиче съм, значи ми е позволено. Освен това никой не ме виждаше. Извадих от торбата една алуминиева пръчка за заваряване, покатерих се върху най-високата част на събирача и размахах пръчката като меч.
	— Напред, жребецо мой!
	Напредвахме. Събирачът се отправи на югозапад към подножието на кратера Молтке с устремната скорост от пет километра в час.
	Гледах как реакторите и мехурът на Топилката се смаляват зад мен и нервите ми отново се опънаха. Не ме разбирайте погрешно, не за пръв път се отдалечавах толкова много от Графството, стигала съм и по-далеч даже. До Туристическия център се пътува с влак над четирийсет километра. Но за пръв път бях толкова далече от _безопасността_.
	Наближавахме подножието на кратера и теренът стана пресечен. Събирачът изобщо не намали. Може да беше бавен, обаче имаше тяга проклетникът.
	Ударихме се в първата от многото скали и аз едва не изхвърчах от коритото. За малко да изгубя част от екипировката си. Събирачите не са луксозни автомобили. Цяло чудо е, че половината камънаци не изпадат по обратния път към Топилката. Може би тогава машините превключват на по-спокоен режим, не знам. Въпреки всичко по-добре да се возя с тракащи зъби, отколкото да вървя пеш. Не бих могла да изкатеря нанагорнището.
	Накрая теренът се изравни и всичко потече гладко. Избутах торбата и пак се покатерих върху събирача. Стигнали бяхме до зоната за събиране.
	Голямата плоска равнина беше огладена, камънаците й бяха изнесени от машините, които ги събираха от години. Добре. Поне за известно време щяхме да пътуваме нормално. Разчистеният участък имаше приблизително кръгла форма. По края му други три събирача загребваха камъни и ги изсипваха в коритата си. Моят жребец се придвижи натам и спусна лопатата си.
	Изхвърлих нещата си от коритото и скочих след тях. На този етап вече нямаше начин да избегна навигационните камери. Можех само да се надявам, че някой служител на „Санчес“ не е решил точно сега да отвори видеото, за да впечатли приятелката си.
	Грабнах торбата и се наврях заедно с нея под събирача.
	Първата стъпка беше да се закрепя заедно с оборудването си към шасито на машината. Събирачите не стоят дълго на едно място, а не исках да припкам след него. Изсипах торбата, за да подготвя нещата си.
	Първо платнището. Нещо като брезент, но от тежка и подсилена със специални нишки изкуствена материя, с отвори в ъглите, така че да го вържеш при нужда. Прокарах найлоново въже през отворите и вързах брезента за шасито. Така се сдобих с нещо като хамак. Намъкнах се в новото си тайно леговище и издърпах при себе си оксиженисткото оборудване.
	Събирачът се люшна напред. Сигурно беше натоварил известно количество камънак и бе решил да се премести на ново място. Не получих предупреждение за маневрата му, защото… ами защото няма звук, понеже няма въздух. Дребен проблем — не бях успяла да издърпам в хамака си резервните кислородни бутилки.
	Погледнах към тях. Добре де. Не е краят на света. Можех по-късно да се върна и да…
	Гигантски камък с прясно подкопана основа се стовари върху бутилките. Жалка кислородна пръдня вдигна малко прах по крайчеца на скалата. И толкоз. Така си замина резервният ми кислород.
	— О, _айде стига бе!_ — изкрещях.
	Отне ми минутка да преценя точно колко съм прецакана.
	Проверих данните на костюма. Оставаше ми кислород за шест часа и за още два в спешния резерв. Имах още една бутилка за заваряването. Можех да я прикача към универсалния клапан на костюма си, но това би обезсмислило цялото пътуване. Този кислород ми трябваше за пъкления ми план.
	Така, значи имах въздух за осем часа. Какво означаваше това?
	Артемида се намираше на три километра от мен. Част от обратния ми път до града минаваше през пресечен терен, но пък беше по нанадолнище. Два часа, да речем.
	Първоначалният ми план предвиждаше да изчакам до късно вечерта (вечерта по часовник, а не падането на истинската лунна нощ) и после да се промъкна в града, докато всички спят. Но при новата ситуация въздухът нямаше да ми стигне. Налагаше се да вляза в града посред бял ден.
	Нов план — да вляза през шлюза на Индийската агенция за космически изследвания. Той водеше към коридора с научните лаборатории на космическите агенции в мехура Армстронг. Сигурно щях да налетя на някоя и друга учена глава и да предизвикам въпросителни хъмкания, но ако крачех решително, никой нямаше да ме спре. А и лицето ми щеше да е скрито зад визьора на шлема. Освен това там нямаше да има куп обходчици като при шлюза на Конрад.
	Така, проблемът беше решен. Значи разполагах с шест часа, преди да напусна подножието на кратера. По деветдесет минути на събирач. Време беше да действам.
	Наместих се в импровизирания хамак и се заех да сглобя оксиженисткото оборудване. Стиснах бутилките с ацетилен и кислород между бедрата си, за да не паднат. Премерих на око десет сантиметра от клапана на охлаждащата система на шасито на събирача и надрасках с отвертка трисантиметров кръг. Там трябваше да режа.
	Спуснах защитния визьор на шлема си. Визьорът беше предназначен да защитава очите от силната слънчева светлина, което нямаше да е достатъчно за моята задача, затова предварително бях залепила в средата му стъкло от оксиженистка маска. Отворих клапана на ацетиленовата бутилка, зададох на оксижена смес за запалване, подадох искра и…
	… не стана нищо.
	Хм.
	Опитах отново. Нищо. Даже искри нямаше.
	Проверих ацетиленовата бутилка. Подаваше нормално. Какво, по дяволите?
	Вдигнах визьора да не ми пречи и огледах частта, която осигуряваше искрата. Наричаме я искромет. Татко ме е учил да използвам кремъчен искромет, защото електрическият е „още едно нещо, което да се развали“. Представляваше парче кремък и метални жлебове, свързани с дръжка на пружина. Простичък механизъм. Технология на хиляди години, за бога. Защо не работеше?
	О.
	Вярно.
	Когато кремъкът се удари силно в стомана, от метала се отделят миниатюрни люспици, които пламват заради някаква сложна реакция, свързана с Повърхностната площ и степента на оксидация. Най-простичко казано, металът се оксидира толкова бързо, че резултатната топлина се превръща в пламък.
	Забавен факт: оксидацията изисква кислород. Номерът с кремъка и стоманата не сработва във вакуум. Добре. Няма повод за паника. Пламъкът на оксиженистката горелка е просто горяща смес от ацетилен и кислород. Нагласих клапаните на бутилките така, че сместа да съдържа мъничко ацетилен и много кислород. После щракнах искромета точно пред дюзата.
	Искри! Ама как се разлетяха само! Богатата на кислород смес направо взриви металните люспици. Но бях прекалила. В сместа нямаше достатъчно ацетилен, за да се образува пламък. Коригирах се и пробвах отново.
	Този път дъждът от искри успя да запали плюещо пламъче с непостоянен интензитет. Завъртях клапаните на бутилките в нормалната им позиция и пламъкът се стабилизира.
	Отдъхнах си и спуснах визьора. Държах горелката стабилно, въпреки неудобния обходнически костюм. Досадно. Но поне нямаше да се занимавам със стопен метал. Щях да режа, а не да споявам. Когато режеш, няма стопен метал. Металът просто се превръща в оксидиран газ. Представете си за какви температури иде реч.
	Рязането се оказа много по-лесно, отколкото очаквах. Отне ми по-малко от минута. Трисантиметрово стоманено кръгче падна на гърдите ми, последвано от топче стопен восък. Восъкът избълбука и се втвърди отново.
	Бях избрала мястото идеално. Проникнала бях във восъчния кожух, без да засегна охлаждащите тръби. Не ми пукаше за доброто здраве на охлаждащата система, но не исках събирачът да се обади у дома заради изтичане. Малката бучка восък, която бе паднала върху гърдите ми, не беше достатъчна да притесни събирача. Поне аз се надявах да е така.
	Извадих от торбата херметизиращ клапан. Купила бях шест от железарията на компания „Транкуилити Бей“ предния ден (по един за всеки събирач и два в резерва). От едната си страна имаха стандартен херметизиращ конектор, а от другата — трисантиметрова тръба. Натиках конектора в отвора. Добре се бях справила с рязането — паснаха си идеално. Запалих отново горелката (със същата обогатена на кислород смес като предния път) и извадих от торбата пръчка чист алуминий. Важно бе да запечатам добре клапана към шасито.
	Като малка съм монтирала хиляди клапани с татко. Не в обходнически костюм обаче. И за разлика от рязането преди малко, този път щях да заварявам, което означаваше стопен метал.
	Ако прецаках нещата, голяма капка стопен метал щеше да падне върху мен и да прогори дупка в костюма ми. Дупките в обходнически костюм са много лошо нещо.
	Изместих се настрани, доколкото го позволяваше хамакът. Така, ако прецаках нещата, имаше шанс Алуминиевата капка на злата орис да ме пропусне. Хванах се на работа и гледах как алуминиевата локвичка расте пред очите ми. Пословичната капка потрепна зловещо… после се просмука нагоре в тесния процеп между клапана и шасито. Пулсът ми се забави до почти нормални нива. Да благодарим на бога за повърхностното напрежение и капилярния ефект.
	Работех внимателно, а това отнема време. Споявах бавно по периметъра на клапана, като се стараех тялото ми да не е под горещата спойка. Накрая най-сетне приключих.
	Монтирала бях херметичен клапан към восъчния кожух. Сега идваше ред на подлярската част от плана ми.
	Свързах към клапана тръбичката на кислородната бутилка, която бях използвала за заваряването, и отворих вентила й на макс.
	Восъчният кожух е нещо като резервоар и този резервоар е пълен с восък, очевидно. Но има кухини. А когато издухаш петдесет атмосфери въздух в херметически затворен съд, газът намира кухините, повярвайте ми. Веднага щом налягането в бутилката и кожуха се изравни, аз _много внимателно_ затворих клапана и откачих тръбичката.
	Измъкнах се изпод машината. Изчаках секунда, като наблюдавах внимателно събирача. Исках да съм сигурна, че няма да хукне нанякъде. Не допускам два пъти една и съща грешка.
	Лопатата загреба няколкостотин камъка и ги изсипа в коритото. Посегна да загребе нова доза. Добре, явно имах време да се метна отгоре му.
	Скочих върху най-близкото колело и оттам се прехвърлих върху корпуса. Пропълзях до кутията с прекъсвачите и отворих малкия й капак. Отвътре кутията беше съвсем същата като онази на събирача в гаража на Тронд, със същите четири кабела. Нищо изненадващо, все пак бяха еднакъв модел. Въпреки това се поотпуснах малко.
	Събиращите машини имат множество прекъсвачи, които да предотвратят сериозни повреди в електрическата система, но главният прекъсвач е последната линия на отбрана. Цялото захранване минава през него. Той е „бушонът“, който предпазва акумулатора.
	Извадих от торбата едно самоделно устройство. Състоеше се от кабел с дебела гумена изолация и с щипки тип „крокодил“ в двата края, свързан с високоволтов превключвател. Въпросното реле беше свързано и със звънеца на будилник с батерия. Елементарно. Включи ли се будилникът, релето прекъсва електрическата верига. Не е точно висша математика и със сигурност не е красиво, но пък щеше да свърши работа.
	Свързах положителния и отрицателния полюс на главния захранващ кабел към моята самоделка. Нищо не се случи, разбира се. Релето пропускаше тока нормално. Но разпищеше ли се будилникът (бях го нагласила за полунощ), релето щеше да щракне и батерията щеше да даде на късо. Въпросното „късо“ щеше да заобиколи кутията с главния прекъсвач и нормалните предпазни мерки нямаше да сработят.
	Когато свържеш на късо акумулатор с мощност 2,4 мегаватчаса, той става много, много горещ. А бе, _адски_ горещ. При това е затворен в кожух от восък и кислород под налягане. Кожух, който е запечатан херметически. Нека ви го обясня с помощта на елементарна математика:
	Восък + кислород + топлина = огън
	Огън + ограничен обем = бомба
	(бомба + събирач) x 4 =1000000 g за Джаз.
	И всичко това щеше да се случи дълго след като съм се прибрала по живо по здраво в града. Могат да гледат записа сто пъти и пак няма да разберат коя съм. Освен това държах още един коз в ръката си…
	Проверих данните на костюма. Надявах се устройството на Свобода да работи както трябва. Досега не ме беше подвеждал.
	Въпросното устройство вече би трябвало да работи по задачата си в ковчега ми в Конрад. Бях го кръстила „алибомат“. Преди да тръгна на малкото си приключение го бях свързала към джаджата си.
	Алибоматът ръчкаше джаджата ми с малки сонди, които имат същия електрически капацитет като човешките пръсти.
	Вкарал е паролата ми и е започнал да сърфира в нета. И сега отваря любимите ми клюкарски сайтове, пуска смешни видеа и се включва в няколко форума. По план трябваше дори да изпрати няколко имейла, които бях написала предварително.
	Не е перфектното алиби, но е доста добро. Ако някой попита къде съм била, ще кажа, че съм си била у дома и съм ровичкала в нета. Нещо, което правя обичайно. А съхранените данни от моята джаджа и архивите на градската безжична мрежа щяха да потвърдят думите ми.
	Проверих как съм с времето. Цялата процедура, от прикрепването на хамака до монтирането на устройството ми за унищожаване на събирачи, беше отнела четиридесет и една минути. Не беше зле! Щях да приключа навреме и да се прибера в Артемида без проблем. Първата мишена беше обработена, оставаха още три.
	Пропълзях под търбуха на обречения събирач, събрах си нещата и изпълзях обратно. През цялото време внимавах да не ме смажат огромните колелета. Дори при лунната гравитация събирачът е достатъчно тежък да ме размаже като гроздово зърно.
	Очаквах следващият събирач да е на стотина метра от мен, някъде по периметъра на разчистения участък. Вместо това се оказа _на три метра от лицето ми_. Какво, по дяволите, ставаше тук?!
	Не копаеше. Не товареше. Просто ме „гледаше“ и когато се изправих, камерите му промениха едва доловимо фокуса си. Имаше само едно обяснение — някой в „Санчес“ беше поел ръчен контрол над събирача.
	Бяха ме видели.
C>
	Скъпа Джаз,
	Много се тревожа за теб. Не си писала повече от месец. Не отговаряш на имейлите ми. Намерих имейл-адреса на баща ти от фирмения му уебсайт и му писах. Той не знае къде си и също е много притеснен.
	В публичния указател на Артемида има седем души на име Шон. Свързах се с тях, но те не те познават. Твоят Шон сигурно не иска адресните му данни да са публични. С други думи, и с указателя ударих на камък.
C$
C>
	Скъпи Келвин,
	Съжалявам, че си се притеснил за мен. Ще ми се да не беше търсил татко.
	Напоследък нещата не вървят добре. Миналия месец Шон го навести гневна тълпа. Петнайсетина мъже. Пребиха го. Той не иска да говоря за това, на аз знам за какво иде реч. Хората тук го правят. Нарича се „нравствена бригада“.
	Някои неща вбесяват местните. Вбесяват ги толкова, че те се събират и те наказват, макар да не си нарушил никакъв закон. Шон е женкар, това си го знаех. Знаех, че ходи и с други момичета.
	Но не знаех, че е чукал четиринайсетгодишна.
	Тук има хора от цялата Земя. Различните култури гледат различно на интимните отношения, затова и в Артемида нямаме правило за долна възрастова граница. Щом е по взаимно съгласие, значи не е изнасилване. А момичето е било съгласно.
	Но не сме диваци все пак. Може да не те депортират, но със сигурност ще ти наритат задника. Предполагам, че сред онези мъже е имало роднини на момичето. Не знам.
	Аз съм идиотка, Келвин. Пълна идиотка. Била съм сляпа за Шон. На седемнайсет съм и той ми хвърли око веднага щом се запознахме. Оказва се, че съм на горната граница на възрастовите му предпочитания.
	Няма къде да отида. Не мога да се върна при татко. Просто не мога. Онзи пожар унищожи новото оборудване, което беше купил. А трябваше да плати и за щетите, нанесени на помещението. Вече не може да разшири бизнеса. Може и да фалира заради дългове. Как да пропълзя при него след такава беля?
	Съсипах татко с глупостта си.
	Съсипах и себе си, в този ред на мисли. Когато напуснах Шон, имах салдо двестатина калмара в сметката си. С това не можеш да си наемеш стая тук. Дори свястна храна не можеш да си купиш.
	Ям бъркоч. Всеки ден. Неовкусен, защото нямам пари за аромати. И… божичко, Келвин… няма къде да отседна. Спя където заваря. Където няма хора. По високите етажи, където е истинска пещ, или по ниските, където е адски студено. Откраднах одеяло от пералното на един хотел, колкото да се завивам с нещо. Всяка вечер си търся ново място, за да съм на крачка пред Руди. Тук е незаконно да си бездомник. А той ми е вдигнал мерника още от пожара. Само си търси повод да ме разкара.
	Ако ме хване, ще ме депортират в Саудитска Арабия. Тогава пак ще съм без пари и без дом, но ще страдам от гравитационна болест. Трябва да остана тук.
	Извинявай, че те натоварвам с всичко това. Но просто няма с кого другиго да си говоря.
	НЕ ми предлагай пари. Знам, че това ще е първата ти мисъл, но недей. Трябва да се грижиш за четири сестри и за родителите си.
C$
C>
	Скъпа Джаз,
	Не знам какво да кажа. Съкрушен съм. Иска ми се да ти помогна някак.
	И тук нещата не вървят много добре. Сестра ми Халима ни каза, че е бременна. Бащата явно е някакъв войник, тя дори фамилията му не знае. Скоро ще трябва да се грижим за новородено, а това проваля всичките ни планове. По план аз трябваше да платя за обучението на Халима, после тя да плати за обучението на Куки, докато аз спестявам пари за пенсионирането на мама и татко. После Куки щеше да плати обучението на Фейт и така нататък. Но сега Халима ще е заета с бебето и за това ще трябва да платим ние. Мама започна работа в една зарзаватчийница в кампуса на ККК. За пръв път в живота си се хваща на работа. На нея като че ли й харесва, но не и на мен — не би трябвало мама да работи.
	Татко ще трябва да отложи пенсионирането си и да работи много по-дълго. Куки казва, че ще си намери нискоквалифицирана работа, за да внася пари в семейния бюджет. Но така проваля бъдещето си!
	Не, трябва да мислим за хубавите неща, които имаме. Халима ще бъде добра майка, а в семейството ни скоро ще има детенце, което да ни радва. Здрави сме и сме заедно.
	Колкото до теб, може да си бездомна, но поне живееш в Артемида с нейните относително чисти и безопасни улици, а не в някой голям град на Земята. Имаш работа и изкарваш пари. Дано изкарваш повече, отколкото харчиш.
	Времената са трудни, приятелко моя, но има път. Трябва да има. Ще го намерим.
	Ако мога да помогна с нещо, пиши.
C$


>	6.

	— Еба си простотията — казах на събирача.
	Другите две машини също тръгнаха към мен. Сигурно да ме сгащят, преди да съм се скрила зад някоя скала. Операторите им вече ме следяха от различни ъгли. Отврат.
	По-късно разбрах какво е станало. Скалата, която бе затрила кислородните ми бутилки, разтресла здраво земята и събирачът регистрирал труса. Събирачите имат в колелетата си високочувствителни сензори, които отчитат вибрациите на терена. Защо ли? Защото копаят в склона на кратер. Ако има опасност от свлачище, операторите трябва да бъдат уведомени навреме.
	И така, събирачът се обадил да докладва за труса. В контролния център на „Санчес“ дежурните прегледали видеозаписите от предходните две минути. Искали да знаят дали каменна лавина няма да загроби мултимилионния им събирач. Познайте какво са видели! Мен, как се мушвам под търбуха му! Затова пратили друг от събирачите да види какво съм намислила.
	После се обадили на обходчиците. Не знам как точно е протекъл разговорът, но мога да се досетя. Нещо такова ще да е било:
	Операторите в „Санчес“: „Хей, защо се ебавате с нашия събирач?!“
	Обходчиците: „Не сме ние“.
	„Санчес“: „Е, кой е тогава?“
	Обходчиците: „Не знаем, но ей сегичка ще му сритаме задника. Не защото ни пука за вас, а защото държим на монопола си над обходите. И също така защото сме банда гадняри“.
	Следователно в момента обходчиците сформираха потеря, която да ме сгащи и да ме завлече в Артемида. След това щеше да дойде ред на побоя, депортацията, гравитационната болест в Рияд и останалите елементи на пълното фиаско.
	Отделих си минутка да помисля над новата ситуация. Нямаше начин да се върна в града преди гневна тълпа обходчици да тръгне насам. Така че нямаше смисъл да прекратявам мисията. По-добре да си свърша работата, преди да е започнала епичната игра на лунна криеница.
	Потерята щеше да използва товарен луноход, за да спести време. Тези машини развиват до десет километра в час. Стръмният участък в края на прехода щеше да ги забави малко. Да речем, средна скорост от шест километра в час. Имах половин час, преди да пристигнат.
	Вече нямаше смисъл да стъпвам на пръсти. Планът ми за бомбите със закъснител, които да гръмнат, след като съм се прибрала у дома, беше отишъл по дяволите. Онези от „Санчес“ всеки момент щяха да повикат събирачите си за проверка, механиците щяха да ги огледат под лупа и цялата ми усилна работа щеше да отиде на вятъра.
	Налагаше се да нанеса непоправими щети на всичките четири събирача в рамките на следващия половин час. Имаше и един плюс в цялата отвратителна ситуация — операторите на „Санчес“ бяха докарали машините си при мен.
	Така, да караме поред. Извадих от торбата си режещи клещи и се покатерих върху събирача, който ме беше забелязал. Двете му комуникационни системи, и основната, и спомагателната, бяха монтирани на най-високата му точка за по-голям обхват. Събирачът (контролиран от някой тип в оперативния център на Топилката) се раздвижи напред-назад, вероятно с идеята да ме разкара от гърба си. Само че събирачите не са достатъчно повратливи и бързи за тази цел. Лесно запазих равновесие и видях сметката на четирите антени. Бяха малко по-дебели от оптималното като за моите клещи, но се справих. Машината застина под мен веднага щом отрязах последната антена. Събирачите са програмирани да се кротват неподвижно, ако изгубят връзка с контрольора си. Не бихте искали събиращата ви машина да се шляе насам-натам по своя воля, нали?
	Скочих върху покрива на съседния събирач — същия, който преди малко и толкова усърдно бях превърнала в бомба със закъснител. Уви, напразно си бях дала толкова труд. Въздишка.
	Кръц, кръц, кръц, кръц!
	Другите два събирача преминаха в отстъпление.
	— А, не, няма да стане тая! — възкликнах. Скочих от покрива на втората машина и хукнах след тях. Бързо ги настигнах.
	Покатерих се на покрива на третата си жертва и се хванах на работа с клещите. Също като сестрите си, и тази спря на място веднага щом отрязах и четвъртата антена.
	Наложи се да спринтирам, за да настигна последната машина, но не толкова, че да се задъхам. Прерязала бях три от антените и тъкмо посягах към четвъртата, когато отляво ме прободе силна болка и полетях във въздуха. Е, не във „въздуха“, разбира се. Във вакуума. Знаете какво имам предвид. Паднах на земята и се превъртях.
	— К’во? — Изпъшках. След миг разбрах какво е станало. Онези _гъзове_ в „Санчес“ бяха накарали събирача да ме фрасне с лопатата си!
	Копелета гадни! Този удар можеше да ми пробие костюма! Добре де, съсипвах им собствеността, вярно, но това не значи, че трябва да ме _убият_, нали?!
	О… машината още беше под контрола им.
	Събирачът спусна наполовина лопатата си и се затъркаля към мен.
	Скочих на крака, хукнах към основната му камера и размахах среден пръст. После я разбих с клещите, които още стисках с другата си ръка. Дотук с видеото ви, задници необърсани.
	— Който и да си, знаем, че си там — чу се по основния обходнически канал. Беше гласът на Боб Люис. Мамицата му! Нищо чудно всъщност. Нормално бе гилдията да изпрати най-опитния си член начело на потерята. — Нека не усложняваме нещата. Ако се наложи да те задържим физически с риск за живота си, ще си платиш за това, гарантирам ти.
	Имаше основание. Научнофантастичните филми показват друго, но истината е, че да се биеш в обходнически костюм е мегалоша идея и много опасно. Нямах намерение да влизам в бой. Ако ме сгащеха, щях да се предам, и толкоз. Криеницата се беше превърнала в гоненица.
	Но проблемите — един по един. Първо трябваше да се справя с булдозера убиец. Без предната си камера той се мяташе наляво-надясно в опит да ме открие. Колелета му не са от най-бързите, но лопатата е тежка, а мощността му — голяма, и това го правеше опасен противник.
	Лопатата удари земята на метър вляво от мен. Добро попадение, но не достатъчно. Скочих в лопатата и клекнах. Рискован ход. Лопатата имаше прецизни сензори за тежест и със сигурност щеше да засече неканения си товар. Надявах се, че контрольорът й ще е зает с друго и няма да забележи.
	Лопатата пое отново нагоре и когато го направи, аз скочих. Обаче кумулативното ни движение нагоре ме изхвърли по-нависоко от очакваното.
	— По дяволите — казах в най-високата точка на полета си. Сигурно бях на десетина метра над земята. За това не знам и никога няма да науча със сигурност; знам обаче, че когато паднах върху покрива на събирача, едвам не си счупих краката.
	След мигновен размисъл относно плана си и колко умен е той се протегнах и срязах последната антена. Събирачът моментално спря да се мята.
	— Уф.
	Бях обезвредила временно и четирите машини. Сега оставаше да им видя сметката за постоянно.
	Започнах със събирача, който вече бях саботирала. Покатерих се за пореден път отгоре му и отворих кутията с прекъсвачите. Бръкнах в самодейната си кутийка с релето и посегнах към настройките на будилника. Не можех да натисна копчетата, разбира се. Часовникът беше направен за човешки пръсти, а не за дебели обходнически ръкавици.
	Добре де, щом не мога да променя настройките на алармата, ще използвам по-груб подход. Махнах крокодилските щипки, разкачих релето, с което бяха свързани, като по този начин го отстраних от веригата, след това обелих изолацията на кабелите, които доскоро свързваха щипките с релето. Омотах оголените жици в груба свръзка, после отново щракнах щипките към полюсите на акумулатора.
	И вдигнах гълъбите _моментално_.
	Като отстраних релето, бях създала ново устройство, известно като „жица“. Ха-ха. Акумулаторът даде на късо и започна буквално да _сере_ топлина.
	Хукнах на пълна скорост към най-близката канара и се скрих зад нея. Нищо не се случи. Надникнах да погледна. Нищо.
	— Хмм — изхъмках. — Дали да не…
	И тогава събирачът избухна. А бе направо… _избухна_. Експлозията надмина очакванията ми с много. Шрапнели се разхвърчаха във всички посоки. Взривът блъсна шасито надолу с такава сила, че машината първо потъна, после отскочи, направи половин салто и падна на покрива си.
	Смятала бях, че съм се отдалечила достатъчно от експлозията, но явно не бях познала. Парчета изкривен метал бомбардираха моята канара, а други, по-малки, валяха отгоре.
	— Ами да — казах. Не бях включила в сметките си другия експлозив — горивната клетка на акумулатора беше пълна с водород, който се бе срещнал с кислорода във високотемпературна среда и двамцата си бяха поговорили малко.
	Канарата ме защити от основната ударна вълна, но не и от отломките, които валяха отгоре. Допълзях по корем до един от другите събирачи, докато около мен избухваха валма прахоляк от падащите отломки. Напомняне — тук няма въздух и когато нещо излети към небето, пада надолу _със същата скорост, с която е излетяло_. Иначе казано, от небето валяха куршуми.
	Стигнах невредима до събирача — чист късмет! — и се наврях отдолу. Изчаках бурята да отмине и изпълзях да проверя резултата от действията си.
	Взривеният събирач беше напълно съсипан. Направо не личеше, че е бил превозно средство. Шасито представляваше буца разкривен метал, а едно петдесет процента от останалото се валяше из целия разчистен участък. Проверих как съм с времето. Целият процес беше отнел десет минути. Доста добре, но трябваше да ускоря нещата с останалите три машини.
	Преди това обаче измъкнах от отломките парче метал с площ около два квадратни метра и го замъкнах от другата страна на своята Канара спасителка. Подпрях го на канарата и така си спретнах нещо като убежище.
	Добре. Вече си имах своя лунна база. Поседях няколко минути във Форт Джасмин, колкото да преработя останалите релета в обикновени съединителни проводници.
	После се заех с втория събирач. Този път поне нямах нужда от хамака. Събирачът нямаше да ходи никъде.
	Вече знаех как да запаля горелката във вакуум и нещата тръгнаха доста по-бързо. Освен това не си направих труд да маркирам предварително мястото на среза. Действах по спомени. Нищо не увеличава скоростта ти като опита. Направих дупка с горелката, монтирах клапана и напълних резервоара с въздух.
	После изпържих акумулатора, хукнах към металния си навес, пропълзях под него и зачаках. И този път не надничах като идиот.
	Усетих труса на експлозията и зачаках дъжда от отломки. Щеше ли металният лист да издържи?
	Е, поопъна се, което си беше доста страховито, но ме предпази от градушката. Изчаках ударите да спрат и погледнах наляво и надясно да видя дали валмата прахоляк са се разредили достатъчно. Добре би било, ако можех да чуя какво става. Вакуумът, както знаем, не пренася звук и това е изключително досадно.
	Изпълзях изпод металния лист и нищо не ме уби, следователно ситуацията беше под контрол. Заобиколих канарата да видя резултата от работата си. Още един съсипан събирач.
	Проверих времето на малкия монитор върху ръкава на костюма си. Още десет минути.
	Мама му стара!
	Ако потерята си знаеше работата, щяха да цъфнат при мен след десетина минути. А ми оставаха два събирача за разрушаване. Ако дори един оцелееше, „Санчес“ щяха да продължат работа, да събират руда и да произвеждат кислород, а Тронд нямаше да ми даде единия милион Калмари.
	Най-много време губех в тичане и криене, докато отломките се слегнат. Знаех какво трябва да направя… но не ми харесваше. Налагаше се да издухам двамцата едновременно.
	Моля, не цитирайте последното изречение извън контекст.
	Подготвих двата събирача за голямото „бум“. Скоро машините бяха натъпкани с кислород, кутиите с прекъсвачите им бяха отворени, а моите съединителни кабели висяха, прикрепени с щипки към положителните им полюси.
	Набутах оксиженисткото си оборудване под една от машините. Времето ми изтичаше и нямаше как да завлека всичко това до Артемида, но и не биваше да оставям на местопрестъплението инкриминиращи улики с надпис „Оксиженистка компания Башара“.
	Добре де. Щях да прибера милион калмара. Ще му купя ново оборудване. _По-добро._
	Стоях до единия събирач и гледах към другия. Деляха ги двайсет метра. Нямаше да е лесно. Една отдавна забравена рационална част от мозъка ми надигна гласец. Идеята наистина ли беше добра? (Един милион калмара.) Ми да! Съвсем добра си беше!
	Дадох на късо единия акумулатор, изтичах при другия събирач и изпържих и неговия. Почти стигнах до убежището си, преди първият да избухне.
	Почти.
	Пейзажът грейна ослепително. Прашни гейзерчета разцъфтяха около мен, когато отломките от събирача усърдно последваха законите на физиката. Нямаше време да заобикалям канарата. Отскочих нагоре, а остатъка от височината й изкатерих. Пробвах да се приземя грациозно от другата й страна, с кълбо напред и прочее, но не стана. Получи се класическото размахване на ръце и просване по очи.
	— Хей, видяхте ли това?! — чу се глас по радиото.
	— Излъчваш по общия канал — каза Боб.
	— Мамка му.
	Потерята си бе говорила по друг канал, за да не ги чувам. И този тип беше прецакал работата. А аз разбрах, че са видели експлозията. Бяха близо.
	Зачаках втората експлозия, но тя така и не дойде. Събрах смелост и надникнах покрай канарата да видя какво става. Нищо не ставаше — последният събирач си беше жив и здрав.
	— Какво, да му се… — започнах. Но после разбрах. Оцелялата машина беше понесла повърхностни щети при взрива на посестримата си. Парче шрапнел беше срязало моя съединителен проводник и двете му части висяха от полюсите. Акумулаторът не беше дал на късо и още не беше прегрял достатъчно, за да се стигне до взрив.
	Нещо просветна в другия край на разчистения участък. Обходчиците бяха пристигнали. Погледнах отново към оцелелия събирач. Петнайсет метра дотам и неизвестно колко време, докато оправя съединителния кабел. Отново преместих поглед към проблясъка, приел вече формата на луноход — беше на стотина метра от мен и се приближаваше бързо.
	Нямаше да успея. Всеки момент щяха да ме настигнат. Налагаше се да оставя работата си недовършена.
	— Да му се не види! — изругах. Знаех, че това е правилното решение, но не бях длъжна да ми харесва. Избягах от местопрестъплението.
	Има проблем, когато бягаш от хора на Луната — отпечатъците ти се виждат отдалече. Хукнах по права линия през разчистения участък, като оставях след себе си диря, която можеше да проследи и малоумник. Не можеше да се избегне. Целият участък беше опоскан до шушка, имаше само прах.
	Скоро излязох от периметъра и се озовах сред естествения лунен релеф, който предлага повече възможности да прикриеш отстъплението си. Склонът на кратера е осеян с всякакъв камънак — от малки камъчета до големи канари.
	Стъпих на една скала и скочих на съседната. После на следващата и така нататък. Като в онази глупава игра, при която хората си представят, че подът е от лава и не трябва да стъпват на него. Само дето моето не беше игра, а залозите бяха много високи. Целта беше да не стъпя нито веднъж в прахоляка. Да те видим как ще ме проследиш сега, Боб!
	Следващият етап беше в равни количества досаден и стресиращ. Трябваше да измина няколко километра, като през цялото време се оглеждам през рамо. Потерята бързо щеше да се сети, че съм се отправила към дома. Сетеха ли се, щяха да скочат в лунохода си и да ме настигнат.
	Надявах се, че ще поемат по най-прекия път, затова избрах заобиколен. Далече от правата линия. Артемида беше само на три километра от участъка със събирачите, но аз изминах пет заради завъртулките на маршрута си. Каменистият терен по склоновете на кратера осигуряваше достатъчно канари и скални струпвания, за да ме скрие от погледа на преследвачите.
	Получи се. Не знам по какъв маршрут е минала потерята, но нито веднъж не ме видя.
	Най-сетне стигнах до подножието на Молтке. Морето на спокойствието се ширеше до хоризонта. Артемида грееше в далечината поне на два километра от мен.
	Изведнъж осъзнах колко съм сама и изолирана, прималя ми, но бързо прогоних тези чувства. Нямах време за простотии.
	Трябваше ми нова стратегия. Скачането от скала на скала вече не вършеше работа. Между мен и дома ми се ширеше гигантско поле, покрито със сив прахоляк. Не просто щях да оставя следа, а щях да се виждам от километри.
	Време беше за почивка. Още не бях излязла на открито. Избрах си една скала и седнах в сянката й. Изключих всички светлинки на костюма си, дори тези на шлема, а монитора на ръкава си скрих с тиксо.
	Сенките на Луната са ясно очертани и черни. Няма въздух, значи няма разпръскване на светлината. Все пак не бях в пълен мрак. Слънчевите лъчи се отразяваха в скалите наоколо, в прахоляка, възвишенията и прочее, и част от тази отразена светлина стигаше и до мен. Но на фона на светлия пейзаж си бях практически невидима.
	Обърнах глава към водната бозка и изсмуках около половин литър. Голямо потене пада, когато си в обходнически костюм.
	Добре, че реших да си почина. Има-няма на петата минута видях лунохода с потерята да се връща към града. Далече бяха от мен, движеха се по права линия към Артемида.
	Луноходите са четириместни, но този мъкнеше седмина обходчици. Приличаше на циркаджийска кола. Ако се съдеше по дългата опашка от прах, тези гадняри изцеждаха силиците на машината и се движеха с максималната възможна скорост. При тази скорост и предвид неравния терен нямаха никакъв шанс да ме видят. Къде им беше умът?
	— Оооо, мамка му! — Изпъшках.
	Нямаше нужда да ме намират. Достатъчно бе да стигнат до града преди мен. И да завардят всички шлюзове. Рано или късно въздухът ми щеше да свърши и аз щях да се предам.
	— Еба си! Мамицата му! Триста дяволи! Да му се не види и простотията!
	Важно е да разнообразяваш псувните си. Ако използваш една и съща твърде често, силата й се губи. Пених се още минута-две в костюма си, после се успокоих и започнах да мисля.
	Добре де, ситуацията беше гадна, но си имаше и предимства. Щяха да стигнат преди мен до града. Хубаво. Това обаче означаваше, че няма да ме търсят в Морето на спокойствието. Тревожила се бях как ще мина незабелязано през равнината, но това вече не беше проблем.
	Станах, включих Светлинките на костюма и махнах лепенката от малкия монитор на ръкава си.
	При всички шлюзове щеше да има обходчик на пост. И не просто щяха да висят вътре и да пристъпват от крак на крак. Не, щяха да чакат отвън, така че да ме видят навреме и да вдигнат тревога.
	Имах план, но първо трябваше да стигна до града. Това беше първият етап.
	Шлюзът на Конрад гледаше на север, товарният шлюз на компания „Транкуилити Бей“ в мехура Бийн гледаше на северозапад, шлюзът на Централния порт в Олдрин гледаше на изток, а този на ИАКИ, Индийската агенция за космически изследвания, в Армстронг, гледаше на югоизток. Значи най-голямото „сляпо петно“ се падаше на югозапад.
	Подскачах през сивкавата пустош около час, по обходен маршрут, който да ме приближи откъм правилната посока. Отварях си очите на четири, докато куполите на дома ми растяха на хоризонта. Последните стотина метра бяха истински ад. След като навлязох в сянката на Шепърд, напрежението ми спадна значително. Трудно щяха да ме видят в плътния й мрак.
	Най-сетне облегнах гръб на корпуса на мехура и си отдъхнах с облекчение.
	Добре. Стигнала бях до града. Сега оставаше да вляза някак.
	Не можех да заобиколя покрай куполите, за да стигна там, където трябваше да стигна. Щяха да ме видят със сигурност. Време беше да последвам примера на Бикчо и да използвам сервизните ръкохватки.
	Въпросните ръкохватки са проектирани за хора в обходнически костюм и ширината им е идеална за гигантските ръкавици. Изкатерих се по корпуса за десетина минути. Щом стигнах до върха на полусферата, се сниших. Не се тревожех заради обходчиците — всички те щяха да са твърде близо до мехурите, за да ме видят. Не, проблемът ми беше в релефа. Армстронг се намира между Шепърд и Олдрин и е два пъти по-нисък от тях. Което означаваше, че всеки, излязъл на разходка в парка му, можеше да ме види.
	Все още бе доста рано сутринта и с малко късмет паркът щеше да е празен. А дори да не беше празен и някой подранил любител на разходките да ме видеше, вероятно щеше да реши, че съм от поддръжката и си върша работата. И все пак… като извършител на престъпление предпочитах да остана незабелязана.
	Смъкнах се по отсрещната страна на Шепърд и продължих по тунела, който го свързваше с Армстронг. Не си го представяйте като акробатично изпълнение. Топлата връзка е широка три метра.
	Стигнах до Армстронг и изкатерих и него. Този мехур беше по-малък, следователно и катеренето ми отне по-малко време. После минах по тунела към Олдрин.
	Тук нямаше да е толкова лесно. Изкатерих Олдрин донякъде, но не можех да стигна до върха на полусферата. Е, можех, но не биваше. Едно е да се мотаеш по корпуса на мехур, но ако се покатерех по стъкления купол на парка Олдрин, подранилите посетители със сигурност щяха да вдигнат вежди високо. „Мамо, защо Спайдърмен е дошъл на Луната?“ Не, благодаря.
	Вместо това се покатерих до половината височина и спрях там — точно под стъклените панели на парка, — после продължих настрани по периметъра на мехура. Скоро видях Централния порт. Най-близо до мен се падаше железопътното депо — преддверието, където влаковете се скачваха с порта. В момента там нямаше влак. От другата страна на депото беше голямата кръгла врата на товарния шлюз.
	Боб Люис излезе от влаковата ниша.
	— Мамка му! — казах аз. А толкова внимавах, докато пълзях около Олдрин! Придвижвах се бавно от ръкохватка на ръкохватка и се оглеждах за дебнещи обходчици. А през цялото време Боб е бил _вътре_ в шибаното преддверие! Голям гадняр си, Боб!
	Човекът патрулираше. Вари го, печи го, морският пехотинец си е морски пехотинец. Още не беше вдигнал поглед нагоре, но и това щеше да стане. Имах максимум две секунди да направя нещо.
	Пуснах ръкохватките и се хързулнах надолу по корпуса. Опитвах се краката ми да сочат надолу с надеждата, че ако се приземя в правилната позиция, ще омекотя удара. Уви, не. Не съм от грациозните. Представих се зле и според земните, и според лунните стандарти — паднах тежко и не запазих равновесие.
	А бе, пльоснах се като чувал с картофи. Но пък се приземих от другата страна на преддверието и не си счупих нищо. Добре че звукът не се пренася във вакуум, иначе Боб със сигурност щеше да чуе тупването ми. Все едно. Дори когато е тромав и напълно лишен от изящество, успехът си е успех.
	Опрях гръб в корпуса на Олдрин и се изтеглих по-далече от Централния порт, докато не изгубих Боб от погледа си. Не знаех какъв е маршрутът на патрулната му обиколка, но знаех, че няма да го отдалечи твърде много от шлюза на порта. Продължих още малко покрай стената на мехура, после седнах на земята и се облегнах на корпуса.
	И зачаках. От новото си място не виждах влаковото депо, но виждах релсите, които водеха натам.
	Влакът се появи на хоризонта след половин час. Заради малкия диаметър на Луната нашият хоризонт отстои само на два — два и половина километра, така че не се наложи да чакам дълго, преди влакът да пристигне.
	Изчаках влакът да навлезе в депото и да се скачи с порта. После се промъкнах обратно към преддверието.
	Този беше първият влак за деня. Пътниците щяха да са основно служители на Туристическия център. Щяха да се качат бързо и влакът да потегли по обратния път.
	Появи се от депото. Голям е и ускорява бавно, така че скоростта му още беше ниска.
	Скочих напред и се хванах за „калника“ на предното колело. Не беше най-добрият захват на света, но пък аз стисках с всички сили. Влакът ме повлече, краката ми се удряха в земята. Добре де, очевидно не беше най-мъдрият ми план досега, но пък слагаше цял влак между мен и Боб, а аз само това исках.
	Влакът ускоряваше бързо. Стисках като за последно калника с ясното съзнание, че при тази скорост всеки по-остър камък може да ми съдере костюма. Нямаше как да вися като прани гащи до края на пътуването. Трябваше да си сложа някъде краката.
	Протегнах ръка и се хванах за ръба на някакъв прозорец. Надявах се никой да не седи баш до него. Изтеглих се нагоре и стъпих върху калника. Искаше ми се да надникна през прозореца и да видя дали не са ме забелязали, но устоях. Хората може и да не забележеха няколко пръста, впити в ръба на прозореца, но със сигурност щяха да забележат шлема на обходнически костюм.
	Опитвах се да не мърдам. Пътниците щяха да се стреснат, ако чуеха шум откъм външната страна на влака. Атаката на Лунната жена, взела куп грешни екзистенциални решения.
	Пуф-паф към Туристическия център. Сигурно вече сте се досетили какъв беше планът ми. Обходчиците вардеха всички шлюзове на Артемида, но дали се бяха сетили да завардят и онзи на Туристическия център?
	Дори да се бяха сетили, нямаше как да стигнат там преди мен. Този беше първият влак за деня.
	Пътуването отне обичайните четирийсет минути. Успях да се наглася що-годе удобно върху широкия калник на колелото. Не беше чак толкова зле.
	Пътувахме, а аз размишлявах върху затруднението си. Дори да се върнех в града, без да ме хванат, пак бях прецакана. Тронд ме беше наел да унищожа и четирите събирача. А аз бях видяла сметката на три. Инженерите на „Санчес“ щяха да поправят оцелелия и да го върнат на работа. Топилката нямаше да работи с пълен капацитет, но пак щеше да изпълнява кислородната си квота.
	Тронд нямаше да ми плати за фиаското, и с пълно право. Не само се бях провалила, а и бях усложнила неговото положение с провала си. Онези от „Санчес“ вече знаеха, че някой им е вдигнал мерника.
	— Мама му стара… — казах. Стомахът ми се беше свил.
	Влакът наближи Туристическия център и намали. Скочих от калника и направих няколко скока, докато убия скоростта си. Влакът продължи към депото.
	Придвижих се на бегом до Туристическия център и продължих покрай купола. Скоро „Игъл“-ът се появи в полезрението ми. Май не одобряваше действията ми. „Тц-тц. Моят екипаж никога не би се осрал така“.
	А после видях нещо великолепно — никой не охраняваше обходническия шлюз!
	Ура!
	Хукнах натам, отворих външната врата, скочих в камерата и затворих вратата. Отворих клапана и чух лелеяното съскане на нагнетен въздух да идва към мен от всички посоки.
	Бързах, но въпреки това изчаках очистващият цикъл да свърши. Така де, може да съм контрабандистка, саботьорка и като цяло пълен боклук, но никога не оставям обходническия си костюм мръсен.
	Цикълът завърши и аз бях чиста като момина сълза.
	Вътре бях! Трябваше да скрия Обходническите си неща някъде в Туристическия център, но това не беше проблем. Щях да ги набутам в няколко туристически шкафчета, а по-късно да се върна с голям контейнер. Куриер съм все пак — ще кажа, че идвам да прибера доставка. Никой няма да се усъмни.
	Отворих вътрешната врата на шлюза и прекрачих прага към спасението.
	Само дето не беше спасение. Беше голяма купчина лайна. И аз стъпих право в нея. Широката ми усмивка много бързо се изкриви в изражението на току-що уловен шаран.
	Дейл стоеше в преддверието със скръстени ръце и самодоволна физиономия.
C>
	Скъпа Джаз,
	Добре ли си? Започвам да се тревожа.
	Не си ми писала от две седмици.
C$
C>
	Скъпи Келвин,
	Извинявай. Наложи се да изключа за известно време нета на джаджата си, защото нямах пари. Вече го включих отново. Трудно беше, но започвам да изплувам.
	Намерих си нов приятел. От време на време успявам да заделя пари за по бира в едно кръчме в Конрад. Знам, че е глупаво да харчиш пари за бира, когато си бездомен, но алкохолът прави ситуация като моята поносима.
	Та значи там има един редовен клиент, Дейл. Той е лицензиран обходчик, работи основно в Туристическия център на Аполо 11. Извежда туристи на обходи, такива неща.
	Заприказвахме се и по някое време осъзнах, че му разказвам за проблемите си. Той взе присърце положението ми и предложи да ми заеме пари. Реших, че просто се опитва да ми влезе в гащите, и отказах. Нямам нищо против проститутките, но не искам аз да съм такава.
	Но той взе да се кълне, че просто искал да ми помогне, по приятелски. Да приема онези пари беше Най-трудното, което съм правила в живота си, Келвин. Но наистина нямах никакъв избор.
	И така, имах достатъчно да платя депозита и наема за първия месец на една жилищна капсула. Толкова е малка, че трябва да излизам навън, за да помисля (туш!), но все пак е жилище. А Дейл удържа на думата си и не си поиска друго. Съвършеният джентълмен.
	Ако щеш вярвай, но дори излизам с един тип. Казва се Тайлър. Гаджета сме отскоро, но той е голям сладур. Малко е срамежлив, любезен е с всички и много държи на правилата, бойскаут направо. Накратко, моята пълна противоположност. Но си пасваме, наистина. Ще видим как ще се развият нещата.
	Ох. Напоследък се държа като пълна егоистка. Мисля само за себе си и дори не се сещам да те попитам ти как си. Как се справяш с нещата?
C$
C>
	Скъпа Джаз,
	Браво на теб! Тревожех се, че неприятностите с Шон ще те откажат завинаги от мъжете. Виждаш ли? Не всички сме лоши.
	Още работя в ККК и слава на Бога за това. Дори ме повишиха. Вече се обучавам за майстор товарач. Нещо като стажант. След два месеца ще получа сертификат и ще ми увеличат заплатата.
	Халима е в шестия месец и цялото семейство се подготвя за бебето. Измислихме си график, така че другите ми сестри да се грижат поред за бебето, а Халима да се върне на училище. Аз, мама и татко ще продължим да работим. Татко беше готов да се пенсионира, но при това положение ще трябва да работи поне още пет години. Какъв избор имаме? Парите просто не стигат.
C$
C>
	Скъпи Келвин,
	Казваш, че те обучават за товарач? Означава ли това, че понякога подреждаш товара в сондите, без никой да те наглежда? Защото тук, в Артемида, има много хора, които пушат.
C$
C>
	Скъпа Джаз,
	Казвай…
C$


>	7.

	Зяпах Дейл, сякаш на челото му беше пораснала пишка.
	— Как?…
	— Какво друго би направила? — Дейл взе шлема от вкаменените ми ръце. — Сетила си се, че ще наблюдаваме всички входове на Артемида. Значи остава само Туристическият център.
	— Ти защо не си с потерята?
	— С нея съм. Просто се писах доброволец да вардя шлюза в Туристическия. Щях да дойда и по-рано, но този беше първият влак за деня. Май сме пътували заедно, както гледам.
	Ужас. Ама и аз съм един престъпен гений…
	Дейл остави шлема ми на една пейка, после хвана ръката ми и разпечата ръкавицата. Завъртя я при китката и я издърпа.
	— Този път прекали, Джаз. Премина всякакви граници.
	— Конско ли ще ми четеш?
	Той поклати глава.
	— Никога ли няма да се откажеш?
	— И защо да се отказвам?
	Той завъртя очи.
	— Тайлър е гей, Джаз. Гей като Оскар Уайлд, целия в пайети, и разхожда розов пудел с коронка на главата.
	— Пуделът има коронка?
	— Не, имах предвид, че Оскар Уайлд…
	— Да, да, така вече има смисъл. Все едно, майната ти.
	Дейл изпъшка.
	— Не би могло да се получи между вас. Никога.
	— И това ти дава право да чукаш гаджето ми?
	— Не — тихо каза той. Свали другата ми ръкавица и я остави на пейката. — Не трябваше да го правим, докато двамата още бяхте заедно. Но аз се влюбих, а той беше объркан, което не го прави редно, разбира се. Не беше редно.
	Отклоних поглед.
	— Но въпреки това си го направил.
	— Да, така е, направих го. Предадох най-добрата си приятелка. И ако си мислиш, че това не ме убива отвътре, значи изобщо не ме познаваш.
	— Горкичкият.
	Той се намръщи.
	— Не съм го „обърнал“, между другото. Дори и без мен той пак щеше да те напусне. Никога няма да е щастлив с жена. Проблемът няма нищо общо с теб. Знаеш това, нали?
	Не казах нищо. Беше прав, но аз не бях в настроение да го слушам. Даде ми знак да се обърна. Направих го и той откачи животоподдържащата ми раница.
	— Няма ли да кажеш на приятелчетата си от гилдията, че си ме хванал?
	Той остави внимателно раницата на пейката.
	— Здравата си сгазила лука този път, Джаз. Няма да ти се размине само с плясване през ръцете. Може да те депортират. Взриви събиращите машини на „Санчес“. Защо, за бога?
	— Какво ти пука?
	— Все още държа на теб, Джаз. Ти ми беше най-добрият приятел години наред. Не съжалявам, че се влюбих в Тайлър, но знам, че постъпих нередно.
	— Мерси — казах аз. — Когато нощем не мога да заспя, защото знам, че го слагаш на единствения мъж, когото съм обичала, просто ще си спомням, че се чувстваш виновен. Пито — платено.
	— Мина година. Жаждата ти за мъст няма ли давност?
	— Майната ти.
	Той се облегна на стената и погледна към тавана.
	— Джаз, дай ми една причина да не се обадя на колегите. Каквато и да е.
	Опитах се да изстискам някаква логическа мисъл от гневния водовъртеж на мозъка си. Поне за минутка трябваше да се държа като голямо момиче. Не беше задължително да ми харесва, но трябваше да го направя.
	— Ще ти дам сто хиляди калмара.
	Нямах сто хиляди калмара. Но щях да имам, ако успеех да попилея последния събирач.
	Той вдигна вежди.
	— Добре, това е основателна причина. Какво става, по дяволите?
	Поклатих глава.
	— Без въпроси.
	— Загазила ли си?
	— Това е въпрос.
	— Добре, добре — каза той и скръсти ръце на гърдите си. — Ами потерята?
	— Знаят ли, че съм аз?
	— Не.
	— Значи няма нужда да правиш нищо. Просто забравяш, че си ме видял тук.
	— Джаз, в целия град само четирийсет души имат обходнически костюм. Заподозрените няма да са много. А моите колеги със сигурност ще проведат разследване. Да не говорим за Руди.
	— Взела съм мерки. От теб се иска само да си държиш устата затворена.
	Той се замисли за миг. После се ухили.
	— Задръж си стоте хиляди. Искам нещо друго. Искам отново да бъдем приятели.
	— Сто и петдесет хиляди — повиших офертата аз.
	— Една вечер седмично. Ти и аз в „Хартнел“. Точно като в доброто старо време.
	— Не. Или вземи парите, които ти предлагам, или ме изпей на гадните си колеги.
	— Джаз, опитвам се да ти вляза в положението, но няма да ти играя по свирката. Не искам пари. Искам пак да си говорим нормално. Това е последното ми предложение. Ти решаваш.
	— Ммм… — започнах, но преглътнах остатъка — „… айната ти“, — преди да излязъл от гърлото ми. Оказваше се, че гордостта ми си има лимит. Дейл можеше да разруши живота ми с едно обаждане по джаджата си. Нямах избор. — … ммможе — довърших. — Веднъж седмично. Но това не значи, че сме приятели, ясно?
	Той въздъхна с облекчение.
	— Слава богу. Не исках да ти съсипвам живота.
	— Вече го съсипа.
	Дейл примижа болезнено. Добре.
	Извади джаджата си и набра.
	— Боб? Още ли си там?… Да, добре. Аз съм в Туристическия център и си обличам костюма… Да, дойдох с първия влак. Проверих центъра, но няма никого. Само аз и няколко служители. — Слуша известно време, после каза: — Добре, до петнайсет минути ще съм навън… Да, ще ти съобщя, като изляза.
	Затвори и ме погледна.
	— Е, аз излизам да търся мистериозния саботьор.
	— Приятно прекарване — казах аз.
	— Вторник, осем вечерта в „Хартнел“.
	— Добре де — смотолевих.
	Доизмъкнах се от костюма си с помощта на Дейл, после му помогнах да облече своя.
	Прибрах се у дома и се пльоснах по гръб на леглото. Бях изтощена до смърт. Толкова, че дори скапаният ковчег ми се струваше удобен. Извадих джаджата си от алибомата. Проверих активността на устройството от последните часове. Всичко беше наред.
	Отдъхнах си. Бях се измъкнала. В голяма степен. Е, Руди и онези от гилдията сигурно щяха да задават въпроси, но алибито ми беше бетон.
	Получила бях съобщение от Тронд.
	„В последната ти доставка липсваше едно нещо“.
	Отговорих:
	„Извинявам се за закъснението. Работя по въпроса с последния пакет“.
	„Ясно“.
	Трябваше ми план за последния събирач, преди да говоря отново с Тронд. Но какво бих могла да направя, по дяволите? Време беше за нова престъпна схема. Нямах никаква представа каква ще е тя, но все щях да измисля нещо.
	После явно съм заспала. Събудих се от непланираната дрямка с обувки на краката и джаджата в ръка. Изтощението от изминалия ден и недостатъчният сън от предната нощ явно ме бяха надвили. Спала бях четири часа.
	Е, поне се чувствах отпочинала.


	Обикалях коридорите на Конрад близо час. Не защото изведнъж се бях загрижила за здравето си. Трябваше да се вмъкна в преддверието на шлюза, без никой да ме види.
	БИК-ът още беше в едно шкафче във Въпросното преддверие. Обещала бях на Жзока да й го върна до два дни и крайният срок наближаваше. Но всеки път, когато минех покрай проклетия шлюз, там имаше хора. И аз поемах на поредната обиколка.
	Освен това исках да отложа за известно време срещата си с Обходническата гилдия. Потерята се беше прибрала след петчасово безрезултатно издирване. В момента вероятно разпитваха всички, които имаха достъп до обходнически костюм. Да, имах алиби под формата на онлайн активност, съхранена в джаджата ми, но предпочитах изобщо да не ме разпитват. Затова изчаквах подстъпите към шлюза да се опразнят.
	След четвъртата обиколка това най-после се случи — край шлюза нямаше никого. Влетях в преддверието, размахах джаджата си пред шкафчето да го отворя, грабнах БИК-а и дистанционното му, после си тръгнах.
	Излизах от преддверието с доволна усмивка на лице. Съвършеното престъпление. И налетях право на Руди.
	Все едно се блъсваш в тухлена стена. Е, не точно. Ако се движиш с достатъчно висока скорост, може и да събориш стена от тухли или поне да я разклатиш. И понеже съм тромава крава, взех, че изпуснах куфарчето с БИК-а.
	Руди погледна куфарчето и го хвана, преди да е тупнало на пода.
	— Добър ден, Джаз — каза той. — Търсех те.
	— Никога няма да ме хванеш жива, ченге.
	Той погледна отново куфарчето.
	— Какво е това, бот за изследване на корпуси? За какво ти е?
	— Женска хигиена. Няма да разбереш.
	Той ми го подаде и каза:
	— Трябва да поговорим.
	Стиснах Бикчо под мишка.
	— Да си чувал за джаджите? Не е нужно да издирваш хората, за да говориш с тях.
	— Подозирам, че ако се обадя, няма да вдигнеш.
	— Е, нали знаеш как е — отвърнах. — Обади ли ми се красавец, губя ума и дума. Айде, беше ми приятно да си поговорим.
	Продължих си по пътя. Очаквах да ме сграбчи за лакътя или нещо такова, но той само тръгна до мен.
	— Знаеш защо съм тук, нали?
	— Идея си нямам. Нещо канадско може би? Неотложна нужда да се извиниш за някоя простотия, дето не е по твоя вина? Или да отвориш вратата на някого, макар да е на двайсет метра от нея?
	— Сигурно си чула за събирачите на „Санчес“.
	— Говориш за водещата новина във всички местни сайтове? Да, чух.
	Той хвана ръце зад гърба си.
	— Ти ли го направи?
	Надянах си шокирано изражение, най-доброто в арсенала си.
	— И защо да правя нещо такова?
	— Това щеше да е следващият ми въпрос.
	— Някой обвинява ли ме?
	Той поклати глава.
	— Не, но аз се старая да държа под око всичко, което се случва в моя град. Ти имаш обходнически костюм и си престъпничка. Това те прави логичния първи заподозрян.
	— Цяла нощ бях в ковчега си — казах аз. — Ако не ми вярваш, провери историята на активността в джаджата ми. Давам ти разрешение да го направиш. Улеснявам те, един вид, като ти спестявам необходимостта да искаш такова от администратор Нгуги.
	— Добре — каза той. — Постъпи молба от Боб Люис от Обходническата гилдия. Иска информация за местонахождението на всички, които имат обходнически костюм. За снощи. Разрешаваш ли да му предоставя твоите данни?
	— Да. Действай. Това би трябвало да ме отърве от вас.
	— От Боб може би — каза той. — Но аз си падам недоверчив. Само защото джаджата ти е била цяла нощ в ковчега ти още не значи, че и ти си била там. Някой може ли да го потвърди?
	— Не. Противно на общото мнение, аз обикновено спя сама.
	Той вдигна вежда.
	— „Санчес“ са бесни. Обходническата гилдия също не е доволна.
	— Не е мой проблем. — Свърнах рязко зад един ъгъл с надежда да го разкарам от гърба си, но Руди продължи с мен. Сякаш беше очаквал да направя нещо такова.
	Задник.
	— Виж — каза той и извади джаджата си, — ще ти платя сто калмара, ако ми кажеш истината.
	— К… к’во? — заекнах и спрях на място.
	Той въведе нещо в джаджата си.
	— Сто калмара. Директен трансфер от моята лична сметка към твоята.
	Моята измуча. Извадих я от джоба си.
C>
	ПРЕВОД ОТ РУДИ ДЮБОА: 100 g.
	ПРИЕМАНЕ?
C$
	— Какво правиш, по дяволите? — попитах.
	— Плащам ти за истината. Да я чуем.
	Отхвърлих превода.
	— Това е много странно, Руди. Вече ти казах истината.
	— Не искаш ли сто калмара? Ако вече си ми казала истината, приеми ги и я кажи пак.
	— Изчезвай, Руди.
	Той ме претегли с поглед.
	— Мда. Така и предполагах.
	— Какво си предполагал?
	— Познавам те отдавна, Джаз. Още от периода ти на дребно хулиганство. Не би го признала, но си точно като баща си. Споделяш неговата бизнес етика.
	— Е, и? — Нацупих устнички и отклоних поглед.
	— Ако просто си говорим, ще лъжеш до дупка. Но ако ти _платя_ за истината, това вече е бизнес сделка. А един Башара _никога_ не лъже при сделка.
	И точно тогава хапливите ми остроумия се изчерпаха. Рядък феномен, но все пак се случва.
	Той посочи Бикчо.
	— Този БИК би бил страхотен начин да отвориш шлюз без нужното разрешение.
	— Сигурно.
	— Но първо ще трябва да го изкараш навън.
	— Сигурно.
	— Вероятно по време на туристически обход.
	— Биеш ли нанякъде, Руди?
	Той почука с пръст по джаджата си.
	— Шлюзовете не са оборудвани с видеонаблюдение. Ние не сме полицейска държава. Но в магазина за сувенири в Туристическия център има охранителна камера.
	Обърна екранчето на джаджата си, така че да го виждам. И ето ме мен, как минавам дегизирана през магазина за сувенири. Руди спря записа на пауза.
	— Според плащането за влаковия билет тази жена се казва Нуха Неджем. Странното е, че в момента джаджата й е офлайн. Приличате си, не мислиш ли? Същият ръст, стойка, цвят на кожата?
	Наведох се да погледна екранчето.
	— Наясно си, че на Луната има повече от една ниска жена от арабски произход, нали? А и тази е облечена с никаб. Да си ме виждал мен в традиционно облекло? Трудно бих минала за отдадена мюсюлманка.
	— Същото важи и за нея. — Той прелисти файловете на джаджата си. — Във влака също има охранителна камера.
	На екранчето се появи запис от влака. Любезният французин стана да ми отстъпи мястото си. Аз му се поклоних и седнах.
	— Кавалерството не е мъртво — заявих. — Добре е да се знае.
	— Мюсюлманите не се покланят на хора — каза Руди. — Дори Мохамед не е позволявал да му се покланят. Кланят се само на Аллах. На никого другиго. Никога.
	Ужас. Това би трябвало да го знам. Ако бях внимавала повече като дете… преди татко да вдигне ръце и да се откаже от религиозното ми възпитание.
	— Ха. Не знам какво да ти кажа, пич.
	Руди се облегна на стената.
	— Този път те пипнах, Джаз. И не за дребна контрабанда. Нанесла си щети на стойност сто милиона калмара. Свършено е с теб.
	Разтреперих се. Не от страх. От гняв. Тоя задник нямаше ли си друга работа, че се занимаваше с мен и живота ми?! _Остави ме на мира, копеле гадно!_
	Май не успях да прикрия добре чувствата си.
	— Какво има, Джаз? Без отровни шегички? — каза той. — Не си го направила за забавление. Това е поръчка, някой ти е платил. Кажи ми кой те нае и обещавам да кажа някоя и друга добра дума за теб пред администраторката. Това ще те отърве от депортирането.
	Стисках устни на черта.
	— Хайде, Джаз. Просто ми кажи, че е бил Тронд Ландвик, и всичко ще си продължи постарому.
	Опитах се да не реагирам, но твърде късно. Откъде беше разбрал за това, мамка му?
	Той лесно разчете изражението ми.
	— От известно време продава свои неща на Земята и трупа голямо количество ликвидни средства в Калмари. Явно планира да купи нещо голямо в Артемида. Ако трябва да гадая, алуминиевата топилка „Санчес“.
	Явно адски много искаше да закове Тронд. Толкова много, че беше готов да си затвори очите за моето престъпление, вместо да се отърве от мен веднъж и завинаги. И все пак… да предам Тронд? Не е в мой стил.
	— Не знам за какво говориш.
	Той прибра джаджата в джоба си.
	— Защо ти е БИК-ът?
	— Доставям го. Куриер съм. Да разнасям разни боклуци е основна част от служебната ми характеристика.
	— Кой го изпраща? Кой е получателят?
	— Не мога да ти кажа. Анонимността на доставките е гарантирана. Трябва да си пазя репутацията.
	Той ме гледа известно време, втренчено, но аз удържах физиономията си.
	Той се намръщи, после направи крачка назад.
	— Добре. Но това не е краят. Разни влиятелни хора са много ядосани.
	— Да се ядосват на някой друг. Аз не съм направила нищо.
	И тогава, за моя тотална изненада, той се обърна и си тръгна.
	— Много скоро тази история ще се изплъзне от контрола ти. Когато това стане, обади ми се.
	— Ама…? — започнах, но побързах да си хлопна устата. По някакво чудо Руди нямаше да ме арестува и аз определено не исках да развалям магията.
	В това нямаше никакъв смисъл. Руди ме преследваше от години и сега най-после имаше солидни доказателства срещу мен. Предостатъчни да убеди администраторката. Която щеше да изрита престъпния ми задник към Земята, без изобщо да се замисли.
	А ако толкова искаше да закове Тронд, защо не ме арестува? Ако ме хвърлеха в дранголника и трябваше наистина да избирам дали да ме депортират, или да издам Тронд, вероятността да пропея щеше да нарасне, нали така? Какво ставаше, да му се не види?
	Имах нужда да пийна нещо. Влязох в „Хартнел“, седнах на обичайното си място и дадох знак на Били. Време беше да удавя нещастието си в алкохол и тестостерон. Щях да изпия няколко евтини бири, да облека нещо секси, да отида в някой от нощните клубове в Олдрин и да се прибера у дома с хубав мъж. Хем щях да подложа на тест кондома на Свобода. Защо не?
	— Здрасти, мацко — каза Били. — Опитай от тази партида. Нова формула. — Бутна към мен чашка за шотове и се ухили до уши.
	Изгледах чашката с подозрение.
	— Стига бе, човек, искам обикновена бира.
	— Опитай, опитай. Една глътка и първата бира е от заведението.
	Размишлявах миг-два, но после реших, че безплатната бира си е безплатна бира. Отпих.
	Трябва да призная — останах изненадана. Мислех, че ще е ужасно на вкус като предния път. Вместо това вкусът беше ужасен, но по съвсем нов начин. Течния огън го нямаше, заменен от нещо солено и непоносимо гадно. Изплюх го.
	Неспособна да издам членоразделен звук, посочих към автомата за бира.
	— Хм — изхъмка Били. Наля ми една халба и ми я подаде. Изгълтах я като изгубен в пустинята турист, който току-що е открил оазис.
	— Добре — казах и си избърсах устата. — Добре. Това хрян ли беше? Мога да се закълна, че има хрян.
	— Не, ром. Е, екстракт от ром и етанол.
	— Как, за бога, си започнал с ром и си завършил с _това_?
	— По-късно ще пробвам пак — каза той. — Сигурно е нещо с обработката на етанола. Но имам водка, ако ти се пие нещо по-силно.
	— Може би по-късно — казах. — Засега ми налей още една бира.
	Джаджата ми измуча. Съобщение от Тронд: „Тревожа се за последния пакет“.
	— Мамка му — измърморих под нос. Нямах представа как да убия онзи последен събирач.
	„Работя по последните детайли на доставката“.
	„Смятай ме за недоволен клиент. Доставката трябва да пристигне спешно“.
	„Разбирам“.
	„Може би трябва да намеря друг куриер? Ако ти си прекалено заета“.
	Намръщих се на джаджата си.
	„Не ставай гаден“.
	„Да го обсъдим лице в лице. На разположение съм през целия ден“.
	„Идвам след малко“.
	Прибрах джаджата в джоба си.
	— Виждаш ми се нещо ядосана — каза Били.
	— Проблем с една доставка. Май се налага лично да говоря с клиента.
	— Без втората бира, значи?
	Въздъхнах.
	— Да. Май така ще е по-добре.


	Стигнах до входа на имението и позвъних.
	Никой не ми отговори. Ха. Странно. Къде бяха Ирина и намръщеното й лице? Вече бях измислила няколко подбрани нещица, с които да я подразня.
	Позвъних отново. Пак нищо.
	Точно тогава забелязах, че нещо с вратата не е наред. Леко обелване при ръба. Точно където човек би подпъхнал лост, ако иска да влезе с взлом. Примижах.
	— Ооо, я стига…
	Бутнах леко вратата. Тя се отвори и надникнах във фоайето. Не видях нито Ирина, нито Тронд. Една декоративна ваза лежеше на пода край масичката, на която стоеше обикновено. Петно яркочервена кръв на стената…
	— А, не! — възкликнах.
	Обърнах се и хукнах навън.
	— Не, не, не!
C>
	Скъпи Келвин,
	Със следващата доставка ще ми трябват три килограма тютюн, петдесет пакетчета хартия за цигари, двайсет запалки и десет флакона с газ за запалки.
	Намерих ни нов източник на доходи — изолационна пяна. Оказва се, че отлично заглушава шума, а тук шумът е сериозен проблем. Особено в скапаните райони на града като онзи, където живея аз. Щом изсъхне, пяната става запалима, затова вносът й е забранен. Но ако предложим тишина на хората в евтините квартали, те ще платят с готовност.
	Колкото до специалните поръчки, намерих ни голям клиент. Иска доминикански пури „Ла Аурора“. Ще трябва да ги поръчаш. Плати колкото трябва за спешна доставка до Кения. Този тип е златна мина.
	Вероятно ще иска нова партида всеки месец, така че поръчай повечко.
	Печалбата от миналия месец е 21628 g. Твоята половина е 10814. Как ги искаш?
	Как са сестрите ти? Разбрахте ли се нещо с онзи гадняр, бившия съпруг на Халима?
C$
C>
	Скъпа Джаз,
	Ще сложа стоката в следващата сонда. Изстрелват я след девет дни. Това с изолационната пяна е гениално. Ще проверя коя осигурява най-добра изолация спрямо теглото си и ще ти пратя едно сандъче флакони. Да видим как ще се продаде.
	Обърни моя дял в евро и го преведи по германската ми сметка.
	Да, справихме се със съпруга на Халима. Вече не се опитва да си осигури попечителство върху Едуард. Изобщо не го е искал, както се оказа. Искал е просто да му платя. Така и направих. Благодаря на Бога за теб и идеите ти, Джаз. Не знам какво щяхме да правим иначе.
	Куки замина да учи в колеж в Австралия. Ще учи за строителен инженер. Много се гордеем с нея. Фейт се справя много добре в гимназията, макар че интересът й към момчетата ни тревожи. Марго пък се оказва отличен атлет. Вече играе крило във футболния си отбор.
	Как са нещата при теб? Как е Тайлър?
C$
C>
	Скъпи Келвин,
	Тайлър е страхотен. Той е най-сладкият и най-милият мъж, с когото съм била. Не съм лигла и не съм вярвала, че един ден ще го кажа, но… може би си струва да се омъжа за него. Заедно сме вече от година и аз още го обичам. А това не е в стила ми.
	Той е пълна противоположност на Шон във всяко отношение. Тайлър е грижовен, верен, държи на мен и е абсолютен сладур. Освен това не е педофил, което е голям плюс след Шон. Боже. Не мога да повярвам, че съм ходила с онзи задник.
	Друго… Дейл ме учи да излизам на обходи. Страхотен учител е, а обходите са опасни и искат много работа, докато усвоиш необходимите умения. А Обходническата гилдия е като религиозен култ. Но вече знаят, че се обучавам, и започват да ме приемат по-радушно.
	Леле, само да си взема лиценза за обходчик и ще се валям в пари. Туристическите обиколки са истинска златна мина!
	И няма само аз да се облажа. Ще има и за теб. Ще зарежа куриерството и ще си намеря работа при разтоварването на сондите. Така ще отпаднат подкупите, които давам на Накоши. Келвин, приятелю, чака ни светло бъдеще.
C$
C>
	Скъпа Джаз,
	Страхотни новини.
	Тук възникна дребен проблем. Ръководството на ККК обяви, че ще изстрелваме повече сонди и във връзка с това разширяват товараческия отдел. Ще има още един екип товарачи, който ще работи паралелно с моя. Не мога да съм на две места едновременно, което означава, че няма да имаме достъп до половината сонди.
	Но имам идея — какво ще кажеш да включим още един човек в групата си? Ще гледам да е някой, на когото можем да имаме доверие. Познавам много товарачи, които биха се зарадвали на допълнителен доход. Не е нужно да правим третия човек равностоен партньор, може да е на процент. Десет процента от печалбата например.
C$
C>
	Скъпи Келвин,
	Откровено казано, идеята не ми допада. На теб мога да поверя и живота си. Но твоите колеги не ги познавам. Трябва много внимателно да обсъдим евентуалните кандидати. Колкото повече хора участват, толкова по-голям става рискът всичко да се провали.
	Но пък си прав за половината сонди. Лоша работа. Алчността ми надига глава.
C$
C>
	Скъпа Джаз,
	След като се присъединиш към Обходническата гилдия, вече няма да плащаме на Накоши. Така ще ни остават повече средства и ще можем да се разширим. А сгъстеният график на сондите може да бъде в наша полза, ако намерим още един човек. Печалбата ни ще удари тавана.
C$
C>
	Скъпи Келвин,
	Харесва ми как мислиш. Добре, започни да се оглеждаш за трети. Но внимавай, моля те.
C$
C>
	Скъпа Джаз,
	Да внимавам? Не се бях сетил за това. Май ще трябва да сваля обявата от служебното табло.
C$
C>
	Скъпи Келвин,
	Голям майтап, няма що.
C$


>	8.

	Отдалечих се на бегом от имението на Ландвик. Извадих в движение джаджата си и пратих съобщение на Руди: „Проблем в дома на Ландвик. Кръв на стената. Ела веднага.“
	Той ми отговори със следното: „Тръгвам. Остани на място, докато пристигна.“
	„Няма“ — отвърнах.
	Джаджата ми позвъни — обаждане от Руди. Вместо да приема повикването, аз хукнах с всички сили.
	— Мамицата му — изсъсках. — Защо винаги трябва да е трудно!
	Краката ми докосваха пода през седем-осем метра, а на завоите се отблъсквах от стената, за да не намалявам.
	„Долапът на Алън“ беше скъпарско място, особено предвид че продаваше боклучава храна и кичозни сувенири. Приличаше повече на хотелско магазинче за подаръци, отколкото на бакалия, надутите му цени също бяха хотелски. Но сега нямах време да избирам.
	— Мога ли да ви помогна, мадам? — попита продавачът. Облечен беше с костюм с жилетчица, моля ви се! Кой носи официално облекло в бакалия, за бога? Прогоних тази мисъл. Нямах време да съдя този и онзи.
	Грабнах най-голямата торба, която се изпречи пред погледа ми — платнена, с отпечатана картинка на Луната. Адски оригинално. Обикалях рафтовете и пълнех торбата с пакетирани боклуци, без да подбирам. Имам бегъл спомен за шоколади и двайсет вида сушен бъркоч. Инвентаризацията щеше да остане за по-късно.
	— Мадам? — каза продавачът.
	Взех голяма бутилка вода от хладилника, отидох на бърз ход до касата и изсипах торбата.
	— Всичко това — казах. — Бързо.
	Продавачът кимна. Трябва да му го призная — раздвижи се човекът. Без глупави въпроси. Клиентът бърза? Значи и продавачът бърза. От мен „Долапът на Алън“ получава пет звезди.
	Той подреди продуктите върху тезгяха, така че да не се докосват, и натисна копчето на касата. Компютърът разпозна стоките и направи сметката.
	— Хиляда четиристотин петдесет и един калмара.
	— Боже — казах. Но нямах време да споря. Скоро парите нямаше да ми вършат работа. Размахах джаджата си над разплащателната плочка и одобрих превода.
	Набутах всичко в торбата и вдигнах гълъбите. Подтичвах по коридора и набрах един номер в движение. На екранчето се появи автоматично съобщение:
C>
	НАБРАХТЕ ЗЕМЯТА. РАЗГОВОРЪТ ЩЕ СЕ ТАКСУВА ПО 31 g НА МИНУТА. ИСКАТЕ ЛИ ДА ПРОДЪЛЖИТЕ?
C$
	Потвърдих и зачаках телефонът от другата страна на линията да звънне.
	— Ало? — чу се глас с акцент.
	— Келвин, Джаз съм — казах. Завих зад ъгъла и продължих с дълги скокове към свързващия тунел, който щеше да ме отведе в мехура Бийн.
	След четирисекундно закъснение отговорът на Кевин стигна до мен.
	— Джаз? Обаждаш се по телефона? Какво е станало?
	— Затънала съм до гуша в лайна, Келвин. Ще ти обясня по-късно. Сега ми трябва нова самоличност. По най-бързия начин. Имам нужда от помощта ти. — Тичах с подскоци по свързващия тунел и кълнях неизбежното комуникационно забавяне.
	— Добре. Какво да направя?
	— Не знам кой ме преследва, затова трябва да приема, че банковата ми информация е компрометирана. Искам да ми отвориш сметка в ККК под фалшиво име. По-късно ще ти върна парите, разбира се.
	След четири вбесяващи секунди чух следното:
	— Добре, разбрах. Какво ще кажеш за хиляда американски долара? Това е приблизително шест хиляди калмара. И под какво име ги искаш?
	— Шест хиляди калмара е супер, благодаря. Колкото до името… Не знам… нещо индийско този път? Харпрет Синх, да речем?
	Тичах по коридорите на Бийн. Този мехур е предимно спалня. Коридорите му са дълги и прави. Идеални за момиче, което бяга, сякаш го гони дяволът. Скоростта ми стана главоломна.
	— Добре, заемам се веднага — каза Келвин. — Ще ми отнеме петнайсетина минути. А ти при първа възможност ми пиши какво става. Поне да знам, че си добре.
	— Цена нямаш, Келвин, благодаря ти. Ще пиша. Чао.
	Затворих и изключих джаджата си. Нямах представа какво се случва, но със сигурност нямаше да се разхождам с маяк на задника.
	Стигнах до централния коридор на Бийн. Най-близкият хотел се казваше „Лунен изгрев“. Адски тъпо име, ако се замислиш. Артемида е единственият град във вселената, който _не може_ да види изгрева на Луната. Но както и да е. Всеки хотел щеше да ми свърши работа.
	Точно като с Нуха Неджем, сега взех хотелска джаджа на името на Харпрет Синх. В очите на хотелските рецепционисти арабите и индийците си приличат.
	Дотук добре. Вече имах фалшиво име. В обозримото бъдеще щях да съм Харпрет Синх. За миг се изкуших да се регистрирам в хотела с тъпото име, но би било също толкова тъпо да се скрия на такова място. Трябваше да ида някъде, където никой няма да ме види, буквално.
	Знаех къде да отида.
C>
#	ДВОЙНО УБИЙСТВО В АРТЕМИДА

	Магнатът Тронд Ландвик и неговата охранителка Ирина Ветрова бяха открити мъртви днес в имението на Ландвик в мехура Шепърд. В цялата история на Артемида има само пет други убийства, а това е първото двойно.
	След като получил анонимно сведение, полицай Руди Дюбоа открил труповете в 10:14 сутринта. Вратата била разбита, а жертвите — наръгани до смърт с хладно оръжие. Уликите подсказват, че Ветрова се е опитала да защити работодателя си и вероятно е нанесла сериозни рани на нападателя.
	По време на нападението дъщерята на Ландвик, Лене, е била на училище.
	Телата са откарани в клиниката на д-р Мелани Русел за аутопсия.
	Лене Ландвик ще наследи богатството на баща си, когато навърши пълнолетие. Дотогава имуществото ще се управлява от правната кантора „Йоргенсен, Исаксен и Берг“ със седалище в Осло. Не открихме наследницата за коментар.
C$
	Статията продължаваше, но аз не исках да чета и ред повече. Оставих джаджата на студения метален под. Седнах в ъгъла, свих колене към гърдите си и наведох глава.
	Опитах се да спра сълзите. Наистина се опитах. Паническото ми бягство беше отложило емоционалния срив, но сега, когато бях в безопасност, адреналинът се беше отлял, а патерицата на неотложната нужда се беше стопила.
	Тронд беше добър човек. Вярно, падаше си по тъмните сделки, развяваше се навсякъде с тъпия си халат за баня, но беше добър човек. И добър баща. Господи, кой щеше да се грижи за Лене? Осакатена при автомобилна катастрофа и останала пълен сирак на шестнайсет. Какъв лош късмет, за бога. Да, имаше пари, но… ужас, пълен ужас…
	Не беше нужно да си експерт по криминология, за да се сетиш какво е станало. Било е отмъщение за саботажа. И който го бе направил, щеше да погне и мен. Може би убиецът още не знаеше, че аз съм била саботьорът с обходническия костюм, но не можех да заложа живота си на тази карта.
	Така че сега се криех от убиец. Освен това никога нямаше да получа онзи милион, дори да размажех последния събирач. Не е като с Тронд да имахме писмен договор. Всичките ми усилия бяха отишли на вятъра.
	Треперех в ледената теснотия на нишата за достъп. Познавах мястото отпреди, от времето, когато бях бездомна. Десет години кански усилия да се задържа над повърхността и сега пак бях на дъното. Там, откъдето бях започнала.
	Хлипах, забила глава в коленете си. Тихичко. Още едно умение, което бях усвоила навремето — да плачеш, без да вдигаш излишен шум. Не исках някой в коридора да ме чуе.
	Нишата представляваше миниатюрно триъгълно помещение с отваряем панел вместо врата, така че работниците по поддръжката да стигат до корпуса отвътре. Беше толкова тясно, че не можеше да се легне дори. Моят ковчег беше дворец в сравнение с това. Сълзите ми се вледеняваха и жилеха лицето ми. Долен Бийн 27 беше чудесно скривалище, но и много студено. Дори тук, при слабата лунна гравитация, топлината се издига нагоре. Затова колкото по-надолу отиваш, толкова по-студено става. А в нишите за поддръжка никой не слага отоплители.
	Изтрих лице и взех отново джаджата си. Добре де, джаджата на Харпрет, но вие разбирате какво имам предвид. Моята си джаджа кротуваше в кьошето на нишата с извадена батерия. Администратор Нгуги не би разрешила да се разкрие местоположението на една или друга джаджа, освен при много основателна причина. Само че „търсена за разпит във връзка с двойно убийство“ си е съвсем прилично основание.
	Трябваше да взема решение, тук и сега. Решение, което щеше да се отрази на живота ми оттук нататък. Да отида ли при Руди?
	За него убийството със сигурност имаше приоритет пред моите престъпления. А и ако си признаех всичко пред него, щях да съм в много по-голяма безопасност, отколкото ако продължах да се крия. Руди беше гадняр, да, но беше и добър полицай. Щеше да ме защити.
	От друга страна, от години се опитваше да ме депортира. А и вече знаеше, че Тронд се е опитвал да прецака „Санчес“, така че информацията, която можех да му дам аз, нямаше да му е от голяма полза. Колкото до предложението му да си затвори очите за моето престъпление, ако му помогна да спипа Тронд… е, тази оферта вече не беше на масата, защото Тронд беше мъртъв. Така че, ако отидех при Руди, щях:
	1) да му дам необходимите доказателства, въз основа на които да ме депортира;
	2) изобщо нямаше да му помогна да намери убиеца.
	Не, нямаше да стане. Единственият начин да изляза жива от тази ситуация и да продължа да живея на Луната беше да се крия и да си държа устата затворена.
	Можех да разчитам само на себе си.
	Прегледах запасите си. Храна и вода имах за няколко дни. Можех да използвам обществената тоалетна в коридора, дискретно. Не смятах да стоя в нишата през цялото време, но поне засега не исках никой да ме вижда. Никой. Без изключения.
	Подсмръкнах да преглътна последните сълзи и се изкашлях да си прочистя гърлото. После набрах номера на татко през един местен прокси сървър. Разбирайте — анонимен. Никой нямаше да разбере, че Харпрет Синх е звъняла на Амар Башара.
	— Ало? — отговори той.
	— Татко, Джаз съм.
	— О, здрасти. Странно, джаджата ми не разпозна твоята. Как върви проектът ти? Приключи ли с оборудването, което ти дадох?
	— Татко, трябва да ме изслушаш. Просто ме чуй, става ли?
	— Добре… — каза той. — Това не вещае нищо добро.
	— Така е. — Изтрих отново лицето си. — Махни се от къщи и от работилницата. Иди при някой приятел. Само за няколко дни.
	— Какво? Защо?
	— Тате, яко загазих. Много яко.
	— Ела да поговорим. Ще оправим нещата.
	— Не, ти трябва да се махнеш оттам. Прочете ли за убийствата? Тронд и Ирина?
	— Да. Много непри…
	— Сега убийците преследват мен. Може да погнат и теб, за да ме принудят да изляза на светло. Знаят, че само на теб държа. Затова се махни оттам.
	Той мълча известно време, после каза:
	— Добре. Ела при работилницата и заедно ще отидем при имам Фахем. Той ще ни приюти.
	— Не мога да се крия постоянно. Трябва да разбера какво става. Ти иди при имама. Когато опасността отмине, ще се свържа с теб.
	— Джаз — каза той и гласът му пресекна — Остави това на Руди. Той ще оправи нещата.
	— Нямам му доверие. Засега поне. Може би по-късно.
	— Веднага се прибирай у дома, Джасмин! — Гласът му се беше повишил с цяла октава. — В името на Аллах, не се забърквай с убийци!
	— Съжалявам, татко. Наистина съжалявам. Просто се махни оттам, моля те. Когато всички приключи, ще ти звънна.
	— Джасми… — започна той, но аз затворих.
	Още едно предимство на прокси сървъра — татко не можеше да ме набере.
	До вечерта се крих в нишата. На два пъти изтичах до тоалетната, но нищо повече. През останалото време следях новините в сайтовете и се страхувах за живота си.


	На сутринта се събудих със схванати крака и болки в гърба. Така става, когато заспиш разплакана. Като се събудиш, проблемите ти още са налице.
	Избутах панела и се изхлузих в коридора. Раздвижих внимателно схванатите си крайници. Малко хора идваха в Долен Бийн 27, особено толкова рано сутрин. Седнах на пода и закусих обилно с неподправен бъркоч и вода. По-безопасно би било да си остана в нишата, но повече не можех да търпя тясното пространство.
	Да, бих могла да продължа да се крия с надеждата Руди да открие убиеца, но това нямаше да ми реши проблема. Дори Руди да успееше, хората, организирали покушението, щяха да изпратят друг убиец.
	Дъвчех унило.
	В центъра на всичко беше алуминиевата топилка „Санчес“.
	Мда.
	Но защо? Защо разни хора се избиваха заради залязваща индустрия с минимална печалба?
	Пари. Парите винаги са в дъното на всичко. Но къде бяха парите? Тронд Ландвик не беше станал милиардер, залагайки на сляпо. Щом искаше да произвежда алуминий, значи имаше основателна причина за това. И тази причина го беше убила.
	Ето го ключа. Преди да се заема с въпроса „кой“, трябваше да разбера „защо“. И знаех откъде да започна — от Джин Чу.
	Него бях заварила у Тронд в деня, когато доставих пурите. Джин беше от Хонконг и имаше кутия с надпис НАФО, която се опита да скрие от мен. Само това имах.
	Поразрових се в нета, но не намерих нищо за него. Който и да беше, не се изявяваше много. Или това, или беше дошъл в Артемида под чуждо име.
	Имах чувството, че съм доставила пурите на Тронд преди цяла вечност, а всъщност бяха минали само четири дни. Месарските кораби пристигат само веднъж седмично и след последния никакъв кораб не бе излитал от космодрума. Джин Чу още беше в града. Още беше в града, жив или мъртъв.
	Довърших „закуската“ си, прибрах опаковката в нишата, нагласих панела, пригладих омачкания си комбинезон и тръгнах.


	Отбих се в един магазин за дрехи втора ръка в Конрад и си купих страшен тоалет — яркочервена минипола, толкова къса, че можеше да мине за колан, обшито с пайети потниче, което оставяше пъпа ми гол, и обувките с най-висок ток, които успях да намеря. Окомплектовах тоалета си с голяма дамска чанта от червена лачена кожа.
	Следващата ми спирка беше един фризьорски салон. Накарах фризьорката да ми вдигне косата и — воала! — вече приличах на типично курве. Момичетата в салона завъртяха вкупом очи, докато аз се оглеждах доволно в огледалото.
	Трансформацията бе настъпила някак твърде лесно. Да, имах хубаво тяло, но не бях подозирала, че ще се срина по класовата стълбица само с цената на няколко повърхностни щриха.


	Да се пътува е гадно. Дори ако е за ваканция, която можеш да си позволиш веднъж в живота.
	Парите изтичат през пръстите ти като ситен пясък. Изтощен си от часовата разлика. Уморен си през цялото време. Домът ти липсва, макар да си на почивка. Ала всички тези несгоди бледнеят в сравнение с храната.
	Непрекъснато го виждам тук, в Артемида. Туристите държат да опитат местната ни кухня. Проблемът е, че нашата кухня не струва. Състои се от водорасли и изкуствени овкусители. Само след няколко дни американците искат пица, французите искат вино, а японците — ориз. Храната създава илюзия за уют. Тя е котвата, която ти помага да издържиш ваканцията.
	Джин Чу беше от Хонконг. Рано или късно щеше да поиска кантонска храна.
	Хората, които се срещат с Тронд на четири очи, са едри бизнесмени или най-малкото хора с влияние. Тези хора пътуват много. И отсядат там, където храната е добра.
	Значи, имахме влиятелен, свикнал да пътува човек от Хонконг, който ще иска домашна храна. Само един хотел отговаряше на тези изисквания — „Кантон“ Артемида.
	„Кантон“, петзвезден хотел в Олдрин, посрещаше японския елит. Собственост беше на компания от Хонконг и осигуряваше домашен уют на богатите туристи. И нещо по-важно, предлагаха истинска кантонска храна. Ако си от Хонконг и имаш пари в изобилие, отсядаш в „Кантон“.
	Влязох в лъскавото фоайе. Истинско фоайе, с каквото повечето хотели в Артемида не можеха да се похвалят. Щом предлагаш стаи на цена от 50000 g на вечер, сигурно можеш да отделиш малко пространство за представителни цели.
	Сигурно можете да си представите как изпъквах в проститутското си облекло. Няколко глави се обърнаха към мен, после се обърнаха с презрение на другата страна (е, мъжките глави се позабавиха малко с второто). На рецепцията имаше възрастна азиатка. Тръгнах право към нея с гордо вдигната брадичка. Вътрешно се гърчех от срам, но се постарах да го скрия.
	Рецепционистката ме измери с поглед, който казваше, че присъствието ми е обида лично за нея и за великите й предци.
	— Мога ли да ви помогна? — попита ме с лек китайски акцент.
	— Ми да. Имам среща тук. С клиент.
	— Разбирам. Знаете ли в коя стая е отседнал клиентът ви?
	— Ми не.
	— Идентификационния номер на джаджата му?
	— Ми не.
	Извадих от чантата си кутийка за пудра с огледалце да се насладя на рубиненото си червило.
	— Съжалявам, госпожице — каза тя и ме измери с поглед от глава до пети, — но не мога да ви помогна, ако не знаете номера на стаята му или не представите някакво друго доказателство, че сте поканена.
	Стрелнах я с отровен поглед (това го умея).
	— О, покани ме той, и още как. За един час.
	Оставих кутийката с огледалцето на бюрото пред нея и разрових чантата си. Старата азиатка се дръпна от кутийката, сякаш беше заразна.
	Извадих лист хартия и прочетох:
	— Джин Чу. „Кантон“ Артемида. Аркадния квартал. Мехур Олдрин. — Прибрах листа. — Просто му се обади, става ли, мамка му? Имам и други клиенти след него.
	Жената сви устни. В хотели като „Кантон“ служителите не безпокоят гостите само защото някой твърди, че има среща с тях. Но когато става въпрос за секс, строгите правила често проявяват неочаквана гъвкавост. Жената изтрака нещо на компютъра си, после вдигна телефона.
	Изчака няколко секунди, после затвори.
	— Съжалявам, но не вдигат.
	Завъртях очи.
	— Да му кажеш, че пак ще трябва да си плати!
	— Нищо подобно няма да направя.
	— Все едно! — Грабнах кутийката за пудра и я върнах с яден жест в чантата си. — Ако се появи, кажи му, че съм в бара. — След което се фръцнах и си тръгнах.
	Значи Джин не беше в хотела. Можех да следя входа и фоайето от бара, но това можеше да се проточи. Имах друг план.
	Онова с огледалцето и червилото преди малко не беше само част от ролята ми. Оставила бях кутийката така, че екранът на компютъра да се отразява в огледалцето. Когато азиатката вкара името на Джин Чу, компютърът показа номера на стаята му — 124.
	Влязох в бара и чучнах на едно високо столче — второто от края. Въпрос на навик, предполагам. Погледнах през фоайето към асансьорите. Близо до тях стоеше месест охранител. Носеше костюм и хубави обувки, но мутрата си е мутра.
	Клиент се приближи до асансьорите, размаха джаджата си и вратите на единия се отвориха. Пазачът го погледна, но нищо повече.
	След няколко секунди се приближи двойка. Жената размаха джаджата си и вратите се отвориха. Пазачът пристъпи към двойката и им каза нещо. Жената отговори, след което мускулестият тип с костюма се върна на мястото си.
	Добре де, нямаше начин да се вмъкна в асансьора. Трябваше да си гост на хотела или негов придружител, за да те пуснат.
	— Какво да ви предложа? — чух глас зад себе си.
	Обърнах се с лице към бармана.
	— Имате ли петнайсетгодишно малцово „Баумор“?
	— Имаме, мадам. Но нека ви предупредя, че малкото е по седемстотин и петдесет калмара.
	— Няма проблем — казах аз. — Закръгли го на хиляда и си задръж рестото. Пиши го на сметката на гаджето ми — Джин Чу, стая 124.
	Барманът въведе данните в компютъра си, потвърди, че името съвпада с номера на стаята, и се усмихна.
	— Веднага, мадам. И благодаря.
	Наблюдавах асансьорите и чаках пазачът да излезе в почивка или нещо такова. Барманът се върна с питието ми. Отпих. Божке… истинска наслада за небцето.
	Излях мъничко на пода за Тронд. Беше алчен хитрец, готов да наруши всеки закон, изпречил се на пътя му. Но към хората беше добър и не заслужаваше да умре без време.
	Така. Как да се вмъкна в асансьора под носа на онзи вол? Да го разсея някак? Едва ли щеше да се получи. Явно беше опитен охранител и работата му се състоеше в контрол на достъпа. Едва ли щеше да се хване на някой евтин номер. Ами ако намеря някой клиент, достатъчно висок и дебел, за да се скрия зад него? Нее, тези номера минаваха само в немите филми.
	Някой ме потупа по рамото. Азиатец към петдесетте седна до мен. Беше с костюм с жилетка, а плешивината си беше прикрил по най-грозния начин — с дълъг рехав кичур, преметнат през голото петно. — _Пурай?_ — попита той.
	— Ъ? — отвърнах.
	— Ъъъ… — Мъжът извади джаджата си и я посочи. — _Пурай?_
	— Английски? — предложих аз.
	Той натрака нещо на джаджата си, после я обърна към мен. На екранчето пишеше: „Цена?“.
	— О — казах аз. Е, това получаваш, когато се обличаш като проститутка и висиш на бара. Добре беше да знам, че имам алтернативна кариера, ако онова с контрабандата пресъхнеше. Погледнах към асансьорите и техния пазител, после към ухажора си.
	— Две хиляди калмара — казах. Стори ми се разумно. Бях трепач с миниполата.
	Той кимна и въведе трансакцията в джаджата си. Сложих ръка върху неговата да го спра.
	— После — казах. — Платиш после.
	Той сякаш се озадачи, но все пак кимна.
	Станах от столчето и гаврътнах малцовото си петнайсетгодишно. Подозирам, че целокупното шотландско население е получило спазъм на душевна болка.
	Дребничкият ми приятел ме хвана за ръката като истински джентълмен и ме поведе през фоайето. Стигнахме до асансьорите, той размаха джаджата си и след секунда бяхме вътре. Охранителят ни погледна, но не обели и дума. Такива неща виждаше по сто пъти на ден.
	Сигурно си представяте висок хотел с двайсет и пет етажа или нещо такова, но не забравяйте, че се намирахме в мехура Олдрин. „Кантон“ имаше само три етажа. Моят клиент натисна бутона за първия. Отлично. Точно този етаж ми трябваше.
	Асансьорът спря на първия етаж и излязохме в лъскавия коридор. Истински лукс, казвам ви. Мек килим, картини по стените, финтифлюшки. Вратите бяха номерирани със златни релефни цифри.
	Моят човек ме поведе по коридора. Подминахме сто двайсет и четвърта стая и спряхме пред сто четиридесет и първа. Той размаха джаджата си пред ключалката и вратата се отвори с щракване.
	Извадих демонстративно джаджата си и я погледнах. Намръщих се на празното екранче, сякаш там се е появило важно съобщение. Клиентът ме наблюдаваше с интерес.
	— Извинявай, трябва да се обадя — казах. Посочих джаджата си, за да му стане ясно. После му махнах да влезе в стаята. Той кимна и го направи.
	Вдигнах джаджата към ухото си.
	— Роко? Да, Канди съм. С клиент съм. Какво? Не е възможно да го е направила… — Затворих вратата на деденцето, за да говоря на спокойствие със сводника си. Бедният сигурно щеше да чака петнайсет минути, преди да му светне, че съм се омела.
	Добре де, зарязвах наточен бизнесмен, но пък не му бях взела пари за услугата. В етично отношение бях чиста като сълза.
	Промъкнах се към стая 124. Огледах се наляво и надясно. Бях сама в коридора. Извадих отвертка от кичозната си чанта и разбих ключалката. Ха така, Джин Чу. Да видим какво си намислил.
	Отворих вратата. Някакъв латино с побеляла коса седеше на леглото, дясната му ръка беше в шина. Посегна с лявата и грабна нож. Скочи на крака и викна:
	— _Ту!_
	— Ъъ — започнах аз.
	Той се хвърли към мен.
C>
	Скъпа Джаз,
	Радвам се да чуя, че продажбите на изолационната пяна вървят толкова добре. Направо удряме кьоравото! Ще изпратя още две кутии със следващата сонда. Вече имам кандидат, когото да включим в операцията си. Казва се Джата Масай. Наскоро го назначиха като помощник-товарач. Дружелюбен е, но не говори много. Определено не е клюкар. Спомена, че има съпруга и две дъщери, но това е кажи-речи всичко, което знам за него. Никога не обядва с другите товарачи в столовата, носи си обяда в кутия. Значи не му стигат парите.
	Съпруга. Две деца. Не му стигат парите. Помощник-товарач. Тази комбинация ми харесва. Още не съм говорил с него, разбира се. Наех частен детектив да го проучи подробно. Веднага щом получа доклада му, ще ти го изпратя. Ако и ти одобриш, ще го наема.
	Как са нещата с Тайлър?
C$
C>
	Скъпи Келвин,
	Непременно да изпратиш двете кутии с пяна. Изпрати ми и доклада за Джата, когато го получиш.
	С Тайлър се разделихме. Не искам да говоря за това.
C$


>	9.

	Мозъкът ми включи на пета.
	Така… някакъв тип ме нападаше с нож. Ръката му беше пострадала, вероятно от боричкането с умиращата Ирина. Извод: този тип искаше да убие и мен.
	Ирина беше силна, обучена и въоръжена, но въпреки това бе загубила двубоя с този мъж. Какъв шанс имах аз? Изобщо не мога да се бия. Не можех и да избягам, заради високите токчета и тясната минипола.
	Имах само един шанс, и то ако отгатнех правилно намеренията му. Къде щеше да ме намушка? Очевидно бях безпомощно момиче без оръжие. Защо да губи време? Просто ще ми пререже гърлото.
	Вдигнах чантата пред шията си тъкмо навреме да блокирам удара. Ударът беше светкавичен, разпори чантата ми и съдържанието й се изсипа. А можеше да е гърлото ми. Онзи явно беше решил, че ще ме довърши с първия удар, и се остави открит.
	Стиснах ранения му крайник с едната си ръка и го фраснах силно с другата. Той извика от болка. Замахна към мен с ножа, но аз отскочих. После се отблъснах с крака от касата на вратата, без да пускам ръката му, и я дръпнах с всички сили. Ако му причинях непоносима болка, може би щях да отклоня вниманието му достатъчно, за да избягам.
	Той изкрещя от ярост и вдигна ранената си ръка, както и мен заедно с нея. Краката ми се отлепиха от пода. Добре де, това не влизаше в плана ми. Той ме вдигна над главата си и ме запрати със сила към пода на стаята. Това беше шансът ми. Щеше да ме заболи, но шансът си е шанс.
	Пуснах ръката му, преди да стигна до пода. Това не намали силата на удара. Приземих се на хълбок и ребрата ми изпукаха болезнено. Идеше ми да се свия на топка и да попъшкам, но нямах време за това. Бях свободна, пък макар и само за миг.
	Убиецът залитна. Допреди миг на ръката му бяха висели петдесет и пет килограма под формата на Джаз и внезапната им липса бе нарушила равновесието му. Надмогнах болката в ребрата и се надигнах на колене. Събрах всичката си сила и забих рамо в гърба му. Той не очакваше атаката ми, а и още не бе възстановил равновесието си. С две думи, излетя в коридора.
	Аз паднах назад в стаята и изритах вратата. Тя се затвори и се заключи автоматично. Няма и секунда по-късно Левака започна да блъска по нея.
	Довлякох се до нощното шкафче и натиснах големия бутон на телефона.
	— Рецепция — отговориха ми веднага.
	Постарах се да говоря паникьосано. Не беше трудно.
	— Ало! Аз съм в стая 124 и някакъв тип блъска по вратата! Сигурно е пиян, не знам. Страх ме е!
	— Веднага изпращам охраната.
	— Мерси.
	Левака се хвърли с цяло тяло върху вратата.
	Затворих и закуцуках натам. Погледнах през широкообхватната шпионка. Левака се отдалечи за засилка и се втурна за нова атака. Вратата се разтресе, но само толкова.
	— Метална врата, метално резе! — изкрещях аз. — Начукай си го, тъпанар!
	Беше се отдалечил за нов опит, когато вратите на асансьора в дъното на коридора се отвориха. Едрият охранител пристъпи напред и попита:
	— Какво става тук, сър?
	Междувременно се бяха отворили вратите на няколко стаи. Притеснени гости на хотела надничаха да видят какво става. Левака беше вдигнал доста шум. Сега се оглеждаше, най-вече към охранителя с размери на гардероб. От тази ситуация трудно щеше да се измъкне, размахвайки ножката си. Погледна за последно към вратата, после си плю на петите.
	Охранителят оправи вратовръзката си, тръгна по коридора и почука на вратата ми.
	Открехнах я.
	— Ъъ, здрасти?
	— Добре ли сте, мадам? — попита той.
	— Да. Просто се уплаших. Няма ли да го догоните?
	— Той имаше нож. По-добре да си върви по пътя.
	— Разбирам.
	— Ще поостана в коридора, в случай че реши да се върне. Бъдете спокойна.
	— Добре, благодаря — казах аз и затворих вратата.
	Отделих си секунда-две за размисъл.
	Левака е бил в стаята на Джин Чу, защото… защо? Не е могъл да знае, че ще се появя. Не е чакал мен. Значи е чакал Джин Чу.
	Убиец латино. И не щеш ли, „Санчес“ беше собственост на бразилци. Добре де, компаниите не обичат да им трошиш нещата, но чак убийство? _Убийство?!_
	Погледнах отново през шпионката. Охранителят стоеше наблизо. За пръв път днес нищо не ме застрашаваше. Добре. Време беше да претърся стаята.
	Божке. Сигурно е хубаво да си богат. Леглото беше голямо, в единия ъгъл на стаята имаше хубаво бюро с компютър, банята беше отделно, с комбиниран душ. Въздъхнах. Мечтите ми за хубаво жилище бяха умрели заедно с Тронд.
	Обърнах стаята нагоре с краката. Нямаше смисъл да пипам внимателно. Намерих обичайните неща за човек, който пътува по работа — дрехи, тоалетни принадлежности и прочее. Не намерих джаджа обаче. А ако се съдеше по състоянието на стаята (преди да я претършувам), тук не бе имало борба. Все добри новини за Джин Чу. Означаваха, че вероятно не е мъртъв. Според най-вероятния сценарий Левака беше дошъл да го убие, но не го беше намерил. И беше останал да чака. А после се появявам аз и му провалям плановете.
	Пак заповядай, Джин Чу.
	Тъкмо щях да си тръгвам, когато видях сейфа в гардероба. Кой ли ти забелязва сейф в гардероб? Беше прикрепен към стената и имаше електронна ключалка с инструкции за употреба. Нищо сложно. В началото не е заключен. Прибираш нещата си вътре и вкарваш кода. Този код остава валиден, докато плащаш за стаята.
	Натиснах ръчката, но вратичката на сейфа не се отвори. Интересно. Тези хотелски сейфове обикновено стоят открехнати, освен ако гостът не е прибрал нещо вътре.
	Време беше да се проявя като касоразбивач. Този вид сейфове не са създадени да съхраняват бижутата на кралицата.
	Съдържанието на разпраната ми чанта лежеше пръснато по пода. Изрових кутийката с пудра и я ударих няколко пъти силно в дланта си. Когато я отворих, пудрата вътре се беше натрошила. Приближих кутийката до сейфа и духнах няколко пъти към раздробеното съдържание.
	Кафеникав прах изпълни въздуха около сейфа. Дръпнах се назад и изчаках да се слегне. В Артемида прахта се сляга дълго. Атмосфера плюс ниска гравитация равно на бавно слягане.
	Най-после въздухът се прочисти. Вгледах се внимателно в клавиатурата на сейфа. Пудра имаше по всички бутони, но по три беше полепнала повече. По нулата, единицата и седмицата. По тях беше полепнала мазнотия от пръстите на Джин. В хотел като „Кантон“ със сигурност излъскват всичко в стаите, преди да настанят нов гост. Следователно трите бутона пазеха следи от пръстите на моя човек.
	Според инструкциите кодът трябваше да съдържа четири цифри.
	Хмм. Четирицифров код, съставен от три различни цифри. Затворих очи и направих бърза сметка. Възможните комбинации бяха… тридесет и шест. Пак според инструкциите сейфът блокираше, ако въведеш три последователни грешни комбинации. След това хотелски служител го отключва с друг код.
	Върнах се към кратката си среща с Джин Чу. Той седеше на дивана на Тронд… пиеше турско кафе, а аз — черен чай. Говорихме за…
	Аха! Джин беше фен на „Стар Трек“.
	Въведох 1-7-0-1 и сейфът се отвори с изщракване. NCC-1701 беше регистрационният номер на космическия кораб „Ентърпрайз“. Откъде знам това ли? Сигурно съм го чула някъде. Нищо не забравям аз.
	Отворих вратичката на сейфа и намерих тайнствената бяла кутия, онази, която Джин Чу се беше опитал да скрие от мен. С познатия надпис: „МОСТРА НАФО, ЗАБРАНЕНО ЗА ВЪНШНИ ЛИЦА“. Добре, вече имах прогрес!
	Отворих кутията и вътре имаше… кабел?
	Най-обикновена намотка с дължина на кабела около два метра. Дали някой беше взел някакво тайнствено устройство, оставяйки захранващия му кабел? Защо би направил нещо такова? Защо не бе взел цялата кутия, в този ред на мисли?
	Разгледах кабела по-подробно. Не беше захранващ. А фиброоптичен. Добре, значи служеше за пренос на данни. Но какви данни?
	— Добре де. И сега какво? — попитах на глас.

	Вратата избипка и се отвори с плъзгане. Свобода влезе в малкия си апартамент и остави джаджата си на рафта до вратата.
	— Здрасти, Свобо — казах.
	— _Святое дерьмо!_ — изруга той, сложи ръка на гърдите си и задиша тежко.
	Бях му доставяла толкова незаконни химикали през годините, че по някое време ми беше дал кода за жилището си. Това улесняваше доставките.
	Отпуснах доволно гръб върху облегалката на стола зад бюрото му.
	— Искам да ми свършиш нещо.
	— За бога, Джаз! — каза той, все още задъхан. — Какво дириш в апартамента ми?
	— Крия се.
	— Косата ти защо е такава?
	Преоблякла се бях в нормални дрехи, но още бях с курвенската си прическа.
	— Дълга история.
	— Ама това в косата ти брокат ли е? Имаш брокат в косата?
	— Дълга история бе, човек! — Извадих едно шоколадче от джоба си и го метнах към него. — На. Чувала съм, че като ходиш на гости на украинец, винаги трябва да носиш подарък.
	— Ооо! Шоколад! — Той улови подаръка и побърза да го развие. — Днес Руди се отби в лабораторията да пита за теб. Не каза за какво си му, но според слуховете си замесена в онези убийства. Вярно ли е?
	— Убиецът иска да убие и мен.
	— Ужас — каза той. — Това е сериозно. Трябва да отидеш при Руди.
	Поклатих глава.
	— И да ме депортират? Не, благодаря. Нямам му доверие. В момента не вярвам на никого.
	— Но си тук. — Той се усмихна. — Значи вярваш на мен?
	Хм. Дори не ми беше хрумвало да се усъмня в надеждността му. Свобода беше… ами Свобода, нищо зловещо нямаше в него.
	— Май така излиза.
	— Яко! — Разчупи шоколадчето на две и ми подаде едната половинка. Лапна другата и притвори очи от удоволствие.
	— О, ъ, такова — каза след малко с пълна уста. — Да си изпробвала случайно моя кондом?
	— Не, не съм правила секс през _двата дни_, откакто ми го даде.
	— Добре де, добре.
	Взех кутията НАФО и му я метнах.
	— Искам да ми кажеш какво е това.
	Той я хвана във въздуха и прочете надписа.
	— Мм. НАФО. И преди ме пита за това.
	— Знам. Но вече имам мостра. И искам да чуя мнението ти.
	Той отвори кутията и извади кабела.
	— Фиброоптичен кабел за пренос на данни.
	— За какво устройство е?
	Той погледна единия край.
	— За никакво.
	— Моля?
	Той вдигна двата края на кабела.
	— Това не са конектори, а капачки. Кабелът не може да се включи в нищо. Трябват му конектори. Жакове някакви.
	— Е, тогава… за какво служи? Просто безполезен кабел?
	— Нямам представа — каза той. Нави го и го върна в кутията. — Свързан ли е с убийствата?
	— Може би — отвърнах. — Не знам.
	— Добре, веднага ще го занеса в лабораторията. До довечера ще имам някакви отговори.
	Извадих джаджата си. Не моята, а тази на Харпрет.
	— Две хиляди калмара?
	— Какво? — възкликна той и ме изгледа, сякаш съм се изпикала върху гроба на майка му. — Не. Нищо не ми дължиш, за бога.
	— И защо? — казах аз.
	— Имаш неприятности. Помагам ти, защото сме приятели.
	Отворих уста да кажа нещо, но не се сетих какво.
	Той взе джаджата си от рафта.
	— Предполагам, че използваш фалшиво име. Дай ми идентификацията.
	Прехвърлих му новите си данни. Джаджата му потвърди, че ги е получила, и той кимна.
	— Добре, _Харпрет_, ще ти звънна, когато разполагам с нещо.
	Никога не го бях виждала толкова ядосан.
	— Свобода, аз…
	— Забрави. Няма проблем. — Усмихна се насила. — Просто смятах, че се разбира от само себе си. Имаш ли къде да отседнеш?
	— Ами, да… Нещо такова.
	— Защо ли попитах изобщо. Заключи, като си тръгнеш — каза той и излезе с бърза крачка.
	О, аман. Нямах време за наранено мъжко его или каквото там му глождеше на Свобода. Имах нов план и трябваше да работя по него.


	— Добре, Левак — мърморех сама на себе си. — Да видим колко са ти дебели връзките…
	Вечер Аркадният квартал гъмжи от хора. Точно тогава богатите гадняри излизат да се забавляват. Нахранени и насмукани, те налазват магазините, казината, бардаците и театрите. (Ако не сте виждали представление на лунни акробати, значи не знаете какво сте изпуснали. Страшни са.)
	Идеално. Пълно с хора. Точно каквото ми трябваше.
	Кръглият площад на Аркадата се намира в центъра на Олдрин, в центъра на всичко. Представлява няколко пейки и дръвчета в кашпи, нищо особено според земните стандарти, но истински лукс като за нас.
	Оглеждах се, но от Левака нямаше и помен. Много любезно от неговата страна, че носеше шина на ръката. Така лесно щях да го видя. Някой ден, когато се спомина и отида в ада, трябва непременно да благодаря на Ирина, че го е резнала.
	По площада се разхождаха пияни и превъзбудени туристи. Пейките бяха пълни с хора, някои си приказваха, други си правеха снимки. Извадих джаджата си и я включих.
	И като казвам „джаджата си“, имам предвид истинската си джаджа. На екранчето се появи познатият тапет — мъничък шпаньол. Какво толкова? Обичам кученца.
	Оставих дискретно джаджата си на земята и я бутнах с крак под една пейка.
	Стръвта беше заложена. А сега да видим дали някой ще захапе.
	Влязох в казино „Ласитър“. Големите му прозорци гледаха към площада и можех да наблюдавам от безопасно разстояние. Плюс това предлагаше студен бюфет на разумни цени, на третия етаж точно до големите прозорци.
	С джаджата на Харпрет платих за „ядене на корем“ от бъркоч-бара.
	Номерът с бъркоча е да избягваш неща, които се опитват да наподобят вкуса на други неща. Изобщо не посягайте към „Пиле Тандури“. Само ще се разочаровате. Не, вземете си „Формула №3 на Мъртъл Голдщайн“. Добро е. Нямам представа какви са съставките. Като нищо може да съдържа мъртви термити и косми от подмишницата на италианец. Не ми пука. Вкусът е достатъчно добър да преглъщаш бъркоча, а само това има значение.
	Отнесох купата си при една маса до прозореца и седнах. Хапвах си бъркоч, пийвах вода и нито за миг не свалях поглед от пейката, под която бях скрила джаджата си. Скоро ми доскуча ужасно, но продължих да си налягам парцалите. Така де, дебнех в засада все пак.
	Въпросът беше може ли Левака да проследи джаджата ми. Това щеше да ми даде представа за възможностите му. Ако можеше, значи връзките му стигаха до най-високите места.
	— Може ли да седна при теб? — чух познат глас зад себе си.
	Завъртях рязко глава.
	Руди. Бахмааму.
	— Ъъъ… — отвърнах сладкодумно.
	— Ще го приема за „да“. — Седна и остави паница с бъркоч на масата. — Както сигурно се досещаш, имам няколко въпроса към теб.
	— Как ме намери?!
	— Проследих джаджата ти.
	— Ама тя е долу бе! — казах и посочих към прозореца.
	Той погледна натам.
	— Да, и представи си изненадата ми, когато джаджата ти се включи насред Аркадния площад. Доста лекомислено. Изобщо не е в твой стил. — Гребна от бъркоча си. — Затова реших, че ще наблюдаваш от разстояние. Казиното предлага отлична гледка, както и евтин бюфет с добра храна. Не беше трудно да се сетя.
	— Ми да, щото си много умен — казах и станах. — Аз ще тръгвам…
	— Седни.
	— Не, благодаря.
	— _Седни_, Джаз. — Стрелна ме с поглед. — Ако си мислиш, че няма да ти сложа белезниците тук и сега, пак си помисли. Яж си бъркоча и да поговорим.
	Тръшнах се обратно на стола. Не бих могла да надвия Руди в ръкопашен бой. Веднъж се бях опитала — тогава бях на седемнайсет и тъпа като гъз. Не мина добре. Този тип имаше мускули от стомана. Великолепни мускули на породист жребец. Дали ходеше на фитнес? Сигурно. Зачудих се как ли изглежда във фитнеса. Дали е целият потен? Естествено, че ще е потен. Потта се стича по мускулите като…
	— Знам, че не си ти убиецът — каза той.
	Върнах се рязко в реалността.
	— Уха, на бас, че казваш това на всички момичета.
	Той посочи към мен с лъжицата си.
	— Обаче знам, че ти си взривила събирачите на „Санчес“.
	— Нямам нищо общо с това.
	— Наистина ли очакваш да повярвам, че саботажът, убийствата и фактът, че се криеш, нямат нищо общо помежду си? — Загреба бъркоч от паницата си и го лапна, всичко това със съвършените маниери на отлично възпитан човек. — Ти си в центъра на всичко това и искам да знам какво знаеш.
	— Вече знаеш какво знам. Само не знам защо не се занимаваш с разкриването на убийствата, вместо да се заяждаш на дребно с мен.
	— Опитвам се да ти спася живота, Джаз. — Остави салфетката си на масата. — Имаш ли представа кого си вбесила със саботажа си?
	— _Предполагаемия_ саботаж — поправих го аз.
	— Знаеш ли кой е собственикът на „Санчес“?
	Вдигнах рамене.
	— Някаква бразилска компания.
	— Топилката е собственост на О Паласио, най-големия и най-силния престъпен синдикат в Бразилия.
	Вкамених се.
	Мамка му, мамка му, мамка му и прасе!
	— Аха — казах накрая. — Гадни копеленца, а?
	— От най-гадните. Мафиоти от старомодния вид, които убиват с лека ръка, когато искат да дадат урок някому.
	— Чакай… не, не… не може да бъде. Все щях да чуя нещо за тези типове.
	— А дали не е възможно аз да знам малко повече от теб за организираната престъпност в своя град?
	Опрях чело на ръцете си.
	— Нещо ме будалкаш. Защо й е на бразилската мафия да държи алуминиева топилка на Луната?! Това е губещо производство!
	— Не го правят заради печалбата — каза Руди. — Използват „Санчес“ да перат пари. Нашите Калмари са нерегулирана и до голяма степен непроследима псевдовалута, а системата за паспортен контрол в Артемида не е от най-добрите. С други думи, мястото е идеално за пране на пари.
	— О, боже…
	— Едно нещо е в твоя полза — нямат много свои хора тук. За О Паласио Топилката не е особено интересна, освен като възможност за творческо счетоводство. Но по всичко личи, че в града има поне един техен агент. Убиец тоест.
	— Но… — започнах аз. — Чакай… нека помисля…
	Той постави ръце върху масата и зачака любезно.
	— Добре — казах аз. — Нещо не се връзва. Тронд знаел ли е за О Паласио?
	Руди отпи от водата си.
	— Убеден съм. Беше от хората, които си подготвят усърдно домашното, преди да направят своя ход.
	— Тогава защо съзнателно е подложил крак на безмилостна престъпна организация само за да прилапа едно губещо производство?!
	И за пръв път в живота си зърнах объркване върху лицето на Руди.
	— Не знаеш май — казах.
	Погледнах през прозореца към площада и замръзнах.
	Левака беше там. Точно до пейката, под която бях скрила джаджата си.
	Явно Руди бе забелязал как цветът се отцежда от лицето ми, защото попита:
	— Какво? — И проследи погледа ми.
	Изгледах го ядно.
	— Онзи тип с шинираната ръка. Той е убиецът! Как е разбрал къде е джаджата ми?
	— Не знам… — започна Руди.
	— А знаеш ли какво друго прави мафията? — казах аз. — Подкупва ченгета, това прави! Как онзи е проследил джаджата ми, Руди?!
	Той протегна ръце напред.
	— Не прави глупости…
	Направих нещо глупаво. Блъснах масата и духнах. Надявах се бавно прекатурващата се маса да забави Руди и да ми спечели няколко секунди.
	Бях си подготвила път за бягство предварително, разбира се. Хукнах по права линия през казиното към една врата в дъното, на която пишеше „Служебен вход“. Би трябвало да е заключена, но никога не я заключваха. Вратата водеше към снабдителните коридори, които свързват всички казина в Олдрин. Познавах добре тези тунели покрай куриерската си работа. Руди никога нямаше да ме хване.
	Само че… той изобщо не ме гонеше.
	Набих спирачки в коридора и се обърнах да погледна вратата. Не знам защо го направих, явно не съм разсъждавала трезво. Ако Руди нахлуеше в този момент, само щях да изгубя преднината си. Но той така и не се появи.
	— Ха — възкликнах и спрях.
	И като типичната глупачка във филм на ужасите взех, че тръгнах към вратата. Открехнах я и надникнах. Руди не се виждаше никъде, затова пък край бюфета се беше събрала тълпа.
	Прекосих казиното и се мушнах сред зяпачите. Не е като да нямаше какво да зяпат.
	Прозорецът до нашата маса беше счупен. От рамката стърчаха назъбени парчета. Тук не използваме ламинирано стъкло. Вносът на поливинилбутирал е твърде скъп. Затова прозорците ни са старомодни смъртоносни капани. Така де, ако не си склонен да поемаш рискове, не идвай на Луната.
	Един американски турист пред мен гризкаше блокче бъркоч и точеше врат да види над главите на хората. (Само американците носят хавайски ризи на Луната.)
	— Какво е станало? — попитах го.
	— Бог знае — отвърна американецът. — Някакъв тип счупи с ритник прозореца и скочи. На третия етаж сме. Дали се е пребил?
	— Лунна гравитация — напомних му аз.
	— Да, ама до долу има поне десет метра!
	— Лунна грави… зарежи. Онзи тип в униформа на канадската конна полиция ли беше облечен?
	— Тоест, яркочервени дрехи и странна шапка?
	— Не бе, това им е _церемониалната_ униформа. Имам предвид обикновената. Светла риза и тъмни панталони с жълта ивица отстрани.
	— А, панталоните на Хан Соло. Да, с такива беше.
	— Добре, мерси. — Глупак. Панталоните на Хан Соло са с _червена_ ивица. И даже не е ивица, а пунктирана линия. Някои хора са много прости.
	Руди не беше хукнал да гони мен. Хукнал беше след Левака. За да се стигне до изхода на приземното ниво на казиното, човек трябваше да слезе три етажа и да прекоси просторно фоайе. С други думи, Руди е щял да изгуби най-малко две минути, за да стигне до площада по конвенционалния начин. Явно бе избрал по-пряк маршрут.
	Надничах към площада заедно с другите зяпачи. И Руди, и Левака отдавна бяха изчезнали. Жалко… какво ли не бих дала да видя как Руди ступва онова копеле и го закопчава.
	Е, това май означаваше, че Руди не участва в заговора за моето убийство. Плюс това Левака внезапно се бе сдобил с нов противник. Като цяло не беше зле.
	Не че това решаваше проблема ми. Все още не знаех как Левака е открил джаджата ми.


	Скривалището ми в Долен Бийн 27 горе-долу ставаше за спане, но за всичко друго беше твърде тясно.
	Затова седях на пода в коридора отпред. Чуех ли нечии стъпки, което се случваше рядко, пропълзявах обратно в дупката си като някоя хлебарка. Но през повечето време коридорът беше на мое разположение.
	Първото, което държах да узная, беше дали Руди е хванал Левака. Прегледах местните информационни сайтове и стигнах до извода, че не е. Убийствата са нещо изключително рядко в Артемида. Ако Руди беше заловил убиеца, новината щеше да е на първа страница с големи букви. Левака още беше на свобода.
	Втората ми задача бе да проведа едно малко проучване. Обект на проучването ми беше алуминиевата топилка „Санчес“. Потърсих публичната информация за компанията през джаджата на Харпрет.
	„Санчес“ имаше осемдесетина служители. Това може и да не звучи внушително, но в град с население от две хиляди души е голяма работа. Основател и главен изпълнителен директор беше Лорета Санчес от Манауш, Бразилия. Имаше докторат по неорганична химия. Измислила бе система за евтино приложение на процеса „Кеймбридж FFC“ за извличане на кислорода от анортита с минимални загуби чрез солна баня с калциев хлорид посредством… Горе-долу на това място научният ми интерес удари дъното. Важното бе, че тя ръководеше компанията и че (макар това да не се споменаваше в статията) беше мафиотка до мозъка на костите си.
	Както можеше да се очаква, сайтовете още дъвчеха историята със саботажа на събиращите машини. В отговор на атаката „Санчес“ били въвели допълнителни мерки за сигурност. Офисът им в Армстронг вече не приемал посетители. Достъп до производствения комплекс имали само определени служители и работници. А паспортната проверка във влака към Топилката вече се извършвала и от хора, не само от компютри.
	И най-важното, пазели оцелелия събирач като зеницата на очите си. Сключили били договор с Обходническата гилдия да го охранява денонощно, на смени от по двама обходчици.
	Накарала бях цяла компания да оцапа гащите. Яко. Опитали се бяха да ме убият. На няколко пъти. И не само онзи тъпанар от О Паласио. Помните ли, че някой в контролната зала на „Санчес“ беше накарал един от събирачите да ме размаже, докато още бях навън? Правилата им за вътрешен ред бяха много странни.
	Копелета.
	Джаджата в ръката ми измуча. Уведомление от пощата ми.
	Може да бях в смъртна опасност, но не бях готова да се откажа от поща. Просто я бях пренасочила през прокси сървър, така че да скрия от коя джаджа я достъпвам. Прокси сървърът беше някъде на Земята (май в Холандия?), затова връзката беше адски бавна. Имейлът ми се обновяваше веднъж на час. Пак по-добре от нищо.
	Имах петнайсет съобщения, четиринайсет бяха от татко, който отчаяно се опитваше да влезе във връзка с мен.
	— Съжалявам, тате — рекох сама на себе си. — Не ти трябва да се свързваш с мен, а аз определено не искам да пострадаш.
	Петнайсетият имейл беше от Джин Чу.
C>
	Госпожице Башара. Благодаря ви, че ми спасихте живота. Извадих голям късмет, че сте се появили в хотела. Предполагам, че жената в стаята ми сте били вие, понеже сте единственият друг човек (без да броим мъртвите), замесен в този злополучен заговор. Вече знам за заплахата и взех мерки за безопасността си. Крия се. Съгласна ли сте да се срещнем? Бих искал да се погрижа и за вашата безопасност. Дължа ви го.
@	Джин Чу.
C$
	Интересно. Превъртях няколко сценария в главата си и измислих план.
C>
	Добре. Да се срещнем в работилницата на баща ми утре в осем сутринта. Адресът е ДК6-3028. Ако не сте там в 08:05, си тръгвам.
C$
	Нагласих алармата на джаджата си за четири сутринта и пропълзях в мишата си дупка.


>	10.

	В ситуациите на живот и смърт най-много ме дразни скуката.
	Чаках в работилницата на татко вече от три часа. Не беше нужно да отивам там в пет сутринта, но проклета да съм, ако допуснех Джин Чу да пристигне преди мен.
	Отнесох един стол до задната стена на работилницата, точно до въздушното убежище, където бях изпушила първата си цигара. Помня, че едва не повърнах от дима, който се натрупа в тясното пространство, но пък когато си тийнейджърка и се мислиш за голяма бунтарка, малко гадене е приемлива цена. „На ти, татенце!“ Боже, какво рядко лайно съм била.
	Осем наближаваше и аз поглеждах към стенния часовник през десет секунди. Въртях в ръце една малка горелка, уж да си убивам времето. Татко я използваше за тръбните фитинги. Не беше точно „заваряване“, но се правеше в огнеупорни помещения, затова татко предлагаше и тази услуга.
	Държах пръста си близо до бутона за включване. Горелката не беше пистолет (в Артемида нямаме оръжия), но можеше да нарани разни натрапници, които ти навлизат в личното пространство. Исках да съм готова за всякакви евентуалности.
	Входната врата се отвори в 08:00. Джин Чу влезе предпазливо в работилницата. Раменете му бяха изгърбени, а погледът му се стрелкаше като на уплашена газела. Видя ме в дъното и ми махна смутено.
	— Ъъ… здрасти.
	— Точен си — казах аз. — Благодаря.
	Той пристъпи напред.
	— Е, да, аз…
	— Не се приближавай повече — побързах да го прекъсна. — Днес не съм в най-доверчивото си настроение.
	— Разбира се, да, добре. — Пое си дълбоко въздух и го издиша на пресекулки. — Виж, искрено съжалявам. Не трябваше да става така. Просто исках да изкарам малко пари, сещаш се. Комисиона на посредник.
	Прехвърлих горелката от едната си ръка в другата. Просто за да съм сигурна, че я е видял.
	— За какво? Какво става тук, по дяволите?
	— Задето казах на Тронд и на О Паласио за НАФО. Поотделно и конфиденциално, разбира се.
	— Ясно. — Намръщих се на хитрото малко лайненце. — А после си изкарал още пари, като си продал Тронд на О Паласио, когато събирачите им гръмнаха?
	— Амиии, да. Но това нямаше как да остане тайна. И сами щяха да се сетят, щом Тронд им отнемеше договора за кислорода.
	— А как са разбрали за мен? Че аз съм им взривила машините?
	Той сведе поглед към краката си.
	Изпъшках.
	— Еба си к’ъв гадняр си, честно!
	— Не съм виновен! Не можеш да си представиш колко пари ми предложиха!
	— А ти откъде знаеше, че съм била аз?
	— Тронд ми каза. Като се напие, ставаше приказлив. — Смръщи чело. — Свестен човек беше. Не мислех, че някой ще пострада, просто…
	— Просто си мислеше, че ще насъскаш един срещу друг милиардер и престъпен синдикат и няма да стане нищо особено? Майната ти.
	Той помълча няколко секунди, пристъпваше от крак на крак.
	— Такова… мострата у теб ли е? Мострата на НАФО? Кутията от стаята ми в хотела?
	— Да. Не е тук, но е на сигурно място.
	— Слава богу — отдъхна си той. — Къде е?
	— Първо ми кажи какво е НАФО?
	Той примижа.
	— Ами, то това е нещо като тайна.
	— Приключихме с тайните, пич.
	Джин, изглежда, искрено се измъчваше.
	— Просто… просто изработката на мострата глътна страшно много пари. Наложи се да изстреляме сателит с центрофуга, за да я изработим при условия на ниска земна орбита. Ако се прибера без мострата, ще ме изритат от работа на секундата.
	— Пет пари не давам за работата ти. Хора бяха _убити_! Искам да знам защо!
	Той въздъхна дълбоко.
	— Съжалявам. Наистина съжалявам. Не исках да става така.
	— Извини се на Лене Ландвик. Сакатото девойче, което остана пълен сирак.
	В очите му се появиха сълзи.
	— Не… И на теб трябва да се извиня.
	Вратата се отвори отново. Влезе Левака. Дясната му ръка все още бе стегната в шина. В лявата обаче стискаше нож, с който можеше да ме изкорми като пъстърва.
	Разтресох се, цялата. Не знам дали беше от страх, или от ярост.
	— Ах ти, копеленце гадно!
	— Наистина съжалявам — проплака Джин Чу. — Щяха да ме убият. Само така можех да се спася.
	Натиснах бутона и горелката оживя. Протегнах ръка и насочих пламъка към приближаващия се Левак.
	— Коя половина от лицето ти да превърна в крем брюле, грознико?
	— Колкото по-трудно, толкова по-болезнено — каза Левака с тежък акцент. — Може да приключим бързо. Не е нужно да страдаш.
	Джин Чу скри лице в шепи и се разрева.
	— Ще ме уволнят!
	— Млъкни бе! — креснах му. — Би ли спрял да мрънкаш за проблемите си, докато ме убиват?!
	Грабнах някаква метална тръба от работния тезгях. Видя ми се някак странно да си на Луната и да се бориш за живота си с пръчка и огънче.
	Левака със сигурност си даваше сметка, че ако ме нападне, ще го блокирам с тръбата и ще му опека физиономията с горелката. Не подозираше обаче, че имам по-сложен план.
	Замахнах силно с тръбата, целейки се в един клапан на стената. Отекна метално дрънчене, последвано от характерния писък на въздух под налягане. Клапанът прелетя през стаята и се спря чак в стената отсреща.
	Докато Левака се чудеше защо, по дяволите, правя това, аз подскочих към тавана (не е трудно, средностатистическият човек може да скочи на три метра височина). В най-високата точка на скока си насочих пламъка на горелката към един противопожарен сензор.
	Замигаха червени светлинки, противопожарната аларма гръмна в помещението. Вратата зад Джин Чу се затвори с трясък. Той се обърна с подскок, видимо ужасен.
	Веднага щом краката ми докоснаха пода, се изстрелях с дълъг скок към въздушното убежище и затворих вратата след себе си. Левака вече тичаше след мен, но закъсня. Завъртях кръглата ръчка да херметизирам вратата, после наврях металната тръба през спиците на ръчката и натиснах.
	Левака се опита да отвори от външната страна, но аз имах непреодолимо предимство заради тръбата, влязла в ролята на лост.
	Той погледна ядосано към мен през кръглото прозорче. Показах му среден пръст.
	Виждах как Джин Чу дращи по вратата на работилницата в опит да излезе. Съвсем безполезно, разбира се. Беше врата на огнеупорно помещение — масивна метална плоча с механично резе, което можеше да се отвори само отвън.
	Дебитът на въздушната струя от счупения вентил постепенно намаля и съскането утихна. Стенните клапани в работилницата бяха свързани с газови цилиндри, които татко пълнеше всеки месец.
	Левака хукна към тезгяха и грабна оттам някакъв дълъг метален прът. Върна се при моето убежище, задъхан. Явно щяхме да си мерим лостовете в състезание на живот и смърт.
	Пъхна стоманения прът в дръжката на вратата, като дишаше тежко. Натисна с цяло тяло, но аз удържах. Би трябвало да ме надвие — беше по-тежък, по-силен и имаше по-дълъг лост. Но аз имах едно нещо, което той нямаше — кислород.
	Сигурно се питате с какъв газ бях напълнила стаята? С неон. Татко беше монтирал в стените неонови клапани, защото постоянно използваше неон при заваряването на алуминий.
	Противопожарната система беше затворила въздуховодите и в момента работилницата беше пълна с инертен газ. Неонът няма вкус, нито мирис, не се усеща, когато го дишаш. Все едно дишаш обикновен нормален въздух. А човешкото тяло не разполага с механизъм, който да отчете _липсата_ на кислород. Просто след известно време припадаш.
	Левака падна на четири крака. Поразтресе се, после се срина на пода.
	Джин Чу издържа една идея по-дълго заради по-малкото физическо усилие. Но след няколко секунди и той припадна.
	„Да се срещнем, защото искам да ти помогна. Наистина ли беше вярвал, че ще се хвана на това?“
	Извадих джаджата на Харпрет и набрах Руди. Нямах избор. Ако не му звъннех аз, щяха да го направят момчетата от противопожарната бригада, които вече пътуваха насам. По-добре да си осигуря една червена точка.


	Артемида си няма полицейско управление. Има си само офиса на Руди в мехура Армстронг. Арестът му представлява въздушно убежище с променено предназначение. Инсталира го татко, между другото. Въздушните убежища нямат ключалки, разбира се. Това би ги обезсмислило напълно. Така че „арестът“ на Руди имаше метална верига с катинар около дръжката. Грубо, но ефикасно.
	Арестантската килия обикновено приютяваше пияници или някой и друг скандалджия, който има нужда да охлади страстите си след юмручен бой. Днес обаче в нея беше затворен Левака.
	Останалата част от помещението не беше много по-голяма от апартамента, в който бях отрасла. Ако се беше родил няколко хилядолетия по-рано, Руди щеше да е отличен спартанец.
	Двамата с Джин Чу седяхме закопчани за метални столове.
	— Това е пълна тъпотия — казах аз.
	— Казало горкото невинно създание — каза Руди, без да вдига поглед от компютъра.
	Джин разтърси белезниците си.
	— Хей, аз обаче наистина съм невинен! Не знам защо ме държите тук.
	— Сериозно?! — викнах аз. — Ти се опита да ме убиеш бе, тъпанар!
	— Не е вярно! — Джин посочи към килията на Левака. — _Той_ се опита да те убие! Аз само уредих срещата. Ако не го бях направил, щеше да убие мен!
	— Пъзльо!
	— Прощавай, но ценя своя живот повече от твоя. Разбираемо е. Изобщо нямаше да се стигне дотук, ако ти не беше прецакала саботажа по _толкова тъп начин!_
	— Върви на майната си!
	Руди извади пластмасово шише с вода от бюрото си, от онези със „спортните капачки“, и ни напръска.
	— Млъкнете.
	Джин примижа.
	— Това беше крайно непрофесионално!
	— Стига си мрънкал — казах аз и тръснах глава да разкарам капките от лицето си.
	— Ти може и да си свикнала да ти пръскат лицето, но аз не съм — каза Джин.
	Добре де, този път ме затапи.
	— Що не си го напукаш.
	Вратата се отвори и в офиса влезе администратор Нгуги. И защо не, мамицата му?
	Руди я погледна.
	— Хм. Вие.
	— Полицай — каза Нгуги, после погледна към мен. — Джасмин. Как си, скъпа?
	Показах й белезниците си.
	— Това необходимо ли е, полицай? — попита Нгуги.
	— А необходимо ли е вие да сте тук? — попита Руди.
	Мога да се закълна, че температурата в стаята спадна с десетина градуса.
	— Не обръщай внимание на полицай Дюбоа — каза ми Нгуги. — Не сме на едно мнение по всички въпроси.
	— Ако спрете да защитавате престъпници като Джаз, ще се разбираме по-добре.
	Тя махна с ръка сякаш да прогони досадно насекомо.
	— Градовете имат нужда от своята тъмна страна. Затова е по-добре да оставим дребните престъпници да си вършат своето и да се фокусираме върху големите проблеми.
	Ухилих се до уши.
	— Чу дамата, Руди. Аз съм най-дребният престъпник от всичките. Тъй че ме пусни.
	Руди поклати глава.
	— Администраторката няма власт над мен. Аз работя за ККК. А ти няма да ходиш никъде.
	Нгуги се приближи до въздушното убежище и надникна през прозорчето.
	— Значи това е нашият убиец?
	— Да — каза Руди. — И ако през последните десет години вие не осуетявахте системно опитите ми да изкореня организираната престъпност в Артемида, сега нямаше да разследваме двойно убийство.
	— Това вече го обсъдихме, полицай. Артемида не би могла да съществува без парите на синдикатите. Идеализмът не пълни паниците на хората с бъркоч. — Обърна се да го погледне. — Заподозреният каза ли нещо?
	— Отказва да отговаря на въпросите ми. Дори името си не иска да каже. Според джаджата му се казва Марсело Алварес и е „счетоводител“ на свободна практика.
	— Разбирам. Сигурен ли си, че той е извършителят?
	Руди завъртя компютъра си така, че Нгуги да вижда екрана. Там имаше резултати от медицински изследвания.
	— Док Русел дойде и му взе кръвна проба. Тестът показа, че кръвта е същата като откритата на местопрестъплението. Освен това раната на ръката му отговаря на ножа, намерен в ръката на Ирина Ветрова.
	— Имаме съвпадение на ДИК, така ли? — попита Нгуги.
	— Русел не разполага с лаборатория по криминалистика. Сравнила е кръвната група и ензимната концентрация и те съвпадат. Ако искаме ДИК тест, ще трябва да пратим проби на Земята. Ще отнеме минимум две седмици.
	— Няма да е необходимо — каза Нгуги. — Нужни са ни достатъчно доказателства за повдигане на обвинение, а не за присъда.
	— Хей! — прекъсна я Джин Чу. — Извинете! Настоявам да бъда освободен!
	Руди го напръска с шишето.
	— Кой е този човек? — попита Нгуги.
	— Джин Чу от Хонконг — каза Руди. — Не открих никакви данни къде работи, а самият той не иска да сподели. Спретнал е капан на Башара, така че Алварес да я убие, но твърди, че го е направил под натиск. Алварес го заплашил, че ще го убие, ако не съдейства.
	— Едва ли можем да го виним за това — каза Нгуги.
	— Най-после! Най-после човек със здрав разум! — каза Джин.
	— Депортирайте го в Китай — каза Нгуги.
	— А, чакай, чакай. Какво? — разбъбри се Джин. — Не можете!
	— Мога и още как — отвърна тя. — Вие сте замесен в заговор за убийство. Дори да сте действали под натиск, това не променя нещата. Вече не сте добре дошъл тук.
	Джин отвори уста да възрази, но Руди насочи към него шишето и той се отказа.
	Нгуги въздъхна и поклати глава.
	— Това е неприятно. Много неприятно. Двамата с вас, полицай Дюбоа… не сме първи приятели. Но и двамата не искаме убийства в града си.
	— Поне по този въпрос сме на едно мнение.
	— А и това убийство е нещо ново. — Тя хвана ръце зад гърба си. — И преди сме имали убийства, но от друго естество. Ревнив любовник, вбесен съпруг или съпруга, пиянско сбиване… А това е поръчково, професионално. Не ми харесва.
	— Какво мислите сега за снизходителното си отношение към дребната престъпност? Заслужавало ли си е? — попита Руди.
	— Не е честно. — Нгуги се отърси от мрачните си мисли. — Да караме едно по едно. Днес излита месарски кораб. Искам господин Джин да замине с него. Ще го депортираме в Хонконг, без да предявяваме обвинения. Засега ще се фокусираме върху господин Алварес. Трябва да съберем валидни доказателства за съда във… къде ще се гледа делото?
	— Ландвик беше норвежец, а Ветрова — рускиня.
	— Разбирам.
	Ако извършиш сериозно престъпление в Артемида, градските власти те депортират в страната на _жертвата_. Оставяме отмъщението на сънародниците й. Справедливо е. Само че Левака (май вече трябваше да му викам „Алварес“) беше убил двама души от две различни националности. И сега какво?
	— Предлагам да оставите това решение на мен — каза Руди.
	— Защо?
	Руди погледна към килията.
	— Ако съдейства, ще го пратя в Норвегия. Ако не — отива в Русия. Вие къде бихте предпочели да ви съдят за убийство?
	— Отлична стратегия. Виждам, че и у вас има нещо от Макиавели.
	— Това изобщо не е… — започна Руди.
	— Но ми се струва, че трябва да освободите Джасмин, нали? — прекъсна го тя.
	Руди се сепна, сякаш не можеше да повярва на ушите си.
	— Как ли пък не. Тя е контрабандистка и саботьорка.
	— _Предполагаема_ — поправих го аз.
	— Защо се интересувате толкова много от Джаз? — попита той.
	— Алуминиевата топилка „Санчес“ е бразилска компания. Наистина ли искате да я депортираме в Бразилия? О Паласио ще я убият на секундата. Мислите ли, че заслужава да умре?
	— Не, естествено — каза Руди. — Препоръчвам депортация без повдигнати обвинения в Саудитска Арабия.
	— Препоръката се отхвърля — каза Нгуги.
	— Това е нелепо. Тя очевидно е виновна. Защо е тази ваша мания да защитавате момичето?
	— Момиче ли? — възкликнах аз. — На двайсет и шест съм!
	— Тя е една от нас — каза Нгуги. — Израснала е тук. Това предполага известна снизходителност.
	— Това са глупости, мамка му — сопна се Руди. За пръв път го чувах да ругае. — Има нещо друго. Какво не ми казвате?
	Нгуги се усмихна.
	— Няма да я депортирам, полицай. Още колко време смятате да я държите тук с белезници?
	Руди се замисли, после извади ключ от джоба си и ме разкопча.
	Разтърках китки.
	— Благодаря ви, администратор Нгуги.
	— Пази се, скъпа — каза тя и излезе от офиса.
	Руди я изпроводи с поглед, после се облещи към мен.
	— _Не можеш_ да се опазиш. За теб ще е по-добре да признаеш за саботажа и да те депортираме в Саудитска Арабия. Там ще ти е по-лесно да се скриеш.
	— А за теб ще е по-добре да не ми дишаш във врата — отвърнах аз.
	— О Паласио няма да се откажат само защото съм хванал техния човек. Още със следващия месарски кораб ще изпратят друг, можеш да си сигурна в това.
	— Първо на първо — аман. Второ на второ — аз го хванах, а не ти. И последно — онзи как е проследил джаджата ми?
	Руди се намръщи.
	— Това тормози и мен.
	— Ще тръгвам. Ако искаш да се свържеш с мен, знаеш коя самоличност използвам в момента. — Беше конфискувал джаджата на Харпрет, когато ме арестува. Сега посегнах и си я взех от бюрото му. — Имаше куп възможности да ме убиеш, но така и не го направи.
	— Благодаря ти за вота на доверие. Ако държиш на безопасността си, по-добре стой при мен.
	Изкушаващо предложение. Но не можех да го приема. Още не знаех какъв ще е следващият ми ход, но нямаше да е нещо, което бих могла да направя пред очите на Руди.
	— По-добре съм си сама, мерси. — Обърнах се към Джин Чу. — Какво е НАФО?
	— Върви на майната си!
	— Изчезвай — каза ми Руди. — Ако ти потрябва защита, върни се.
	— Добре де, разбрах — казах аз.


	В „Хартнел“ беше пълно с обичайната клиентела от кротки изпаднали алкохолици. Познавах ги всичките, по лице, ако не по име. Нови клиенти нямаше, а постоянните дори не поглеждаха към мен. Обичаен ден в любимата ми дупка.
	Били ми наля халба бира.
	— Ти не беше ли се покрила или нещо такова?
	Разклатих ръка.
	— Нещо такова.
	Дали Алварес беше единственият убиец на О Паласио в града? Може би да. Може би не. Тоест, колко подобни специалисти би изпратил един престъпен синдикат да наглеждат лунната му операция по пране на пари? Е, поне едно нещо знаех със сигурност — нямаше как да са изпратили нов. Не още. Пътуването от Земята до Луната трае седмици.
	— Разумно ли е да идваш в любимата си кръчма?
	— Ми не. Това е едно от най-глупавите неща, които съм правила в живота си. А конкуренцията за челното място в списъка е много голяма, повярвай ми.
	Той преметна един пешкир през рамо.
	— Тогава защо?
	Надигнах халбата.
	— Защото сключих сделка.
	Били погледна покрай мен към входа и се ококори.
	— Божке! Е, това лице не го бях виждал отдавна!
	Дейл тръгна към старото си място до мен и седна на високото столче. Ухили се до уши.
	— Една халба от най-лошата ти бира, Били.
	— Заведението черпи! — каза барманът и побърза да изпълни поръчката. — Как е любимият ми педал?
	— Не мога да се оплача.
	— Ха! — Били плъзна халбата към Дейл. — Е, да оставим разлюбените птички насаме, викам аз.
	Дейл отпи от бирата си и ме погледна самодоволно.
	— Не бях сигурен, че ще дойдеш.
	— Сделката си е сделка — казах аз. — Но ако се появи някой да ме убива, ще трябва да си тръгна рано.
	— Да, за това… Какво става? Говори се, че имаш нещо общо с убийствата.
	— Правилно се говори. — Допих бирата си и ударих два пъти с халбата по бара. Били плъзна нова към мен. Беше я налял предварително. — Аз бях следващата набелязана жертва.
	— Руди е хванал убиеца, нали? В сайтовете пишат, че бил някакъв португалец.
	— Бразилец — казах аз. — Няма значение. Ще пратят друг да довърши започнатото. Междувременно имам малко време да си отдъхна.
	— Ужас. Мога ли да ти помогна с нещо?
	Погледнах го в очите.
	— Не сме приятели, Дейл. Не се тревожи за мен.
	Той въздъхна.
	— Бихме могли да бъдем приятели. След време може би?
	— Не виждам как ще стане.
	— Е, разполагам с една вечер седмично да ти променя мнението — каза той и взе, че ми се усмихна. Самодоволно гаднярче. — Ще ми кажеш ли защо се забърка в онова със събирачите?
	— Тронд обеща да ми плати щедро.
	— Да, но… — Май се замисли. — Тоест, не е в твоя стил. Било е рисковано, а ти си много умна. Не поемаш рискове, освен ако не се налага. Доколкото знам, не си го закъсала чак толкова финансово. Добре де, бедна си. Но поносимо бедна. Да не би да дължиш пари на някой лихвар?
	— Не.
	— Дългове от хазарт?
	— Не. Престани.
	— Хайде, Джаз. — Наведе се към мен. — За какво става въпрос? Изглежда съвсем нелогично.
	— Няма нужда на теб да ти е логично. — Погледнах си джаджата. — Имаме три часа и петдесет и две минути до полунощ, между другото. След това вече няма да е „вечер“.
	— Тогава ще ти задавам същия въпрос през следващите три часа и петдесет и две минути.
	Ега ти досадника… Въздъхнах.
	— Трябват ми 416 922 калмара.
	— Това е… доста конкретно число. За какво са ти?
	— За да си го начукаш, затова.
	— Джаз…
	— Не! — сопнах се аз. — Повече няма да ти кажа.
	Неловко мълчание.
	— Как е Тайлър? — попитах. — Той… не знам. Щастлив ли е?
	— Да, щастлив е — каза Дейл. — Имаме своите добри и лоши моменти като всяка двойка, но се справяме. Напоследък е ядосан заради гилдията на електротехниците.
	Изкисках се.
	— Винаги ги е мразил онези задници. Още ли работи самостоятелно?
	— О, да. Никога няма да се присъедини към тях. Той е отличен електротехник. Защо да променя нещата, при това за по-малко пари?
	— Притискат ли го? — попитах. Това е един от недостатъците на оскъдното законодателство — монополи и тактики за притискане.
	Дейл разклати ръка.
	— Малко. Пускат слухове и му подбиват цените. Но той се справя.
	— Ако онези прекалят, кажи ми.
	— И какво ще направиш?
	— Не знам. Но не искам никой да се ебава с него.
	Дейл вдигна халбата си.
	— Това ме изпълва със съчувствие към всеки, който се ебава с него.
	Чукнахме се и отпихме.
	— Гледай да е щастлив — казах аз.
	— Правя всичко по силите си, повярвай ми.
	Джаджата на Харпрет измуча. Извадих я да погледна. Беше съобщение от Свобода.
	Това НАФО е невероятно. Ела в лабораторията ми.
	— Секунда само — казах на Дейл и отговорих на съобщението.
	Какво откри?
	Много е дълго да го пиша. А и искам да ти покажа какво прави.
	— Хммм — изхъмках аз.
	— Проблем ли? — попита Дейл.
	— Един приятел иска да се видим. Но последния път, когато се съгласих на среща, попаднах в засада.
	— Искаш ли да дойда с теб?
	Поклатих глава и написах на джаджата си:
	„Сладък, знам какво си намислил, но в момента съм твърде уморена за секс.“
	„Какви ги плещиш? — отговори Свобода. — А, ясно. Държиш се странно, за да разбереш дали не ти пиша под натиск. Споко, Джаз, не е номер.“
	„Просто съм предпазлива. Заета съм в момента. Да се видим в лабораторията ти утре сутрин?“
	„Добре. А, и ако за в бъдеще се наложи да ти пиша под натиск, ще вмъкна думата «делфин» в разговора. Става ли?“
	„Става“ — отговорих аз и прибрах джаджата в джоба си.
	Дейл стисна устни.
	— Джаз… много зле ли са нещата?
	— Ами, разни хора искат да ме убият, така че… доста зле, да.
	— Какви са тези хора? И защо искат да те убият?
	Избърсах кондензиралата влага по халбата си.
	— Бразилски престъпен синдикат на име О Паласио. Собственици са на Топилката „Санчес“ и знаят, че аз съм саботирала машините им.
	— Ужас — каза Дейл. — Трябва ли ти място да се скриеш?
	— Добре съм си — казах аз. После, след няколко секунди, добавих: — Но ако имам нужда от помощ, ще си спомня предложението ти.
	Той се усмихна.
	— Е, и това е някакво начало.
	— Млъкни и си пий бирата. — Допих своята. — Изоставаш с две халби.
	— О, така ли било. — Махна на Били. — Барман! Тука едно момиченце си мисли, че може да ме надпие. Ще ни трябват шест халби — три за гея и три за арабеската.


	Събудих се в мишата си дупка схваната, уморена и с махмурлук. Сигурно не е било добра идея да се напивам при такива говняни обстоятелства, но както вече стана ясно, глупавите решения са моя запазена марка.
	Няколко минути се молих на Бог да ме избави от мъките посредством милостива смърт, после пих вода до пръсване и изпълзях от нишата като гол охлюв.
	Закусих с малко сух бъркоч (така вкусът по не се усеща) и се повлякох към обществената баня на Горен Бийн 16. Близо час се киснах в една вана там.
	После отидох в един магазин за дрехи средна ръка на Горен Бийн 18. Вече три дни носех комбинезона си и горкият можеше кажи-речи да стои изправен без моя помощ.
	След което отново се почувствах почти човек.
	Вървях по тесните коридори на Армстронг към главния вход на лабораториите. Разни учени ме подминаваха на път за работа.
	Свобода отвори вратата още преди да съм почукала.
	— Джаз! Само чакай да ти покажа… леле, изглеждаш ужасно.
	— Мерси.
	Извади отнякъде пакетче ментови бонбони и изсипа няколко в ръката ми.
	— Нямам време да се подигравам с алкохолизма ти. Трябва да видиш това НАФО. Хайде!
	Влязохме в лабораторията му. Помещението изглеждаше различно. Свобода беше разчистил централната маса за анализа на моя кабел, а всичко друго беше избутал към стените да отвори място. Масата беше отрупана с най-разнообразно оборудване, което в голямата си част не ми говореше нищо.
	Свобода буквално подскачаше от крак на крак.
	— Направо е изумително!
	— Добре де — казах аз. — Какво толкова?
	Той седна на едно високо столче и изпука пръстите си.
	— Започнах с визуален анализ.
	— Огледал си го тоест — казах. — Не можа ли просто да кажеш „погледнах го“?
	— Прилича на стандартен фиброоптичен кабел. Оплетката, изолацията, всичко изглежда съвсем обикновено. Сърцевината е с диаметър осем микрона, което също е стандартно, но аз реших, че все трябва да има нещо специално в нея, затова отрязах няколко мостри и…
	— Рязал си го? — прекъснах го аз. — Не съм ти казвала, че можеш да го режеш!
	— Да, да, не ми пука. — Той посочи едно от устройствата върху лабораторната маса. — Използвах това бебче да измеря индекса на рефракция. Този индекс дава важна информация за фиброоптичните кабели.
	Взех от масата едно петсантиметрово парче, отрязано от кабела.
	— И си открил нещо странно?
	— Не — каза той. — Индексът е 1, 458. Малко по-висок от обичайното, но разликата е минимална.
	Въздъхнах.
	— Свобода, би ли прескочил нормалните характеристики на кабела, ако обичаш? Просто ми кажи какво му е ненормалното.
	— Добре, хубаво. — Той посегна към едно портативно устройство и го взе от масата. — Ето с това бебче разгадах мистерията.
	— Знам, че искаш да попитам за „бебчето“ ти, но аз наистина не…
	— Това е уред, който измерва оптичните загуби! Показва атенюитета на фиброоптичния кабел. Атенюитет е количеството светлина, което се губи под формата на топлина по време на трансфера.
	— Знам какво е атенюитет — казах. Не че имаше значение какво казвам. Разприказва ли се Свобода за наука, нищо не може да го спре. Не познавам друг, който толкова да си обича работата.
	Той остави портативния уред на масата.
	— Стандартният атенюитет на най-добрите фиброоптични кабели е около 0,4 децибела на километър. Познай какъв е атенюитетът на НАФО.
	— Няма.
	— Хайде де. Опитай.
	— Просто ми кажи.
	— Нула. Кръгла нула, мамка му! — Оформи кръг с ръце. — Нууулааа!
	Приседнах на столчето до него.
	— Тоест… никаква светлина не се губи при трансфера? Съвсем никаква?
	— Да! Е, поне доколкото аз мога да преценя. Прецизността на моя уред е 0,001 децибела на километър.
	Сведох поглед към парчето кабел в ръката си.
	— Трябва да има някакъв атенюитет. Нали? Така де, не може да е чак нулев.
	Той вдигна рамене.
	— Свръхпроводниците оказват нулево съпротивление на електрическия поток. Защо да няма материал с нулево съпротивление на светлината?
	— НАФО… — казах бавно. — Нулево-атенюитетна фиброоптика?
	— О! — възкликна Свобода и се плесна по челото. — Ами да, разбира се!
	После се завъртя със столчето си към една прикрепена към стената машина.
	— И тук на сцената излиза моят спектрометър! — Посегна да погали с обич устройството. — Наричам го Нора.
	— И какво ти каза Нора?
	— Сърцевината е предимно стъкло. Нищо изненадващо, повечето са такива. Но има също следи от тантал, литий и германий.
	— Защо?
	— Да пукна, ако знам.
	Потърках очи.
	— Добре де, и защо се вълнуваш толкова? Трансферът на данни ще изисква по-малко енергия?
	— О, много по-яко е — каза той. — Максималната дължина на стандартните фиброоптични кабели е петнайсет километра. След това сигналът става твърде слаб и ти трябват ретранслатори, които да прочетат сигнала и да го предадат към следващата отсечка. Само че ретранслаторите струват пари, имат нужда от електрозахранване и са доста сложни машинки. Освен това намаляват скоростта на трансфера.
	— А с НАФО няма да ти трябват ретранслатори.
	— Именно! — каза той. — Земята е опасана с кабели за трансфер на данни. На континентите, под океана, навсякъде. Само си помисли колко по-простичко ще е без хилядите ретранслатори, които забавят сигнала. О! Грешките при трансфера също ще бъдат много малко. Това означава по-широка честотна лента, следователно повече информация за секунда. Това нещо е фантастично!
	— Супер. Обаче толкова ли е фантастично, че да убиваш заради него?
	— Ами… Предполагам, че всички телекоми ще искат да обновят системите си. На каква стойност възлиза според теб комуникационната мрежа на _цялата планета Земя_? Защото горе-долу това ще е приходът на онзи, които държи лиценза на НАФО. Ако питаш мен, за толкова пари мнозина биха били готови на убийство.
	Стиснах с пръсти брадичката си. Колкото повече мислех за това, толкова по-малко ми харесваше. А после пъзелът изведнъж се нареди.
	— Ох! Баси мамата!
	— Леле — каза Свобода. — Някой ти е изял супата с вилица?
	— Изобщо не е ставало дума за алуминий! — Скочих от столчето. — Благодаря ти, Свобо. Ще имам да ти връщам.
	— Какво? — каза той. — Не ставало дума за алуминий? Тогава за какво?
	Но аз вече бях включила на пета.
	— Голям чешит си, Свобо, и много ме кефиш. Ще ти се обадя.


	Първоначално офисът на администратора беше в Армстронг, защото по онова време той беше единственият мехур. Но след като Армстронг стана твърде шумен и машините го превзеха, Нгуги се премести и сега работеше в малък едностаен офис в Горен Конрад 19.
	Да, правилно сте ме разбрали. Администраторката на Артемида, най-важният и влиятелен човек на Луната, който би могъл да си присвои всяко място в града, без да плаща наем, предпочиташе да работи в сърцето на работническия квартал. Ако аз бях на нейно място, офисът ми щеше да е гигантски и да гледа към Аркадния площад в Олдрин. Щях да имам в кабинета си бар, кожени столове и всякакви други яки неща, каквито имат влиятелните хора.
	Както и личен асистент. Мускулест, но мил тип, който да ми вика „шефке“. О, да.
	Нгуги нямаше нищо от гореизброеното. Дори секретарка си нямаше. Само табелка на вратата с надпис: „Администратор Фиделия Нгуги“.
	Добре де, Нгуги не беше чак като президента на Съединените щати. На практика беше по-скоро кмет на малък град.
	Натиснах звънеца на вратата и чух обикновен звън в кабинета.
	— Влез — последва го гласът на Нгуги.
	Отворих. Офисът й беше дори по-обикновен от очакваното. Спартански направо. Няколко лавици със семейни снимки, закачени на голите алуминиеви стени. Металното й бюро сякаш бе излязло от петдесетте години на двайсети век. Поне имаше хубав стол — единствената й отстъпка пред личното удобство. Сигурно и аз ще искам хубав стол, когато стана на седемдесет.
	Нгуги пишеше нещо на лаптоп. Хората от нейното поколение все още ги предпочитаха пред джаджите и устройствата с гласов интерфейс. Дори превита над бюрото си, Нгуги съумяваше някак да излъчва грация и вдъхновение. Облечена беше съвсем обикновено, а косата й беше увита, както винаги, с традиционния шал. Довърши си изречението, после вдигна глава и се усмихна.
	— Джасмин! Радвам се да те видя, скъпа. Заповядай, седни.
	— Да… мерси… аз… ще седна.
	Седнах на един от двата стола пред бюрото.
	Тя преплете пръсти и се наведе напред.
	— Толкова се тревожех за теб, скъпа. С какво мога да ти помогна?
	— Имам един икономически въпрос.
	Тя вдигна вежди.
	— Икономически? Е, аз имам известни познания в тази област.
	Адски меко казано. Тази жена беше превърнала Кения в център на глобалната космическа индустрия. Заслужаваше Нобелова награда. Две Нобелови награди. Една за икономика и една за мир.
	— Какво знаете за телекомуникационния сектор на Земята? — попитах.
	— Това е доста широка тема, скъпа. Нещо по-конкретно ли те интересува?
	— На каква стойност възлиза според вас? Какви са, знам ли, приходите на всички компании в сектора?
	Тя се засмя.
	— Мога само да гадая. Питаш за _целия_ сектор, така ли? Да речем, между пет и шест трилиона долара годишно.
	— Мама му стара! Ъъ… моля да ме извините, мадам.
	— Няма проблем, Джасмин. Ти винаги си била колоритна.
	— Как е възможно приходите им да са толкова големи?
	— Имат гигантска потребителска база. Всички телефонни линии, всички интернет връзки, кабелните телевизии… всичко това носи приходи на сектора, било директно от крайните потребители, било индиректно чрез реклами.
	Сведох поглед към пода. Имах нужда от секунда-две.
	— Джасмин?
	— Извинете. Малко съм уморена… добре де, махмурлия съм.
	Нгуги се усмихна.
	— Млада си. Бързо ще се възстановиш. Сигурна съм.
	— Да речем, че някой изобрети нова, по-добра технология — казах аз. — Нов и тотално великолепен фиброоптичен кабел. Такъв, който намалява разходите, увеличава честотната лента и подобрява надеждността.
	Тя се облегна назад в стола си.
	— Ако себестойността и продажната цена са близки до тези на стандартните кабели, би направил истински бум. А производителят му би се заринал с пари, естествено.
	— Мда — казах аз. — А ако прототипът на тази нова фиброоптика е създаден на специално изработен сателит в ниска земна орбита. Сателит с центрофуга. Това говори ли ви нещо?
	Нгуги вдигна вежди озадачено.
	— Този разговор става все по-странен, Джасмин. За какво всъщност иде реч?
	Потропах с пръсти по бедрото си.
	— На мен ми говори, че въпросният кабел не може да бъде произведен при земната гравитация. Това е единствената логична причина да се построи специален сателит.
	Тя кимна.
	— Звучи разумно. Правилно ли разбирам, че нещо такова вече се случва?
	Аз обаче си знаех своето.
	— Но сателитът е оборудван с центрофуга. Значи производството не изисква безтегловност. Просто земното притегляне е твърде силно. Ами ако лунната гравитация се окаже подходяща за производствения процес?
	— Като за хипотетичен въпрос, питането ти е доста конкретно, скъпа.
	— Угодете ми.
	Нгуги подпря брадичка на дланта си.
	— Тогава отговорът е очевиден — биха могли да го произвеждат тук.
	— И, според вашето експертно мнение, кое място би било по-подходящо за производството на нашия въображаем продукт — ниска земна орбита или Артемида?
	— Артемида — отговори тя. — Извън всяко съмнение. Ние имаме квалифицирана работна ръка, промишлена база, транспортна инфраструктура и редовни доставки Земя-Луна.
	— Да. До същия извод стигнах и аз.
	— Това звучи много обещаващо, Джасмин. Някой ти е предложил да инвестираш? Затова ли дойде при мен? Ако изобретението, за което говориш, е факт, определено си струва да вложиш пари в него.
	Изтрих челото си. Температурата тук, в Горен Конрад 19, винаги е двайсет и два градуса по Целзий, но аз въпреки това се потях.
	Погледнах я в очите.
	— Знаете ли какво е странно? Не споменахте радиото и сателитите.
	Тя наклони глава.
	— Прощавай, скъпа. Какво?
	— Когато говорехте за телекомуникационния сектор. Споменахте интернет, телефоните и телевизията. Но не радиото и сателитите.
	— Да, те също са част от сектора.
	— Знам — казах аз. — Но вие не ги споменахте. Всъщност споменахте само онази част от сектора, която е зависима от фиброоптиката.
	Тя сви рамене.
	— Ами, нали говорим за фиброоптичен кабел, така че е нормално.
	— Само че на онзи етап от разговора аз още не бях споменала за фиброоптиката.
	— Сигурно грешиш.
	Поклатих глава.
	— Не греша. Имам отлична памет.
	Тя присви едва доловимо очи.
	Извадих нож от кобура на ботуша си и го стиснах в готовност.
	— Как убиецът на О Паласио намери джаджата ми?
	Тя извади пистолет изпод плота на бюрото си.
	— Аз му казах къде е.


>	11.

	— Пистолет?! — възкликнах. — Откъде се е взел пистолет в града? Аз _никога_ не вкарвам контрабандно оръжия!
	— Факт, за който съм ти признателна — каза тя. — Не е необходимо да вдигаш ръце. Само пусни ножа.
	Направих го. Ножът полетя бавно към пода.
	Нгуги държеше пистолета насочен към мен.
	— Мога ли да попитам какво насочи подозренията ти към мен?
	— Проста елиминация — казах аз. — Руди доказа, че не той ме е продал. Вие сте единственият друг човек с достъп до данните за местоположението на джаджата ми.
	— Логично — каза тя. — Но не съм толкова лоша, колкото си мислиш.
	— Да бе. — Изгледах я със съмнение. — Но знаете всичко за НАФО, нали?
	— Да.
	— И ще спечелите несметно богатство от него?
	Тя се намръщи.
	— Наистина ли имаш толкова лошо мнение за мен? И един калмар няма да спечеля.
	— Но… тогава… защо?
	Тя се облегна назад и отпусна леко пистолета.
	— Права беше за гравитацията. НАФО е кристална кварцоподобна структура, която се формира при 0,216 же. Не може да се произвежда на Земята, но може да се произвежда тук, с центрофуга. Наистина си много умна, Джаз. Ако само използваше интелекта си.
	— Ако това се превръща в поредната лекция за големия ми потенциал, просто ме застреляйте, става ли?
	Тя се усмихна. Държеше пистолет, но пак приличаше на любвеобилна баба, която ще ме почерпи с бонбон, преди да ми направи дупка в главата.
	— Знаеш ли откъде идват приходите на Артемида?
	— От туризма.
	— Не.
	Примигнах.
	— Какво?
	— Приходите от туризма не са достатъчни. Да, той е голяма част от икономката ни, но не стига да се издържаме.
	— Да, но системата сработва — възразих аз. — Туристите купуват стоки от местните компании, компаниите плащат заплати на своите служители, служителите купуват храна и плащат наем и така нататък. Още не сме спуснали кепенците, значи се получава, нали така? Какво пропускам?
	— Имиграцията — каза тя. — Когато хората се местят в Артемида, те преместват и спестяванията си. И ги харчат тук. Това спасяваше положението, докато населението ни растеше, но от известно време този прираст е почти нулев.
	Отклони пистолета си настрани. Все още го държеше здраво, но поне нямаше да ме застреля неволно, ако кихнеше.
	— Цялата ни икономика постепенно се изроди във финансова пирамида. Все още се държим над повърхността, но много скоро ще започнем да потъваме.
	За пръв път вниманието ми се отклони от пистолета.
	— И… такова… градът ни ще банкрутира, целият град?
	— Да, ако не предприемем нещо — каза тя. — НАФО е нашето спасение. Телекомуникационният сектор ще иска да обнови системите си с новата фиброоптика, а тя може да се произвежда евтино единствено тук. Чака ни гигантски промишлен бум. Ще се появят нови заводи, хора ще прииждат към нас, за да заемат новооткритите работни места, благоденствието ще е всеобщо. — Погледна с копнеж към тавана. — Най-после ще имаме експортно ориентирана икономика.
	— Стъкло — казах аз. — От самото начало е било заради стъклото, нали?
	— Да, скъпа. НАФО е удивителен материал, но като всяка фиброоптика е предимно стъкло. А стъклото е силиций и кислород, съставки, които се получават при топенето на алуминий.
	Нгуги плъзна ръка по алуминиевия плот на бюрото.
	— Интересно нещо е икономиката, нали? Само след година алуминият ще е страничен продукт от производството на силиций. Но дори и алуминият ще е от полза. Предвид растежа на промишлеността ще има много нови строежи.
	— Леле — казах аз. — Наистина разбирате от икономика.
	— Това ми е работата, скъпа. А и в крайна сметка икономиката е в основата на всичко. От нея зависят щастието, здравето и безопасността на хората.
	— Наистина ви бива в това, мамка му. Създали сте работеща икономика в Кения, а сега правите същото за нас. Направо сте герой. Би трябвало да съм ви дълбоко признателна… о, чакай, _ти ме продаде с лека ръка, кучка такава!_
	— Моля ти се. Знаех, че не си толкова глупава да включиш джаджата си, без да вземеш предпазни мерки.
	— Да, но си казала на О Паласио къде е джаджата ми.
	— Непряко. — Остави пистолета на бюрото, но твърде далеч, за да се метна към него. Израснала бе в зона на бойни действия и аз нямах никакво намерение да подлагам на изпитание рефлексите й. — Преди няколко дни от компютърния отдел ми докладваха, че е имало опит за хакерска атака срещу мрежата, в която са вързани нашите джаджи. Някой на Земята се опитал да стигне до данните за твоето местоположение. Накарах момчетата от ай ти отдела да изключат системата за сигурност и да пуснат хакера. Е, беше доста по-сложно, разбира се — замениха един от мрежовите драйвери с друг, от по-нисък клас, за който се знае, че има дефект в системата за достъп, така че хакерът да се поизпоти малко, без да се усъмни, че сме му заложили капан. Подробности не знам, не съм компютърен специалист. Така или иначе, хакерът успя да инсталира програма, която да докладва за местоположението ти, ако си включиш джаджата.
	— И защо си го направила, по дяволите?
	— За да извадя убиеца на светло — отвърна тя. — Веднага щом ти си включи джаджата, информирах Руди къде си. Предположих, че О Паласио ще уведоми своя човек. Надявах се Руди да го хване.
	Навъсих вежди насреща й.
	— Стори ми се, че Руди не знае нищо за това.
	Нгуги въздъхна.
	— Отношенията ни с Руди са… сложни. Той не одобрява синдикатите, както и индиректните мерки, до които прибягвам понякога. Той би искал да се отърве от мен, а откровено казано, чувствата са взаимни. Ако го бях предупредила, че убиецът идва, той щеше да пита откъде знам. После щеше да провери как е изтекла информацията за местоположението ти и това щеше да ми създаде проблеми.
	— Пратила си Руди на среща с убиец, без да го предупредиш?
	Тя килна глава.
	— Не ме гледай така. Натъжаваш ме. Руди е изключително опитен полицай и знаеше, че ситуацията е потенциално опасна. И за малко да хване Алварес още там, на площада. Съвестта ми е чиста. Пак бих направила съвсем същото, ако се наложи. Мисли за голямата картинка, Джасмин.
	Скръстих ръце.
	— Беше у Тронд преди няколко вечери. От самото начало ли участваш в това?
	— В нищо не „участвам“ — каза тя. — Тронд ми каза за НАФО и за плановете си да се включи в бизнеса със силиций. Искаше да говорим за кислородния договор на „Санчес“. Имал основания да смята, че те скоро ще нарушат условията по договора, и искаше да е сигурен, че ако се стигне дотам, ще има откъде да си доставя нужния кислород.
	— И това не ти се стори съмнително?
	— Стори ми се, естествено. Но на карта беше заложено бъдещето на града. Един криминален синдикат щеше да контролира най-важния ресурс на Луната. Тронд ми предложи решение — той ще поеме договора, но при условия на шестмесечно предоговаряне. Ако аз преценя, че надува изкуствено цената или се опитва да наложи едноличен контрол върху производството на НАФО, щях да съм в правото си да прекратя договора едностранно. Тоест той разчита на мен да подновявам договора му, а аз разчитам на него да захранва със силиций производството на фиброоптиката. Щеше да има баланс.
	— И какво се обърка?
	Тя стисна устни.
	— Джин Чу. Дошъл в града с план да изкара куп пари и успя, да му се не знае. Казал на Тронд за НАФО месеци по-рано, но Тронд поискал мостра, която неговите хора да изследват. За да е сигурен, че НАФО наистина съществува, а не е някаква измама.
	— Значи Джин Чу му е показал мострата и Тронд му е платил — казах аз. — А после Джин Чу е продал информацията и на О Паласио.
	— Това е проблемът с тайните. Можеш да ги продаваш многократно.
	— Копеленце мазно.
	Нгуги въздъхна.
	— Само си представи колко са се зарадвали онези от О Паласио. Най-неочаквано незначителната им перачница на пари се оказва в положение да монополизира изгряваща индустрия за милиарди долари. Готови са били на всичко. Но Артемида е много далече от Бразилия и към онзи момент са имали на място само един човек с нужния професионален опит, разбирай убиец. И слава богу.
	— И сега какво ще стане?
	— Убедена съм, че в момента О Паласио купуват като бесни билети до Луната. Много скоро Артемида ще гъмжи от техни хора. Производството на силиций им е в кърпа вързано, а онзи злополучен договор за кислород срещу енергия гарантира, че няма да имат конкуренция. А вече работят и по следващата фаза — производството на стъкло — каза тя и ме погледна многозначително.
	— Ох, мамка му — Изпъшках. — Пожарът в „Куинсланд“. Фабриката за стъкло.
	Нгуги кимна.
	— Сигурна съм, че пожарът е дело на Алварес. Не си е губил времето. Отворят ли своя фабрика за стъкло, О Паласио ще държат производството и на входа, и на изхода. И ще убиват всеки, който се опита да им попречи. Това е видът капитализъм, който ще ни се стовари на главите.
	— Ама нали ти си администраторът на Артемида. Направи нещо!
	Тя погледна към тавана.
	— Градът ще стане техен, чрез насилие и финансова хегемония. Помисли си за Чикаго през двайсетте години на двайсети век и го умножи по сто. Аз ще съм безсилна.
	— Ами да беше помогнала някак.
	— Помагам от самото начало — каза тя. — Руди веднага разбра, че ти си саботьорът. Показа ми видеото с нелепата ти дегизировка в Туристическия център.
	Провесих глава.
	— Искаше да те задържи още тогава. Аз го спрях, казах му, че видеото не е достатъчно и ми трябват още доказателства. Знаех, че така ще ти осигуря малко време.
	— Добре де… И защо си го играла мой ангел пазител?
	— Защото ти си гръмоотвод. Знаех, че О Паласио имат поне един убиец в града. Ти го извади на светло. Сега той е в ареста. Благодаря ти.
	— Била съм примамка?
	— Разбира се. И _още_ си примамка. Затова се намесих вчера и накарах Руди да те освободи. Не знам каква ще е следващата стъпка на О Паласио, но със сигурност ще е свързана с теб.
	— Ти… — казах аз. — Ти си адски гадна кучка, нали знаеш?
	Тя кимна.
	— Когато се налага. Градежът на цивилизация е грозно нещо, Джасмин. Но алтернативата е мъртвешки застой.
	Хвърлих й продължителен поглед, пълен с чисто презрение. Тя изобщо не се впечатли.
	— И какво да правя аз сега, еба си?
	— Нямам представа — каза тя и посочи вратата. — Но по-добре започвай.


	Пропълзях в скривалището си и нагласих панела да затворя входа. Свих се на кълбо в мрака. Бях толкова изтощена, че би трябвало да заспя на мига, но не стана.
	Всичко ме настигна изведнъж и едновременно. Постоянната опасност, бедността, гневът и най-лошото — жестока умора, слегнала се до мозъка на костите ми. Вече не ми се спеше, преминала бях към следващата фаза, която баща ми наричаше „преумора“. Обикновено използваше тази дума, докато се опитваше да натика превъзбудената си осемгодишна дъщеря в леглото за малко сън насила.
	Въртях се и се мятах, доколкото го позволяваше теснотията на скривалището ми. Никак не ми беше удобно. Едновременно исках да потъна в безпаметен сън и да фрасна някого. Не можех да мисля нормално. Трябваше да се махна оттук.
	Изритах с крак панела. На кого му пука, че някой ще ме види?
	На мен — не.
	— И сега? — измърморих.
	Нещо мокро капна на ръката ми. Погледнах към тавана. Леденият въздух в Долен Бийн 27 често кондензира. Повърхностното напрежение на водата при лунна гравитация означава, че трябва да се събере значителен конденз, преди да започне да капе. Но аз не видях нищо на тавана.
	После вдигнах ръка да докосна лицето си.
	— Уф, по дяволите.
	Аз бях източникът на водата. Плачех.
	Трябваше ми място, където да поспя. Наистина да поспя. Сигурно е трябвало да ида на хотел, но главата ми не работеше добре през последните няколко часа. В противен случай бих стигнала до извода, че О Паласио няма как да ме намерят без дискретното съдействие на Нгуги, а този път тя нямаше причина да им помага.
	Ала в онзи момент нямах вяра на нищо електронно. Замислих се дали да не отида в дома на имама, при баща си. Имамът щеше да ме приюти, а и на някакво инстинктивно ниво исках татко си.
	Поклатих глава и се смъмрих строго. При никакви обстоятелства не бих замесила татко в тази каша.
	След петнайсет минути влачене по коридорите стигнах до крайната си спирка. Натиснах звънеца. Минаваше три през нощта, но не ми пукаше.
	След близо минута Свобода отвори. Облечен беше с пижама-гащеризон, защото очевидно току-що бе пристигнал на Луната от 1954-та. Погледна ме с гуреливи очи.
	— Джаз?
	— Трябва да… — Гърлото ми се стегна. Едва не избухнах в истеричен рев. „Стегни се, проклета да си!“ — Трябва да поспя. Свобода, божичко, трябва да поспя.
	Той отвори вратата широко.
	— Влизай, влизай.
	Вмъкнах се покрай него.
	— Аз… такова… Много съм уморена, Свобода. Много.
	— Да, да, няма проблем. — Разтърка очи. — Леглото е за теб. Аз ще си постеля на пода.
	— Не, не. — Очите ми вече се затваряха самички. — Аз ще легна на пода.
	Коленете ми се подгънаха и се сринах. Луната е добро място да припадаш. Не се удряш много, като тупнеш на пода.
	Усетих как Свобода ме вдига на ръце. А после усетих леглото, все още топло от предишния си обитател. Той ме зави и аз се сгуших в какавида. Заспах на мига.


	Събудих се в прегръдката на онези няколко секунди приятна сутрешна амнезия. Уви, тя не трая дълго.
	Спомних си излагацията от предната нощ и примижах. Господи. Едно е да си жалка слабачка, друго е да го покажеш пред хора.
	Протегнах се в леглото на Свобода и се прозинах. Не за пръв път се будех в чужд апартамент изтощена и пълна с угризения. Но ще ви кажа едно — отдавна не бях спала толкова добре.
	Свобода не се виждаше никъде. Одеялото и възглавницата на пода бяха доказателство за кавалерството му. Леглото си беше негово, аз би трябвало да легна на пода. Или и двамата да спим на леглото.
	Ботушите ми кротуваха един до друг край нощното шкафче. Явно ми ги беше свалил, докато съм спала. Иначе си бях с дрехите. Не е най-добрият начин да спиш, но по-добре това, отколкото някой да те съблича, докато спиш.
	Извадих джаджата си от джоба да видя колко е часът.
	— Леле-мале! — Следобедът преваляше. Спала бях четиринайсет часа.
	На нощното шкафче имаше три блокчета сух бъркоч с бележка отгоре. „Джаз, това ти е за закуска. В хладилника има сок. Свобода“.
	Отхапах от първото блокче и отворих миниатюрния хладилник. Не знаех от какво е сокът, но го надигнах без колебание. Оказа се от ябълки и моркови, от онези, които пристигат на Луната изсушени и тук им добавят вода. Отврат. Кой, за бога, смесва ябълки с моркови? Украинците, явно.
	Замислих се как да се отблагодаря на Свобода. Да го поканя на хубав ресторант? Да му купя някаква яка лабораторна машинка? Да правя секс с него? Последното е майтап, спокойно. Даже се изкисках при тази мисъл. После спрях да се кискам, но мисълта си остана.
	Олеле. Явно още не се бях събудила.
	Взех си дълъг душ, което ми напомни за собствените ми средносрочни планове — да се сдобия със своя баня. Дяволски приятно е да стигаш само с няколко крачки до личния си душ. _Дяволски_ приятно.
	Не исках да обличам пак вмирисаните си и омачкани дрехи, затова прерових гардероба на Свобода. Намерих една що-годе подходяща тениска и я облякох върху бельото си (за жалост в гардероба на Свобода нямаше женско бельо; в противен случай щях да имам интересни въпроси към него). Тениската ми висеше като къса рокля — Свобода е значително по-висок от мен.
	Така. Бях отпочинала, чиста и бодра. Време беше да се отдам на сериозен размисъл. Как да се измъкна от тази ситуация? Седнах на бюрото и включих джаджата си към системата. Вграденият монитор на бюрото се издигна от плота и показа моите иконки. Изпуках кокалчетата на пръстите си и издърпах клавиатурата.
	През следващите няколко часа пих сок от ябълки и моркови (като му свикнеш, не е толкова гаден) и проучвах алуминиевата топилка „Санчес“. Дейностите им, ръководството, приходите, каквото се сетите. Понеже бяха частна компания (собственост на „Сантяго Холдингс“, което на бразилски явно означава „О Паласио“), публично достъпната информация не беше изобилна.
	Проверих Лорета Санчес и открих една нейна статия за подобрения в топенето при висока температура. Наложи се да спра за малко и да науча това-онова за химията. Лесно открих нужното ми онлайн. След като разбрах за какво става въпрос, стигнах до извода, че Лорета наистина е гениална. Беше внесла революционни промени в системата и я беше пригодила към лунните условия.
	Но пак щях да й сритам задника, ако я срещнех. Не ме разбирайте погрешно.
	Явно съм се занимавала с това два-три часа, защото по някое време Свобода най-после се върна от работа.
	— О, здрасти — каза той. — Как си… ъъ… ъъ…
	Откъснах поглед от монитора да видя защо е запецнал така. Свобода ме зяпаше. Погледнах се на свой ред. Още бях само с тениската, която бях взела от гардероба му. А бе, доста секси изглеждах, признавам.
	— Дано нямаш нищо против — казах и посочих тениската.
	— Нн-е — заекна той. — Няма проблем. Стои ти добре. Тоест, виси ти добре. Имам предвид, че гръдният ти кош я… такова…
	Оставих го да се дави секунда-две, после казах:
	— Когато всичко това приключи и ако още съм жива, ще ти дам няколко женски урока.
	— Зъ… ъ?
	— Ами, просто… наистина трябва да понаучиш това-онова за жените и как да общуваш с тях, не мислиш ли?
	— О. Би било много полезно, да.
	Съблече лабораторната си престилка и я закачи на стената. Защо не я беше оставил в лабораторията? Защото мъжете също обичат модните аксесоари. Просто не си го признават.
	— Май си успяла да се наспиш — каза той. — Сега какво правиш?
	— Проучвам „Санчес“. Трябва да измисля как да ги затворя. На този етап това е единствената ми надежда да оцелея.
	Той седна на леглото зад мен.
	— Сигурна ли си, че искаш да ги дразниш?
	— И какво ще ми направят? Ще ме убият два пъти? Вече са ми вдигнали мерника.
	Той се вгледа в екрана.
	— О! Това топилният им процес ли е?
	— Да. Нарича се „Кеймбридж FFC“.
	Свобода се оживи моментално.
	— Леле, много яко звучи!
	И как иначе. Свобода просто си е такъв. Наведе се да види по-добре. На екрана имаше схема на топилния процес с всичките му етапи и химия.
	— Чувал съм за този процес, но не знаех подробности.
	— Пазят събиращата машина като зеницата на очите си — казах аз. — Затова ще трябва да видя сметката на самия производствен комплекс.
	— План имаш ли? — попита той.
	— Нещо такова. В зародиш. Но за да го приведа в действие, трябва да направя нещо, което мразя.
	— Така ли?
	— Да. Трябва да поискам помощ.
	Той разпери ръце.
	— Е, имаш мен. Само кажи.
	— Благодаря ти, приятелче. Ще го имам предвид.
	— Не ми викай „приятелче“ — изръмжа той.
	Поколебах се.
	— Добре… няма да ти викам „приятелче“. Защо?
	— Мъжки уроци — каза той. — Някой ден ще ти преподам мъжки уроци.


	Натиснах звънеца за четвърти път. Тя беше вътре, но не искаше да отвори.
	Главният вход на имението Ландвик беше отрупано с цветя, оставени там от доброжелатели и опечалени. Повечето бяха изкуствени, но няколко увехнали букета показваха колко богати са част от приятелите на Тронд.
	Не бях подозирала, че намръщеното лице на Ирина би могло да ми липсва, но при мисълта, че не тя ще ми отвори вратата, изведнъж ме заля тъга.
	От друга страна, може би никой нямаше да ми отвори.
	Потропах с кокалчета.
	— Лене! Джаз съм! Знам, че моментът не е подходящ, но трябва да говорим.
	Изчаках още малко. Тъкмо щях вече да се откажа, когато вратата изщрака и се отвори. Друга покана явно нямаше да получа.
	Прекрачих букетите и влязох.
	Някога ярко осветеното фоайе сега тънеше в мрак. Единствената светлина се процеждаше от хола.
	Някой беше начертал десетина кръга по стената, явно за да отбележи пръските кръв. Самата кръв я нямаше, сигурно бяха идвали от някоя фирма за почистване, след като Руди и доктор Русел са приключили с местопрестъплението.
	Тръгнах към хола. Тази стая също се бе променила, и не за добро. Всички мебели бяха избутани към стените. Големия персийски килим го нямаше. Някои неща просто не могат да се почистят.
	Лене седеше на диван в ъгъла, далече от светлините. Винаги се бе грижила за външността си, отделяше й часове като всяко богато момиче на нейната възраст. Днес беше с тениска и шорти. Не беше гримирана, по страните й се бяха спекли сълзи. Косата й беше прибрана на хлабава конска опашка, универсалният знак, че не даваш пет пари за нищо. Патериците й лежаха на пода до нея.
	Държеше ръчен часовник и се взираше в него с празно изражение.
	— Хей… — казах аз с онзи кьопав тон, до който прибягват хората, когато говорят с опечалените. — Какво държиш?
	— Часовник „Патек Филип“ — тихо отвърна тя. — Най-добрите производители на часовници на света. Самонавиващ се, хронограф, часови зони, каквото се сетиш. Само най-доброто за татко.
	Седнах на дивана до нея.
	— Накара часовникарите в Женева да го модифицират — продължи Лене. — Добавиха тежест от тунгстен към самонавиващия се механизъм, за да работи и при лунната гравитация. — Наведе се към мен да ми покаже циферблата. — Накара ги да сменят и индикатора за лунната фаза с такъв за земната фаза. Трудна задача, защото земните фази се сменят в обратен ред. Смениха дори пластината с часовите зони, така че да пише Артемида вместо Найроби.
	Сложи часовника на китката си.
	— Много ми е голям. Няма да мога да го нося.
	Наведе ръка. Часовникът се изхлузи и падна на дивана. Лене подсмръкна.
	Взех часовника. Нищо не разбирам от часовници, но този определено изглеждаше хубав. Часовете бяха маркирани с диаманти, освен дванайсетия. Там имаше изумруд.
	— Руди пипна извършителя — казах аз.
	— Чух.
	— Ще гние в норвежки затвор до края на дните си. Или ще го екзекутират в Русия.
	— Това няма да върне татко и Ирина.
	Сложих ръка на рамото й.
	— Съжалявам за загубата ти.
	Тя кимна.
	Въздъхнах колкото да запълня неловкото мълчание.
	— Виж, Лене. Не знам колко ти е казвал Тронд за делата си…
	— Беше мошеник — каза тя. — Знам. Не ми пука. Беше мой баща.
	— Убийството му е поръчано от алуминиевата топилка „Санчес“.
	— О Паласио. — Тя кимна. — Руди ми каза. Дори не бях чувала за тях.
	Скри лице в шепи. Очаквах да се разплаче неутешимо, имаше правото на това. Но хлиповете така и не дойдоха. Вместо това Лене обърна глава към мен и изтри сълзите си.
	— Ти ли потроши събирачите на „Санчес“? Татко ли те накара да го направиш?
	— Да.
	— Защо? — попита тя.
	— Искаше да поеме контрола над производството на алуминий… е, интересувал го е силицият всъщност. За да стане това, трябваше да сключи договор с градските власти, но те вече имаха договор със „Санчес“. Затова искаше да прецака производствения им процес, с което да даде основание на града да прекрати договора си с тях.
	Лене се загледа пред себе си с празен поглед, после бавно кимна.
	— Напълно в негов стил. Винаги е бил голям манипулатор.
	— Виж, имам една идея — казах аз. — Но ще ми трябва твоята помощ.
	— Трябва ти помощта на едно сакато сираче?
	— Сакато сираче, което има милиарди, да. — Вдигнах крака на дивана и се извърнах към нея, за да си говорим по момичешки. — Смятам да продължа с плана на Тронд. Ще спра производството им на кислород. От теб искам да подпишеш договора, когато дойде моментът. Направиш ли го, онези от О Паласио ще са склонни да ти продадат Топилката.
	— И защо ще ми я продават?
	— Защото ако не ти я продадат, ти ще създадеш своя собствена компания, ще им подбиеш цените и ще ги доведеш до банкрут. Те са Мафиоти, да, но са и бизнесмени. Или трябва да приемат щедрото ти предложение и да се оттеглят доброволно, или да гледат безпомощно как компанията им загива. Ще приемат сделката. Ти получаваш цялото богатство на Тронд, нали?
	— Още не — каза Лене. — Става въпрос за милиарди евро, долари, йени и всяка друга валута, за която се сетиш. Плюс цели компании, портфейли с акции… И бог знае какво още. Няма да имам достъп до семейните активи, докато не навърша осемнайсет. А дори след това процесът по прехвърляне на собствеността ще продължи месеци, може би дори години.
	— Не и за нашите Калмари — казах аз. — Липсата на регулации в Артемида работи в наша полза. Парите по сметките му са станали твои веднага щом доктор Русел го е обявила за мъртъв. А аз чух, че е обменил тонове пари в Калмари като подготовка за изкупуването на „Санчес“. Имаш необходимите пари да довършиш започнатото.
	Тя се взираше невиждащо пред себе си.
	— Лене?
	— Проблемът не е в парите — каза тя. — А в мен. Не мога да го направя. Не съм като татко. Той беше майстор в тези неща. Аз нямам представа как се прави.
	Сведох поглед към часовника в ръцете си. Върху алуминиевото му гръбче беше гравиран някакъв текст на норвежки. Показах й го.
	— Какво пише?
	Тя погледна надписа.
	— Himmelen er ikke grensen. Означава „Небето не е границата“.
	— Беше самоуверен човек — казах аз.
	— И това го уби.
	Бръкнах в джоба си и извадих швейцарското си ножче. Използвах пинцетите му да извадя игличките, които съединяваха часовника с металната гривна. Махнах три сегмента от нея и я закачих пак.
	Взех ръката на Лене и нахлузих часовника на китката й. Тя ме погледна смутено, но не се възпротиви. Щракнах закопчалката.
	— Ето. Вече ти е по мярка.
	Тя разтърси ръка, но часовникът не се изхлузи.
	— Тежък е.
	— Ще свикнеш.
	Тя дълго се взира в циферблата. Изтри прашинка от стъклото.
	— Май ще се наложи.
	— Е?… — подканих я.
	— Добре, ще го направя. — Погледна право пред себе си. — Да видим сметката на тия гадняри.
	Не го бях забелязвала преди, но Лене имаше очите на баща си.
C>
	Скъпи Келвин,
	Благодаря ти за помощта. Бях затънала в лайна до гуша. Сега пак съм затънала, но по на плитко. Накратко, във война съм с една компания на име „Санчес“, алуминиева топилка. Друг път ще ти разкажа цялата история. Засега ще ми трябва още една услуга.
	Топилката на „Санчес“ се намира в малък мехур близо до реакторите. Топилно-реакторният комплекс е на километър от града.
	Направих проучване и открих една статия отпреди двайсет години за „преговорите“ между „Санчес“ и ККК. ККК искали да контролират проектирането на технологичния процес, но на „Санчес“ това не им харесало. Едва не се стигнало до съдебно дело в Кения.
	Аргументът на „Санчес“ бил: „Топилката си е наша. Не ни трябва ничие одобрение. Майната ви“.
	Контрааргументът на ККК гласял: „Топилката ви е само на двеста метра от нашите реактори. Трябва да сме сигурни, че няма да гръмне. Или ни дайте право на одобрение, или няма да ви дадем мястото под наем, лайна такива“.
	В крайна сметка ККК спечелили, защото мехурът е техен. Те никога не продават своя недвижима собственост, само я отдават под наем.
	Въпросът е, че покрай тази история ККК трябва да са получили подробни спецификации за Топилката и сигурно още ги държат някъде. И като казвам „подробни“, имам предвид свръхподробни, с все всички възможни проблеми с анализ на риска и прочее. Искам да ми намериш тези документи. Знам, че работиш в съвсем различна част на ККК, но все пак имаш достъп, какъвто повечето хора нямат. Подкупвай, ако трябва, щедро. После ще ти върна парите.
C$
C>
	Скъпа Джаз,
	Прилагам плановете. Лесно се сдобих с тях. Явно не ги смятат за корпоративна тайна, нито се боят от индустриален шпионаж. „Санчес“ не са приложили подробности за химическия процес, но всичко друго е в архитектурните планове. Имам един приятел по чашка, който работи в металургичната лаборатория в Сграда 27. Били са консултанти по оценката на риска. Та този мой приятел изтегли плановете от компютъра на шефа си (който дори парола нямал). Трябваше само да го черпя една бира. Така че цената възлиза на две бири (трябваше да му правя компания, разбира се). Петдесет калмара, да речем.
C$
C>
	Скъпи Келвин,
	Благодарско, приятелче. Нека са 75 калмара и изпий още една бира за моя сметка.
C$


>	12.

	Табелката гласеше:
	ЗАТВОРЕНО ЗА ЧАСТНО ПАРТИ
	— Не беше нужно да го правиш, Били — казах.
	— Глупости, мацко. Каза, че ти трябва място за среща, и вече го имаш.
	Седнах на обичайното си място.
	— Но така ще загубиш приходи.
	Били се засмя.
	— Повярвай ми, мацко, от теб съм изкарал много повече, отколкото ще загубя за един час, при това сутрин.
	— Е, мерси тогава. — Потропах по плота на бара. — Щом така или иначе съм тук…
	Той ми наля една халба и я плъзна към мен.
	— Ехо — каза Дейл от прага. — Поиска да се видим?
	— Да — казах и отпих от бирата. — Но не ща да разказвам едно и също няколко пъти. Така че седни и изчакай, докато се съберат всички.
	— Ти сериозно ли? — Той се нацупи. — Имам си по-приятни неща за вършене, отколкото да…
	— Бирата е от мен.
	— Халба от най-хубавото ти пиво, Били! — каза той и се чучна на столчето до мен.
	— Рехидратирана помия за Дейл — каза Били.
	Лене Ландвик докуцука с патериците си. Да, да, тя беше на шестнайсет, а „Хартнел“ е кръчма, но в Артемида няма възрастово ограничение за тези неща. Законово поне. Забраната малолетни да пият алкохол е едно от онези смътни правила, които налагаме чрез тупаник. Били продаваше от време на време бира на тийнейджъри, но това не впечатляваше никого. Но започнеше ли да продава на деца, следваше посещение от гневни родители.
	Лене седна на една маса близо до бара и опря патериците си на стола.
	— Как си? — попитах я.
	— По-добре съм — каза тя. — Е, не летя от щастие, но съм по-добре.
	— Всяко нещо с времето си. — Вдигнах чаша към нея. — Имай търпение.
	— Благодаря — каза тя. — Не знам как да попитам, но… татко плати ли ти? Или… не му остана време?
	Леле. Планирала бях да повдигна този въпрос рано или късно, но не и да тормозя за пари едно скърбящо дете.
	— Ами… не. Не успя да ми плати. Но не се тревожи за това.
	— Колко ти дължи?
	— Лене, ще говорим за това по-нататък…
	— Колко?
	Ами, кофти, обаче момичето не отстъпваше, така че…
	— Един милион калмара.
	— Бах мааму! — възкликна Дейл. — Един милион калмара?!
	Не му обърнах внимание.
	— Но няма как да го докажа, а ти не си длъжна да приемаш думите ми на доверие.
	— Думата ти стига — каза тя. — Татко все казваше, че ти си най-почтеният човек, с когото е въртял бизнес. Още днес ще ти преведа парите.
	— Не — казах аз. — Още не съм изпълнила своята част от сделката. Задачата ми беше да спра кислородното производство на „Санчес“. Ако искаш да ми платиш, нека е след това. Знаеш обаче, че вече не става въпрос за пари, нали?
	— Зная. Но сделката си е сделка.
	— Били! — каза Дейл. — Оттук нататък всичките ми бири са за сметка на Джаз! Тя е милионерка!
	— В момента съм най-много хилярдерка — поправих го аз. — Сам си плащай бирите.
	С Дейл изпихме по още една бира, а Лене бъзикаше джаджата си. Щеше да мине много време, преди животът й да се върне към нормалното, но поне за момента се държеше като типична тийнейджърка, залепена за телефона си.
	Боб Люис се появи точно в десет.
	— Здрасти, Боб — казах аз.
	— Здрасти, Джаз — каза той.
	— Бира?
	— Не.
	Седна срещу Лене на масата и не каза нищо повече. Морските пехотинци умеят да чакат.
	Скоро се появи и Свобода, носеше кутия с електроника. Махна ни за здрасти и започна да разполага оборудването си. Проклетият глупак беше донесъл дигитален проектор и портативен екран, който се навива на руло. Свърза джаджата си към проектора и както става обичайно с технологията, нищо не се получи и Свобода зачовърка настройките. Щастлив като прасе в кочина.
	Оставаше само един. Гледах към вратата и се изнервях с всяка изтичаща минута.
	— Колко стана часът? — попитах, без да се обръщам конкретно към някого.
	Лене си погледна ръчния часовник.
	— Десет и тринайсет… и Земята захожда към последна четвърт, между другото.
	— Полезна информация — казах аз.
	Накрая вратата се отвори и последният поканен влезе в кръчмата. Огледа помещението, докато погледът му не се спря върху мен.
	Побутнах халбата си настрани. Никога не пиех пред него.
	— Здравейте, господин Башара — каза Лене.
	Татко отиде при нея и се здрависа.
	— Госпожице Ландвик. Много съжалявам за баща ви. Плаках, когато чух какво е станало.
	— Благодаря — каза тя. — Беше трудно, но вече съм по-добре.
	Боб се надигна от стола си.
	— Амар. Радвам се да те видя.
	— Аз също. Как е люкът на онзи луноход? Държи ли?
	— Идеално. Никакви течове.
	— Радвам се да го чуя.
	Били преметна пешкир през рамото си.
	— Добрутро, Амар. Да ти предложа сок? Имам няколко овкусени прахчета в склада. Гроздовият се харчи най-много.
	— А червена боровинка да имаш?
	— Имам! — Били извади една голяма стъклена чаша и разбърка овкусеното прахче с вода.
	Дейл вдигна чашата си.
	— Господин Башара.
	Татко го изгледа хладно.
	— Дейл.
	— Все забравям — каза Дейл. — Мразите ме, защото съм гей или защото съм евреин?
	— Мразя те, защото разби сърцето на дъщеря ми.
	— Така може — каза Дейл и надигна халбата си.
	Татко седна до мен.
	— Та влиза един мюсюлманин в бар… — започнах аз.
	Той не се засмя.
	— Дойдох, защото каза, че имаш нужда от мен. Но ако сте се събрали да пиете, предпочитам да се върна в дома на имама.
	— Аз не…
	— Господин Башара? — Свобода пъхна главата си между нас. — Здравейте, с вас не се познаваме. Аз съм Мартин Свобода. Приятел съм на Джаз.
	Здрависаха се.
	— От онези „приятели с екстри“? — попита татко.
	— Уф! — Завъртях очи. — Не прави такива неща, татко. Сигурно ще се шокираш, но не съм правила секс с никого от хората в тази стая.
	— Е, стаята не е голяма.
	— Туш! — каза Свобода. — Е, просто исках да ви кажа, че сте отгледали страхотна дъщеря.
	— Сериозно? — каза татко.
	— Така — рекох аз. — Да започваме вече.
	Тръгнах към белия екран. Свобода го беше оправил, разбира се. Дай му да оправя развалени неща.
	Поех си дълбоко дъх.
	— В последно време се случиха разни неща и някои от вас имат въпроси. Като Боб например, който иска да знае кой е излязъл на нелицензиран обход да взривява разни неща. И като татко, който иска да знае защо го накарах да се крие в дома на имама през последната седмица. Настанете се удобно, защото сега ще ви кажа всичко, което знам…
	И им разказах цялата мрачна история. Всичко за пожара в стъкларската фабрика „Куинсланд“, за това как Тронд ме е наел, как съм прецакала задачата си и как всичко това е свързано с убийствата. Това доведе до О Паласио, Левака и Джин Чу. Казах им за кислородния договор на алуминиевата топилка „Санчес“ и плановете на Тронд да им го отнеме. После отстъпих сцената на Свобода да им обясни за НАФО и как работи. Накрая завърших изложението си пред потресената публика с новината, че десетки Мафиоти пътуват към Артемида.
	Млъкнах и в стаята се възцари тишина.
	Пръв се обади Дейл.
	— Е, положението не е приятно, по това няма спор. Но не мисля, че двайсетина Мафиоти могат да превземат Артемида. Така де, историята ни познава и по-масови кръчмарски сбивания.
	— Това не ти е гангстерски филм — казах аз. — Те няма да влязат с валсова стъпка в бара и да размахат тояги. Не, просто ще подсилят охраната на Топилката, така че и пиле да не прехвръкне и нищо да не застраши договора им с града за бартер на енергия срещу кислород. Ако ще правим нещо, трябва да е бързо, преди мафиотите да са пристигнали в Артемида.
	— Подозирам, че вече имаш план и той е в нарушение на закона — каза татко.
	— О, да.
	Той стана от столчето си.
	— Тогава аз няма да участвам.
	— Татко, това е единственият ми шанс да оцелея.
	— Глупости. Можем да се върнем на Земята. Брат ми Табук ще се погрижи за…
	— Не, татко — прекъснах го и поклатих глава. — Няма да бягам. Саудитска Арабия е твоята родина, но не е моята. Там ме чака само гравитационна болест. _Артемида_ е моят дом. Няма да си тръгна и със сигурност няма да позволя на мафиотите да превземат дома ми.
	Той седна отново. Изгледа ме гневно, но не си тръгна. Малка победа, но все пак победа.
	— Кажи им за плана! — намеси се Свобода. — Готов съм с мултимедията!
	— Добре, добре. Покажи чертежите.
	Той въведе няколко команди в джаджата си и проекторът показа архитектурни планове с надпис: „Топилен комплекс «Санчес» — металургичен анализ“.
	Посочих екрана.
	— Мехурът на Топилката е много по-малък от мехурите на града. Диаметърът му е едва трийсет метра. Но корпусът му е двоен като на останалите мехури. Изискване на ККК — където има хора, корпусите са двойни. — Приближих се към екрана и посочих едно конкретно място на схемата. — Това тук е контролната зала. Има голям прозорец, който гледа към фабричния комплекс, така че ще трябва да внимавам.
	— Контролната зала със самостоятелна херметизация ли е? — попита татко.
	— Не, въздухообменът е общ за целия комплекс. Явно контрольорите често слизат в цеха и не са искали всеки път да минават през шлюзова врата. Имат въздушно убежище в залата, разбира се. Когато влакът е скачен с мехура, могат да се качат и на него, без да минават през херметически врати.
	— Ясно — каза баща ми.
	Продължих:
	— Трошачките са навън и натрошеният камънак влиза в мехура през този шлюз под налягане. После поточна лента го отнася към долното ниво. Сортиращата центрофуга отделя анортита от другите минерали. След това анортитът се подлага на така нареченото „обгаряне“, тоест нагрява се, но не толкова, че да започне топене, и при този процес се зарежда отрицателно, превръща се в аноди. Оттам рудата отива на горното ниво за топене. — Посочих голям правоъгълник в центъра на чертежа. — Ето тук се случва магията. Топилката разделя анортита на основните му елементи с помощта на огромно количество енергия.
	— Процесът Кеймбридж FFC — каза Свобода. — Абсолютно върховен! Отрицателно зареденият материал се потапя в солна баня с калциев хлорид и после електролизата буквално издърпва атомите! А въглеродните катоди ерозират и трябва редовно да ги подновяват с помощта на въглерода, който се получава като страничен продукт от обработката на въглеродния диоксид. Получава се разпрашен алуминий и част от него използват за направата на ракетно гориво, но останалото…
	— Успокой се — казах аз. — Накратко, планът е да проникна в комплекса и да направя така, че Топилката да се разтопи непоправимо.
	— Щото Топилката нали това прави — топи! — добави превъзбудено Свобода.
	— Как ще го направиш? — попита Дейл.
	— Ще подам повече енергия към нагревателя — казах аз. — Солната баня обикновено е нагрята до деветстотин градуса по Целзий, но ако успея да я повиша до хиляда и четиристотин, стоманеният резервоар ще започне да се топи. И когато се стопи достатъчно, свръхнагрятата солна баня ще се излее и ще унищожи всичко в мехура.
	Татко се навъси.
	— И каква ще е ползата от този дребен вандализъм?
	— Първо на първо, татко, изобщо не е дребен вандализъм. Това е _екстремен_ вандализъм. Второ на второ, без топилната пещ „Санчес“ не могат да произвеждат кислород и договорът им с града ще отиде по дяволите. И тук на сцената излиза Лене.
	Всички се обърнаха към момичето и то видимо се притесни.
	— Ъъ, да. Татко е имал… тоест аз имам достатъчно кислород да захраня града за година. Ще предложа услугите си веднага щом „Санчес“ прекрати доставките на кислород.
	— А Нгуги с радост ще прехвърли договора към Лене — казах аз. — И тя иска да разкара О Паласио от Артемида, също като нас.
	— А аз какво общо имам с всичко това? — изсумтя Боб.
	— По дяволите, Боб — сопнах му се. — Не ми губи времето да ти обяснявам. Ако още не си разбрал защо трябва да го направим, иди в някое кьоше наказан, докато разбереш.
	— Голяма кучка си, да знаеш — каза Боб.
	— Хей! — Баща ми стрелна Боб с поглед, от който едрият пехотинец се сви.
	— Не, той е прав, татко. Наистина съм кучка. Но в момента Артемида има нужда от кучка и аз се озовах в тази роля.
	Застанах в центъра на стаята.
	— Тук и сега трябва да решим каква ще бъде Артемида. Или ще действаме решително и по най-бързия начин, или ще подарим дома си на един престъпен синдикат и ще обречем идните поколения на мафиотско иго. Това не е някакъв теоретичен сценарий. О Паласио вече подпалиха една фабрика. Убиха двама души. Заложени са _много_ пари и те няма да се спрат пред нищо. Случващото се в Артемида не е прецедент. Ню Йорк, Чикаго, Токио, Москва, Рим, Мексико Сити — всички тези градове са минали през ада, докато успеят да озаптят властта на мафията. Те са успели, да, но и до днес големи части от Южна Америка все още са под контрола на картелите. Не бива да допускаме това. Трябва да спрем рака, преди да се е разпространил. — Погледнах ги един по един. — Не ви моля да направите това за мен. Моля ви да го направите за Артемида. О Паласио не бива да превземат града ни. Това е единственият ни шанс. В момента насам пътува тяхна _войска_. Пристигне ли, ще стане невъзможно да прекъснем кислородното производство на „Санчес“. Топилката ще се охранява по-добре и от Форт Нокс. — Спрях за миг, в случай че някой иска да оспори казаното дотук. Никой не го направи. — Вижте, чака ни страшно много работа по планирането, затова нека не губим време в празни приказки. Боб. Ти си морски пехотинец. Посветил си половината си живот да защитаваш Съединените щати. Сега Артемида е твоят дом и е в опасност. Ще я защитиш ли?
	Това попадна право в целта. Видях го на лицето му.
	Обърнах се към баща ми.
	— Татко, моля те да се включиш, защото това е единственият начин да спасиш живота на дъщеря си.
	Той стисна устни.
	— Много евтина тактика, Джасмин.
	Обърнах се към Дейл.
	— Налага ли се да обяснявам защо ти трябва да участваш?
	Дейл избегна отговора, като даде знак на Били за още една бира.
	— Не си чак такава кучка, Джаз. Предполагам имаш план как да прецакаш Топилката, без работниците да пострадат?
	Боб вдигна ръка.
	— И как ще влезеш в мехура? Дори и без подкрепленията, които пътуват насам, „Санчес“ се охранява добре.
	— А предпазните системи? — попита Свобода. — Прегледах чертежите, които са ти пратили от Земята. Топилката има тройна система за контрол на температурата, плюс медна тапа като последна защита, в случай че системите не сработят.
	— И за какво съм ти нужен аз? — попита татко.
	— Добре, добре. — Размахах ръце. — Ще отговоря на всичките ви въпроси. Но първо трябва да знам едно — приключихме ли с убеждаването? Всички ли са съгласни да участват?
	Възцари се мълчание. Дори Били спря да бърше чаши в очакване на развръзката.
	— Не съм убеден, че си права — каза Боб. — Но не мога да рискувам бъдещето на Артемида. Освен това онези гадове убиха двама души. Участвам.
	Татко кимна.
	— И аз.
	— За мен вече знаеш — каза Свобода. — Обожавам приключенията!
	— И аз — каза Лене. — Тоест… че ще участвам. За приключенията не съм сигурна.
	— Смятай, че така изравнявам резултата — каза Дейл. — Повече няма да се чувствам виновен за онова с Тайлър. Обещай, че ще спреш да ме тормозиш.
	Навъсих се.
	— Не мога да контролирам чувствата си.
	— Така е, но поне спри да ми натякваш. И говори с мен като с нормално човешко същество. — Разклати халбата си, без да откъсва очи от моите. — Това е моята цена.
	— Добре — казах. Не бях сигурна как ще изпълня обещаното, но заради Артемида се налагаше да преглътна гордостта си.


	Боб използва внушителния си ръст и военната си осанка да ни разчисти път през Централния порт. Двамата с татко вървяхме по петите му и бутахме количка с оксиженистки неща.
	Мярнах Спусък на паркомястото му. Напоследък не бях имала случай да го използвам. Животът ми се беше превърнал в хаос и за доставки не оставаше време. Мъникът ми липсваше. Когато всичко това приключеше, щях да го покарам малко, ей така просто, за кеф.
	Боб ни отведе в единия ъгъл на гигантската зала. Беше го затворил с временни стени и сега влязохме в импровизираната работилница.
	— Дано това свърши работа — каза той и посочи въздушното убежище в средата на преграденото пространство. — По-голямо не можах да намеря.
	Цилиндричното убежище имаше един шлюз с ръчно отваряне и четири кислородни бутилки. На гърба му имаше акумулатор, който да захранва вътрешните вентилатори, и химическа система за абсорбиране на въглеродния диоксид. Надписът над шлюза гласеше: „Макс. капацитет — 4 човека; макс. престой — 72 часа“.
	— Откъде го взе? — попита навъсено татко.
	— От нас. Това е семейното ни убежище.
	— По дяволите — казах аз. — Не беше нужно да го правиш, Боб.
	— Знаех, че Амар ще се нацупи, ако открадна. А и ти ще ми купиш ново убежище.
	— Явно ще се наложи. — Да му се не види. Това щеше да ми струва няколко хиляди калмара. Паричките ми вече започваха да се топят.
	Татко прецени с критичен поглед въздушното убежище. Обиколи го бавно, като оглеждаше подробно всеки детайл.
	— Ще свърши работа.
	— Добре. Оставям ви да действате — каза Боб. — Обадете се, ако ви трябва нещо.
	Боб излезе и с татко останахме сами.
	Взех оксиженистка маска от количката.
	— Точно като в старите времена, а? Отдавна не сме работили заедно.
	— От девет години. — Той метна към мен един работен комбинезон. — Облечи предпазното облекло. Целия комплект.
	— О, стига. Спарва ужасно и…
	Той ме прекъсна с поглед. Все едно пак бях на шестнайсет. Напъхах се намусено в комбинезона и моментално започнах да се потя. Отврат.
	— Как ще го направим? — попитах.
	Той извади от количката няколко алуминиеви листа.
	— Ще изрежем дупка отзад. Ще се наложи да преместим бутилките и акумулатора, но това не е проблем.
	Сложих си маската.
	— И после какво? Как ще направим свръзката?
	Той подпря металните листове на стената на убежището.
	— Ще заварим тези около новата дупка, за да направим преход. Иначе казано — пола.
	Взех един от листовете. В ъгъла беше отпечатано името на производителя.
	— И това ако не е ирония. Листовете са направени в „Санчес“.
	— Стоката им е добра — каза татко.
	— Стоката на алуминиева топилка „Ландвик“ също ще е добра. — Оставих листа при другите. — Ъгловите заварки ще държат ли на вакуум?
	Той извади една горелка и махна предпазната й капачка.
	— Няма да има ъгли. Ще нагреем листовете със слаб пламък, докато омекнат, и ще ги огънем по формата на убежището. Ще оформим полата като цилиндър. — Погледна ме. — Колко листа ще ни трябват?
	Поредната шибана гатанка.
	— Ами… — казах. — Листовете са с дебелина пет милиметра, значи максималното огъване не трябва да надвишава дъга с радиус петдесет сантиметра. Значи, за да затворим окръжността, ще ни трябват шест листа.
	— Шест ще свършат работа — каза той. — Но за по-сигурно ще използваме осем. Така, подай ми метъра.
	Подадох му го и той внимателно отмери и маркира точки върху стената на убежището.
	— Е, кога да очаквам лекцията? — попитах аз.
	— Голямо момиче си. Не е моя работа да ти чета лекции за каквото и да било.
	— Но ще продължиш с пасивноагресивните подмятания, предполагам. Не бих искала да ги пропусна.
	Той се изправи.
	— Никога не съм се преструвал, че одобрявам постъпките ти, Джасмин. Не съм длъжен да го правя. Но и не се опитвам да те контролирам. Не и откакто се изнесе. Животът ти си е твой.
	— Ура за мен — казах аз.
	— Озовала си се в ужасна ситуация — каза той. — Като ти помагам, аз избирам по-малкото зло. За пръв път в живота си нарушавам закона.
	Примижах и сведох поглед към краката си.
	— Наистина съжалявам, че те въвлякох в това.
	— Стореното — сторено. А сега си сложи маската и ми подай режеща глава.
	Нагласих маската на главата си и му подадох инструмента от количката. Той вкара накрайника в горелката и го провери два пъти. После грижливо провери клапаните за газта. След това отново провери режещата глава.
	— Какво има, татко? Днес си бавен като сопол, честно.
	— Просто внимавам.
	— Ти сериозно ли? Виждала съм те да включваш горелка с едната ръка, докато нагласяш газовата смес с другата. А сега…
	О! Млъкнах.
	Това не беше обикновена работа. Утре животът на дъщеря му щеше да зависи от качеството на днешните заварки. Със закъснение осъзнавах, че за него това е най-важният проект, в който е участвал. Изпълнението му щеше да е безкомпромисно. И ако подготовката отнемеше цял ден, така да е.
	Отдръпнах се и го оставих да работи. След още няколко проверки той най-после започна. Помагах му, следвайки точно указанията. Може да имахме търкания по други теми, но станеше ли дума за заваряване, той беше майсторът, а аз — чиракът.
	Малцина получават шанса да разберат точно колко ги обичат бащите им. Но аз го получих. Задачата би трябвало да отнеме четиридесет и пет минути, но татко й отдели три часа и половина. Моят баща ме обича триста шейсет и шест процента повече от всичко друго. Полезна информация.


	Седях на ръба на леглото в апартамента на Свобода и го гледах как се подготвя.
	А той тотално се беше престарал. Беше монтирал четири допълнителни монитора на стената в добавка към онзи на бюрото си.
	Натрака нещо на клавиатурата и екраните оживяха като по магия.
	— Малко си прекалил, не мислиш ли? — казах аз.
	Той продължи да трака по клавишите.
	— Две камери ще следят твоя обходнически костюм, други две — този на Дейл. А ми трябва и един екран за диагностиката. Това прави пет монитора.
	— Или пък можеше да разделиш един екран на пет прозореца.
	— Уф. Нямаш никакъв усет за изкуство.
	Проснах се назад на леглото и въздъхнах.
	— По скалата от едно до „зимно нашествие в Русия“ колко глупав е планът ни?
	— Рискът е огромен, но не виждам какво друго би могла да направиш. Освен това — обърна се към мен, ухилен до ушите, — си имаш свой личен Свобода. Как би могла да загубиш?
	Изкисках се.
	— Да, но дали не пропускаме нещо?
	Той вдигна рамене.
	— Няма съвършени планове. Но по моето скромно мнение твоят е отличен.
	— Скромното ти мнение значи много за мен. Ти не пропускаш нищо в работата си.
	— Е, има едно нещо… — каза той.
	— Мамка му. Какво?
	— По-скоро е половин нещо. — Обърна се отново към компютъра и извика на екрана чертежите на промишления мехур. — Притесняват ме метановите резервоари.
	— В смисъл? — Скочих от леглото, прекосих с две стъпки малката стая и надвиснах над Свобода. Косата ми провисна край лицето му, но той май нямаше нищо против.
	— Тук има хиляди литри течен метан.
	— За какво им е метан?
	— Ракетното гориво, което произвеждат, съдържа един процент метан. Служи за регулатор на горенето. Внасят го от Земята в гигантски резервоари.
	— И защо това те притеснява?
	— Защото е запалим. А бе… зверски запалим. — Посочи друга част на чертежа. — А ето тук има огромен резервоар с чист кислород.
	— А аз смятам да добавя малко разтопена стомана към коктейла. Какво ли може да се обърка?
	— Именно — каза той. — Но не би трябвало да е проблем. Докато Топилката започне да се топи, комплексът би трябвало да е празен.
	— Ми да — казах аз. — А ако резервоарите протекат и всичко гръмне, толкова по-добре. Щетите ще са още по-големи!
	— Така е — каза той, но не личеше да е убеден. — Обаче не ми дава мира. Сигурно защото не е част от плана ни. Мразя неща, които не са в плана.
	— Ако това е най-лошото, което можеш да измислиш, значи съм спокойна.
	— Щом казваш.
	Разкърших си гърба и казах:
	— Чудя се дали ще мога да заспя тази нощ.
	— Тук ли ще останеш?
	— Ами… Този път Нгуги няма да ме продаде. Споменах ли вече, че е кучка?
	— Неколкократно.
	— Все едно. Важното е, че вече никой не може да ме проследи по местоположението на джаджата ми. Мога да се настаня в хотел. Сигурно ще се мятам с часове, докато заспя, а не бих искала да държа и теб буден.
	— Добре — каза той. Имаше ли намек за разочарование в гласа му?
	Сложих ръце на раменете му. Не съм сигурна защо, но го направих.
	— Благодаря ти, че винаги си в моя ъгъл на ринга. За мен това означава много.
	— Няма проблем. — Той обърна глава да ме погледне. — Винаги можеш да разчиташ на мен, Джаз.
	Гледахме се в очите миг-два.
	— Пробва ли вече кондома, между другото? — попита той.
	— За бога, Свобода!
	— Какво? Чакам обратна информация.
	Вдигнах ръце и си тръгнах.


	Гигантската врата на товарния шлюз се отвори бавно и разкри пустия лунен пейзаж отвън.
	Дейл провери показанията на лунохода.
	— Налягането е в норма — каза той, вперил поглед в контролното табло. — Въздушната смес — също. Отнемането на въглеродния диоксид е на автоматичен режим.
	Плъзнах поглед по екраните пред моето място.
	— Акумулаторите са на сто процента, диагностиката на двигателя свети в зелено, комуникационният сигнал е силен, пет от пет.
	Той хвана контролната ръчка.
	— Шлюз при Централен порт, искаме разрешение да потеглим.
	— Имате разрешение — чу се гласът на Боб по интеркома. — Грижи се добре за лунохода ми, Шапиро.
	— Спокойно.
	— Опитай се да не прецакаш нещата, Башара — каза Боб.
	— Цуни ме отзад — отвърнах аз.
	Дейл натисна бутона за заглушаване и ме стрелна с поглед.
	— Знаеш ли какво, Джаз? Нарушаваме всички правила на гилдията. Ако ни хванат, двамата с Боб изхвърчаме. Завинаги. Рискуваме си прехраната. Можеш ли да покажеш поне _малко_ уважение, мамка му?!
	Натиснах на свой ред копчето на микрофона и казах:
	— Ъъ… благодаря ти, Боб. За… всичко.
	— Разбрано — чу се краткият отговор.
	Дейл изведе лунохода от камерата на шлюза и пое по реголита. Очаквала бях да раздруса здраво, но окачването явно беше първокласно. А и участъкът пред шлюза беше заравнен и отъпкан от дългогодишна употреба.
	Простичко казано, луноходът на Боб беше най-хубавият луноход на Луната. Не си представяйте пясъчно бъги с грозни кресла за пътници в обходнически костюми. Не, беше изцяло херметизиран и с просторен интериор, а провизиите и енергията му бяха достатъчни за четиридневен обход. Костюмите ни бяха прибрани на рафтове покрай стените. Луноходът си имаше дори задно отделение с шлюз, което позволяваше кабината да остава херметизирана дори когато някой излиза навън.
	Дейл гледаше право пред себе си. Явно му бях толкова противна, че дори кос поглед не искаше да ми хвърли.
	— Знаеш ли какво? — попитах накрая. — Не аз съм заплаха за прехраната ти, а гилдията. С глупавата й политика на рестрикции.
	— Сигурно си права. Трябва да даваме достъп до шлюзовете на всички. Е, разни необучени идиоти ще могат да унищожат града ни с едно натискане на копчето, но какво от това.
	— О, моля ти се. Какво пречи членове на гилдията да работят с шлюзовете, а хората сами да се оправят с обходите си? Не, шефовете ви са просто алчни гадняри, които ръководят професионален картел. Не знам дали знаеш, но сводниците отдавна не са на мода.
	Той се изкиска въпреки всичко.
	— Липсваха ми политическите ни спорове.
	— И на мен.
	Проверих часа. Графикът ни беше стриктен. Дотук се справяхме добре.
	Завихме на югоизток, към Бента. Дотам имаше приблизително един километър, което е нищо с луноход, но пешачката щеше да отнеме много време, особено предвид модифицираното въздушно убежище, което ни правеше компания.
	Понастоящем убежището беше вързано за покрива на лунохода и щом излязохме от утъпкания участък пред шлюза, взе да дрънчи. С Дейл вдигнахме поглед към източника на шума, после се спогледахме.
	— Добре е вързано, нали? — попита той.
	— Питаш, сякаш не го връзвахме заедно — отвърнах.
	Тряс.
	Примижах.
	— Ако падне, просто ще го вдигнем. Това ще ни струва време, с което не разполагаме, но… все ще наваксаме някак.
	— Стига да не се повреди при падането.
	— Абсурд — казах. — Татко направи заварките. Ще издържат, докато слънцето изстине.
	— В тази връзка… ти ще се справиш ли с другите заварки, които трябва да направим?
	— Да.
	— А ако не успееш?
	— Ще умра — казах аз. — Което е добра мотивация да се постарая.
	Дейл насочи лунохода леко вляво.
	— Дръж се. Минаваме над тръбата.
	Въздушната тръба, която пренася кислород от Топилката към Армстронг, е положена директно върху терена.
	На Земята никой не е толкова луд, че да пренася кислород под налягане по тръби. На лунната повърхност обаче няма какво да се запали. В добавка, на Земята тръбите се полагат под повърхността, за да се защити системата от неблагоприятни атмосферни условия, животни и идиоти. Тук не го правим. Защо ли? Защото нямаме атмосфера, нито животни, а идиотите по правило си стоят в града.
	Дейл прекара внимателно лунохода през тръбата. Първо предните колелета на машината се повдигнаха и спуснаха, после задните.
	— Не е ли опасно? — попитах. — Да минаваш с луноход през тръба под налягане?
	Дейл бъзикна контролите на едно от колелетата.
	— Стените на тръбата са дебели осем сантиметра. И да искаме, не бихме могли да ги повредим.
	— О, аз бих могла. Имам оксиженистко оборудване.
	— Ти си малко педантично лайно, известно ли ти е?
	— Мда.
	Погледнах през люка на покрива. Земята висеше в небето и захождаше към последна четвърт, точно както беше казала Лене.
	Бяхме се отдалечили от града и се движехме през недокоснат от човешка ръка терен. Дейл заобиколи една канара.
	— Имаш много поздрави от Тайлър.
	— Благодаря. Ти също го поздрави.
	— Той наистина държи да…
	— О, млъкни…
	Джаджата ми иззвъня. Пъхнах я в едно гнездо на таблото и я свързах към аудиосистемата на лунохода. Естествено, че луноходът ще има аудиосистема. Боб обичаше да пътува със стил.
	— Да?
	— Здрасти, Джаз — чу се гласът на Свобода. — Къде сте? Не получавам нищо от камерите.
	— Още пътуваме. Камерите на костюмите са изключени. Татко там ли е?
	— Да, до мен е. Кажи „здрасти“, Амар!
	— Здравей, Джасмин — каза татко. — Твоят приятел е… интересен.
	— Ще му свикнеш. Кажи „здрасти“ на Дейл.
	— Не.
	Дейл изсумтя.
	— Обадете се, като облечете костюмите — добави татко.
	— Добре. Чао засега — казах аз и затворих.
	Дейл поклати глава.
	— Леле, баща ти наистина ме мрази. И не заради онова с Тайлър. Мразеше ме и преди.
	— Защото си обратен ли? Не е това. Помня когато му казах, че си гей. Мислех, че ще се ядоса, а той изпита облекчение. Усмихна се даже.
	— Какво?
	— След като разбра, че не се чукаме, взе да те харесва. После обаче, когато ти ми открадна гаджето, нещата се промениха.
	— Ясно.
	Изкачихме малко възвишение и равнината се ширна пред нас. До Бента оставаха стотина метра. От другата му страна се намираха реакторният комплекс и мехурът на „Санчес“.
	— Още петнайсет минути и сме там — каза Дейл, явно прочел мислите ми. — Нервна ли си?
	— Умирам от страх.
	— Това е добре. Мислиш се за майстор на обходите, но не забравяй, че се провали на изпита.
	— Благодаря ти. Точно от това имах нужда.
	— Просто казвам, че излишното самочувствие е лош съветник по време на обход.
	Погледнах през страничния люк.
	— Последната седмица ми съсипа самочувствието докрай, така че не се притеснявай.


>	13.

	Гледах към сребристия купол на Топилката „Санчес“. Отново.
	От предишната ми визита бяха минали само шест дни, а ми се струваше цяла вечност. Този път нещата стояха различно, разбира се. Щеше да има само един събирач на терен. Това беше добра новина по принцип, но не ме касаеше. Събирачите бяха стара новина.
	Дейл намали край стената на мехура и направи маневра, така че да обърне задницата на лунохода към купола. После попита:
	— Разстояние?
	Проверих на екрана.
	— Два метра и четиридесет сантиметра. — Системите за отчитане на препятствия са екстра за земните автомобили, но за луноходите са реална необходимост. Не е препоръчително да блъскаш херметизирани неща. Може да доведе до непланирана смърт.
	Дейл кимна и дръпна ръчната спирачка.
	— Добре. Да обличаме костюмите?
	— Да.
	Измъкнахме се от креслата си и се прехвърлихме в задната част на лунохода.
	Съблякохме се по бельо. (Какво? Да се стеснявам пред мъж, който не си пада по жени?) После навлякохме охлаждащите трика. Навън вода можеше да заври под слънцето. Обходническите костюми имат нужда от централно охлаждане.
	После дойде ред на самите костюми. Аз помогнах на Дейл с неговия, той ми помогна с моя. Накрая направихме тестове на налягането, на бутилките, на показанията и прочее простотии.
	Щом приключихме с тестовете, стана време да излезем.
	Шлюзът на лунохода можеше да побере двама, макар и на тясно. Набутахме се в камерата и запечатахме вътрешната врата.
	— Готова ли си да изпуснем въздуха? — попита Дейл по радиото.
	— Защо, смяташ, че съм въздух под налягане ли?
	— Не се шегувай с шлюзовите процедури, ако обичаш.
	— Ега ти. Толкова си се надул, че за мен въздух не остава.
	— Джаз!
	— Добре де. Готова за декомпресия.
	Той завъртя една ръчка. Въздухът излетя със съскане към вакуума отвън. Нямаше нужда от високотехнологична помпена система. Не е като да пестим кислорода. Благодарение на Топилката Артемида има толкова много, че се чудим какво да го правим…
	Засега де. (Зъл сардоничен смях.)
	Дейл завъртя дръжката, отвори вратата и излезе. Аз излязох след него.
	Той се покатери по стълбата на покрива и се зае да развърже въздушното убежище. Аз се покатерих от другата страна и се заех със същото. После свалихме с общи усилия убежището на земята.
	Сам човек не би могъл да се справи предвид теглото му, плюс-минус петстотин килограма.
	— Гледай да не влиза прах в полата — казах.
	— Добре.
	Татко беше преобразил убежището. То направо не приличаше на себе си. Имаше голяма дупка отзад, обшита с „пола“ от половинметрови алуминиеви плоскости. Представете си нещо като ракетна дюза. Сигурно си мислите, че е много глупаво да направиш голяма дупка в херметически затворен съд. Не мога да споря.
	Покатерих се отново на покрива да си взема оксиженисткото оборудване.
	— Държиш ли?
	Той застана под мен и протегна ръце.
	— Държа.
	Подадох му бутилките, горелките, колана с инструменти и другите неща, които щяха да ми трябват. Той ги подреждаше на земята. Накрая извадих една голяма торба от специалното й отделение.
	— Ето го и надуваемия тунел — казах и го метнах от покрива.
	Дейл го улови и го остави при другите неща.
	Скочих от покрива и се приземих до него.
	— Не трябва да скачаш толкова отвисоко — каза той.
	— А ти не трябва да чукаш чуждите гаджета.
	— О, хайде стига!
	— Бих могла да свикна с новите ни отношения — казах аз. — Помогни ми да пренесем нещата до мехура.
	— Да, да.
	С общи усилия пренесохме и довлякохме всичко до стената.
	Куполът беше сглобен от триъгълници със страна два метра и постепенно се извиваше във височина, но при основата си стената беше вертикална. Избрах си един сравнително чист триъгълник и го почистих допълнително с телена четка. Финият лунен прах влиза навсякъде и полепва по всичко, което има дори минимално статично електричество.
	— Този ще е — казах. — Помогни ми да нагласим убежището.
	— Добре.
	Повдигнахме внимателно въздушното убежище и го пренесохме до купола. Оставихме го на земята така, че алуминиевата пола да опира в лъскавия корпус.
	— Леле, баща ми няма равен — казах аз.
	— Наистина. Забележително.
	Беше си свършил работата _перфектно_. Добре де, сигурно не изглежда чак толкова трудно, просто е трябвало да нагласи полата така, че външният й ръб да опира плътно в стената на купола, но майко мила… Процепът между полата и корпуса беше под милиметър.
	Активирах прикрепения към ръкава ми монитор, който си беше просто външен екран на джаджата ми. Самата джаджа беше на сигурно място в костюма ми (тези машинки не са създадени да работят при вакуум). Натиснах няколко копчета да се свържа по телефона.
	— Здрасти, Джаз — каза Свобода. — Как е хавата?
	— Засега добре. Получаваш ли видео от камерите?
	— О, да. Виждам всичко на екраните си.
	— Внимавай, момиче — чу се гласът на татко.
	— Ще внимавам. Не се тревожи. Дейл, чуваш ли аудиото от телефона?
	— Да, чувам — потвърди Дейл.
	Отидох при полата и застанах така, че камерата на шлема ми да я улавя.
	— Полата пасва добре. _Много_ добре всъщност.
	— Хм — каза татко. — Виждам няколко пролуки. Но са малки. Би трябвало да се справиш без особен проблем.
	— Тате, рядко се вижда толкова прецизна…
	— Хващай се на работа — прекъсна ме той.
	Довлякох бутилките с кислород и ацетилен, после прикрепих накрайника на горелката.
	— Добре — каза татко. — Знаеш ли как да получиш пламък във вакуум?
	— Естествено. — За нищо на света нямаше да призная, че съм го научила по трудния начин само преди няколко дни. Обогатих газовата смес с кислород, запалих горелката, после върнах сместа към обичайната й концентрация да стабилизирам пламъка.
	При предишния си обход не се бях старала със заварките. Целта им бе да издържат, докато се натрупа достатъчно налягане, за да предизвика експлозия. Заварките, които щях да направя сега, бяха много по-сложни. Татко би се справил с лекота, но пък той нямаше никакъв опит с обходите. Затова се налагаше да ги направя аз.
	— Пламъкът изглежда добре — каза татко. — Започни от най-високата точка, така че капките да се стичат надолу. Повърхностното напрежение ще свърши останалото.
	— Ами налягането на газовата струя? — казах. — Няма ли да вкара капки в полата?
	— Да, но малко. Във вакуум няма въздушно завихряне около пламъка. Чиста работа.
	Опрях пръчка алуминий до най-високата точка на полата и започнах да я нагрявам. Костюмът ми пречеше, естествено, но се справях. Капка разтопен метал се оформи при върха на пръчката, отдели се и потече надолу. Точно както беше предсказал татко, разтопеният метал се плъзна по периметъра на полата, запълвайки пролуката.
	По навик минах с пламъка след капката, за да не се втвърди металът.
	— Няма нужда от това — каза татко. — Металът ще остане течен по-дълго, отколкото очакваш. Няма въздух, който да отвежда топлината. Малко се губи през метала, но основната част от енергията отива за втечняването. С други думи, топлинната загуба е минимална.
	— Щом казваш. — Върнах пламъка на горелката към пръчката алуминий.
	Дейл стоеше на няколко метра от мен, готов да ме спасява.
	И ето ме пак в същата ситуация. Топя метал във вакуум. Ако някоя капка попаднеше върху костюма ми и прогореше дупка в него, животът ми щеше да е в ръцете на Дейл. От него зависеше да ме довлече до шлюза на лунохода. Аз не бих могла да го направя сама, защото щях да съм твърде заета с друго, а именно да умирам от задушаване.
	Сантиметър по сантиметър се придвижвах по периметъра на полата. Татко ми помагаше да поддържам правилното темпо, казваше ми кога бързам и кога се бавя. Накрая най-после стигнах до началната точка на заваръчния шев.
	— Уф — изпухтях. — Време е да тестваме дали държи.
	— Нищо подобно — каза татко. — Повтори процедурата. По цялата обиколка. И гледай вторият слой да покрие изцяло първия.
	— Майтапиш ли се?! — възкликнах. — Тате, шевът е здрав.
	— Още един слой, Джасмин — твърдо каза той. — Не бързаш заникъде. Просто си нетърпелива.
	— Ами, _бързам_, да ти кажа. Трябва да приключа с това преди да е дошла новата смяна в „Санчес“.
	— Направи още един шев — каза бавно татко, като наблягаше върху всяка дума.
	Изпъшках като тийнейджърка. (Татко определено го умееше това, да ме подмладява по неприятен начин.)
	— Дейл, дай ми още пръчки.
	— Не — каза Дейл.
	— Какво?
	— Докато държиш горелката, няма да свалям очи от теб, няма да се отдалечавам на повече от три метра и ръцете ми ще са свободни.
	Изпъшках още по-силно.
	Отне ми непредвидени двайсет минути, но накрая приключих с втория шев под бдителния поглед на Дейл.
	— Браво — каза татко.
	— Мерси. — Беше прав. Добре се бях справила. Вече имах въздушно убежище, идеално заварено към корпуса на топилния мехур. Сега оставаше да вляза в убежището, да изрежа дупка в корпуса и да се сдобия по този начин с незаконен шлюз.
	Оставих горелката на един голям камък и се обърнах към Дейл с разперени ръце, за да му покажа, че не държа нищо. Доволен, че съм оставила опасния инструмент, той тръгна към надуваемия тунел.
	Тунелът беше от същия вид, който бяхме използвали при пожара в стъкларската фабрика — тръба тип хармоника с шлюзови конектори в двата края. Хванахме обръчите на конекторите и разпънахме тунела. Аз се отправих към завареното за корпуса въздушно убежище, а Дейл — към лунохода.
	Преместих оборудването си с все бутилките в тунела, после свързах своя край към шлюза на убежището. След това отидох при Дейл и двамата влязохме в шлюзовата камера на лунохода. Издърпахме конектора и го скачихме с външната врата на камерата.
	Погледнах през тръбата към затворения шлюз на въздушното убежище и казах:
	— Е, май е време за теста.
	Дейл посегна към клапата.
	— Бъди нащрек. Обходническите костюми не са гаранция за безопасност. Ако сме объркали нещо при свързването на тунела, може да се получи експлозивна декомпресия.
	— Благодаря за предупреждението — казах. — Ще гледам да отскоча настрани, ако усетя, че се задава ударна вълна със скоростта на звука.
	— Малко учтивост няма да те убие, Джаз.
	— Сигурно. Но не съм склонна да поема риска.
	Дейл отвори клапата и мъглива струя въздух нахлу от херметизираната кабинка на лунохода. Проверих показанията на костюма си и видях, че отчитат два килопаскала — приблизително десет процента от нормалното налягане в Артемида.
	Откъм кабинката писна аларма.
	— Това пък какво е, мамка му? — възкликнах.
	— Предупреждение за теч. Луноходът знае колко въздух е необходим да се изравни налягането в шлюзовата камера, а вече е изтекъл много повече, защото се опитваме да напълним целия тунел.
	— Проблем?
	— Не — каза той. — Имаме предостатъчно в бутилките. Повече, отколкото ни трябва. Боб се погрижи за това.
	— Браво на него.
	Тунелът се издуваше бавно. Без никакви течове, разбира се. Точно това беше предназначението му в крайна сметка — да свързва шлюзове.
	— Изглежда всичко е наред — каза Дейл. Завъртя дръжката на шлюза и отвори вътрешната му врата. Прехвърли се в кабинката на лунохода и се намести в шофьорското кресло, което беше достатъчно широко да побере човек в обходнически костюм.
	После провери контролното табло.
	— 20,4 килопаскала, сто процента кислород. Готови сме.
	— Готови за грандиозен провал — измърморих. Отворих клапите на костюма си. Поех си дъх няколко пъти. — Въздухът става.
	Дейл дойде при мен и ми помогна да се измъкна от костюма.
	— Г-г-господи — изпелтечих с тракащи зъби. Когато изпуснеш газ под налягане, той се охлажда. Напълнили бяхме тунела със сгъстен въздух от бутилките и го бяхме превърнали в касапски хладилник.
	— Дръж — каза Дейл и ми връчи комбинезона ми. Поставих нов личен рекорд по бързо обличане. Добре де, беше вторият ми най-добър резултат (един ден родителите на гаджето ми от гимназията се прибраха по-рано от очакваното).
	Дейл ми даде и своя комбинезон, който да навлека върху моя. Пасна ми идеално заради разликата в ръста и теглото. След минутка студът стана поносим.
	— Добре ли си? — попита той. — Устните ти са сини.
	— Добре съм — казах през тракащи зъби. — Запаля ли горелката, ще стане достатъчно топло.
	Извадих джаджата си от гнездото й в обходническия ми костюм и пъхнах слушалката в ухото си.
	— Чувате ли ме?
	— Да! — каза Свобода.
	Споходи ме внезапна мисъл.
	— Видяхте ли ме как се събличам? През камерата на Дейл?
	— О, да! Мерси за представлението!
	— Ъхъм — чу се гласът на татко.
	— О, споко, господин Башара — каза Свобода. — Не е като да си е съблякла и бельото.
	— И все пак… — възрази татко.
	— Добре де, хубаво — казах аз. — Свобода, смятай, че вече сме квит за всички услуги, които си ми правил. Татко, някакъв съвет за среза?
	— Дай да погледна материала.
	Тръгнах по тунела към въздушното убежище, Дейл тръгна след мен, буквално по петите ми. Погледнах го през рамо.
	— През цялото време ли ще ми дишаш във врата?
	— Кажи-речи. Ако се появи пробойна, на мен се пада да завлека беззащитното ти тяло по тунела и в кабинката на лунохода. Ще разполагам с три-четири минути, преди да настъпят необратими мозъчни увреди. Така че — да. Ще съм до теб.
	— Стига да не е твърде близо. Ще ми трябва пространство да си свърша работата, а ти трябва да пазиш костюма си от пламъка на горелката.
	— Така е.
	Отворих клапана на убежището, така че да го напълня с въздух от тунела. Слушахме напрегнато съскането. Ако заварената пола прилепваше плътно, съскането трябваше скоро да спре. Противното би означавало, че има теч, а това на свой ред означаваше да излезем отново навън и да го отстраним.
	Съскането постепенно затихна, после спря. Отворих клапана докрай, но това не промени нещата.
	— Браво! — възкликна татко по радиото.
	— Мерси.
	— Не, сериозно говоря. Справи се успешно с триметрова заварка, макар да беше с обходнически костюм. С такива умения отдавна можеше да си станала майстор заварчик.
	— Тате… — казаха с предупредителна нотка в гласа.
	— Добре, добре.
	Само че той не можеше да види усмивката ми. Задачата наистина беше трудна и аз наистина се бях справила страхотно.
	Отворих шлюзовата врата и влязох в убежището. Металният цилиндър беше истински фризер. По стените кондензираше вода. Дадох знак на Дейл да мине пред мен. Той включи осветлението на шлема си и приближи глава до мястото, където щях да работя, така че татко да го види през камерата.
	— Вътрешният ръб на заварката изглежда добре — казах високо.
	— Така е — каза татко. — Но господин Шапиро да стои наблизо все пак.
	— Няма да отделям поглед от нея — каза Дейл и отстъпи две крачки назад, до вратата.
	Обърнах глава да го погледна.
	— Сигурни ли сме, че налягането тук е точно 20,4 килопаскала?
	Дейл провери монитора на ръкава си.
	— Да. Двайсет цяло и четири килопаскала.
	Защо искахме налягането да е 20,4 килопаскала, а не стандартните за Артемида двайсет и един? Защото на този принцип сработва системата на двойния корпус.
	Вече знаете, че между двата корпуса има натрошена скала. Има и въздух обаче. И този въздух е с налягане от 20,4 килопаскала, което е около деветдесет процента от налягането вътре в куполите на града. Освен това пространството между корпусите не е една гигантска кухина, а е разделено на стотици равностранни триъгълници със страна два метра. И всяко от тези отделения е снабдено със сензор за налягане.
	И така, навън цари вакуум, а между двата корпуса налягането е деветдесет процента от Стандартното, което се поддържа вътре в мехурите.
	Ако се появи пробойна във външния корпус, въздухът в повреденото отделение ще излети във вакуума. Но ако пробойната е във вътрешния корпус, отделението ще се напълни с въздух от мехура, заради неговото по-високо налягане.
	Елегантна система. Ако налягането в отделението се понижи, значи пробойната е във външния корпус; ако се повиши — значи е пострадал вътрешният.
	Само че аз не исках алармата за теч да се включи и да ме хване в крачка, затова беше изключително важно налягането в тунела и убежището да е съвсем същото като налягането в пространството между корпусите.
	Проверих накрайника на горелката — имаше опасност да се е деформирал от температурните промени. Всичко изглеждаше наред.
	— Тате — казах по радиото. — Според спецификациите този корпус би трябвало да е същият като градските. Шест сантиметра алуминий, един метър натрошен реголит и още шест сантиметра алуминий.
	— Да — каза той. — Пробивът ще е труден, особено в началото, заради дебелината на метала. Не се стряскай и най-важното — гледай ръката ти да не трепери. Колкото си по-стабилна, толкова по-бързо ще пробиеш.
	Издърпах бутилките с кислород и ацетилен в убежището и подготвих горелката си за работа.
	— Не забравяй дихателната маска — каза татко.
	— Знам, знам. — Истината е, че съвсем бях забравила за нея. При горенето си кислородно-ацетиленовата смес отделя токсичен дим. При нормални обстоятелства концентрацията му във въздуха е малка, но в тясно и херметически затворено помещение като моето ти трябва противогаз. Добре де, щях и сама да се сетя, когато ме задави еластична кашлица.
	Бръкнах в торбата да извадя маската. Свързаната към нея кислородна бутилка имаше презрамки, за да я носиш на гърба си и да не ти пречи. Нагласих всичко и си поех пробно въздух няколко пъти.
	— Готова съм да действам. Някакви други съвети, преди да започна?
	— Да — каза татко. — Реголитът е с високо съдържание на желязо. Не задържай пламъка дълго на едно място, иначе скалата ще залепне за среза и трудно ще извадиш тапата.
	— Ясно — казах аз.
	Нагласих маската на очите си и запалих горелката. Дейл отстъпи още крачка назад. Колкото и безстрашни да са лицензираните обходчици, всички сме безсилни пред дълбоко заложения си инстинкт да се пазим от огъня.
	Ухилих се широко. Най-после щях да си отмъстя. Време беше да пробия дупка в червата на „Санчес“.


>	14

	Нагласих газовата смес така, че да се получи дълъг пламък. Избрах си място на стената и насочих пламъка натам. Оставаше да чакам и ръката ми да не трепва. Високата температура и изобилието от кислород топяха все по-дълбока дупка в метала.
	После най-сетне пробих. Не мога да обясня как разбрах. Просто знаех, че съм пробила. По звука може би? По някаква промяна в пламъка? Не знам. Така или иначе, време беше да започна рязането.
	— Няма въздушно течение, нито навън, нито навътре — казах. — Явно налягането е съвсем еднакво. Добра работа, Дейл.
	— Мерси.
	Придвижвах горелката с бавна и постоянна скорост по обиколката на окръжност с диаметър стотина сантиметра. Стремях се да режа под лек наклон, така че тапата да падне малко по-лесно, след като приключа.
	— Изоставаме с времето — каза Дейл.
	— Добре — казах аз, но не се забързах. Вече работех на максималната си скорост. Забързах ли, само щях да прецакам среза и да изгубя още повече време, докато го оправям.
	Накрая приключих и тапата се килна напред. Изключих горелката и отскочих преди лавината от сивкав реголит да се е изсипала в убежището.
	Вдигнах оксиженистката маска на главата си и притиснах силно дихателната към носа си. Определено не исках да вдишам от този прах. Харесвам си дробовете без остри смъртоносни частици в тях, благодаря.
	Очите ми засмъдяха и се напълниха със сълзи. Примижах от болка.
	— Добре ли си? — попита Дейл.
	Дихателната маска приглушаваше гласа ми.
	— Трябваше да си сложа предпазните очила.
	Посегнах да изтрия очите си, но Дейл ми хвана ръката.
	— Не!
	— Знам, знам — казах аз.
	А вие знаете ли кое е по-лошо от камъчета с остри ръбове в очите? Ами, да _разтъркаш_ очите си, когато в тях има камъчета с остри ръбове. Устоях на порива, макар и с цената на канско усилие.
	Изчаках реголитният прах да се слегне. После, със замъглено зрение и смъдящи очи, пристъпих към дупката. И точно тогава ме удари ток.
	Изписках, повече от изненада, отколкото от болка.
	Дейл провери показанията на монитора си.
	— Внимавай. Влажността е почти нула.
	— Защо?
	— Не знам.
	Направих още една стъпка и отново попаднах сред залп от статично електричество.
	— Мама му стара!
	— Колко пъти ще допускаш една и съща грешка, по дяволите! — каза Дейл.
	— О, гледай си работата — казах аз и посочих бавно растящата купчина реголит пред дупката. — Заради реголита е. Влажността на въздуха в града се регулира постоянно, но въздухът между корпусите е съвсем сух.
	— Защо?
	— Водата е корозивна и скъпа. Защо да я влагаш в корпуса? И сега сухият реголит е попил като гъба влагата от въздуха в убежището.
	Дейл откачи от костюма си контейнера за вода, отвори го и извади найлонова торбичка, пълна една четвърт. Разкъса ъгълчето й и я стисна с пръсти. Удивително е колко сръчни могат да са лицензираните обходчици въпреки неудобните ръкавици на костюмите си.
	Напръска ме с вода по лицето.
	— Какви ги?…
	— Дръж си очите отворени. И гледай към струята.
	Изпълних указанията. Отначало ми беше трудно, но водата отмиваше прашните частици от очите ми, затова продължих да се кокоря. После Дейл напръска дрехите ми — торса, ръцете и краката.
	— Така по-добре ли е?
	Тръснах глава да разкарам водата от лицето си.
	— О, да. По-добре е.
	Импровизираното ни състезание „Мис Мокра фланелка“ щеше да ме защити от статичното електричество. На първо време поне. От друга страна, по лицето и влажните ми дрехи полепна прах и се превърна в отвратителна сива кал. Нямаше да спечеля конкурс за красота, но поне ми беше удобно.
	Следващата стъпка беше да разкарам останалия реголит от дупката, за да стигна до сензора за налягане и по-важно — до вътрешния корпус.
	Натиснах с пръст слушалката в ухото си.
	— Татко, Свобода. Започвам да копая. Ще ви се обадя пак след малко.
	— Ние сме тук — каза Свобода.
	Прекъснах връзката и казах:
	— Помогни ми да изкопаем това.
	Дейл ми подаде лопата и каза:
	— На Луната има два вида хора. Едните носят обходнически костюми, другите копаят.
	Изсумтях.
	— Така, първо на първо, ако ще разиграваме „Добрият, лошият и злият“, аз ще съм Клинт Истууд, а не ти. И второ на второ, довлечи си мързеливия задник и ми помогни!
	— Моята работа е да те пазя и при нужда да довлека жалкия ти задник до лунохода. Примири се със Злия в себе си и се хващай на работа.
	Изпъшках и взех лопатата. Бая имаше да копая.
	— Нали знаеш, че изоставаме от графика? — каза Дейл.
	— Знам.


	Някъде по същото време Боб се държал по обичайния си начин, тоест като трън в задника. Само дето този път не аз бях потърпевшата. Не видях случилото се с очите си, защото бях заета да вадя камънаци от стена. Разказаха ми по-късно.
	Алуминиевата топилка „Санчес“ имаше свой релсов път от Централния порт в Олдрин до индустриалния си комплекс. Три пъти дневно влакът натоварваше двайсет и четирима служители и потегляше към Топилката. Еднокилометровото пътуване траеше само няколко минути. Новопристигналите застъпваха на смяна, а колегите им от предишната се прибираха в Артемида със същия влак.
	Предвидила бях лудорията ми да съвпадне със смяната на екипите. Само че изоставах. Идеята беше да вляза в промишления мехур преди влакът да е пристигнал. А още не бях пробила вътрешния корпус.
	Работниците на „Санчес“ чакали на гарата. Влакът се бил скачил и шлюзът му вече бил отворен. Кондукторката държала скенера си, готова да таксува пътниците. Мда, алуминиевата топилка „Санчес“ таксуваше собствените си работници за пътуването до собствения си завод. Пещерен капитализъм от деветнайсети век.
	Боб се приближил до кондукторката и сложил ръка върху скенера й.
	— Момент, Мирца.
	— Проблем ли има, Боб? — попитала тя.
	— Правим проверка за течове на товарния шлюз. Протоколите за безопасност са изрични — забранено е да се използват другите шлюзове в Централния порт, докато проверката тече.
	— Майтапиш ли се? — казала Мирца. — Точно сега ли трябваше да проверявате?
	— Съжалявам. Има данни за аномалия и трябва да проведем теста преди кацането утре.
	— За бога, Боб. — Мирца махнала към чакащите хора. — Двайсет и четирима души трябва да отидат на работа. А други двайсет и четирима в Топилката чакат да се приберат.
	— Да, знам. Съжалявам. Десетина минути, петнайсет най-много. Макар че нищо не мога да ти обещая.
	Кондукторката се обърнала към чакащите.
	— Съжалявам. Ще се позабавим. Седнете и изчакайте. След петнайсет минути би трябвало да потеглим.
	Думите й били посрещнати с колективно пъшкане.
	— Ако си мислят, че ще остана след работно време заради забавянето, няма да стане — изръмжал един работник на съседа си.
	— Наистина съжалявам — казал Боб на кондукторката. — Нека те компенсирам. Имам три билета за Шоуто на акробатите в голямата зала на театъра. Твои са. Заведи съпрузите си.
	Лицето на Мирца светнало.
	— Сериозно? Добре! Прощавам ти!
	Нелепа компенсация, ако питате мен. Тези билети са по три хиляди калмара всеки! Но какво пък. Парите са на Боб, не мои.


	След като копах цяла вечност и ругах на воля, най-после разкарах реголита от триъгълното отделение между корпусите. Проснах се по гръб да си поема въздух.
	— Струва ми се, че измисли нови мръсни думи — каза Дейл. — Като… какво е „цичка“, например?
	— Мисля, че се подразбира от контекста — казах аз.
	Той надвисна над мен.
	— Ставай. Изоставаме с много, а Боб не може да задържа влака вечно.
	Показах му среден пръст.
	Той ме ритна.
	— Ставай, мързелано недна.
	Изпъшках и се изправих с усилие.
	Докато копаех „тунел до Китай“, бях открила сензора за налягане. (Да, този израз се използва и на Луната. Имах чувството, че съм прокопала тунел с дължина 384 000 километра.)
	Дотук бяхме успели да надхитрим сензора за налягане, но веднага щом пробиех вътрешния корпус, налягането от нашата страна щеше да се повиши до Стандартното за Артемида. Тогава сензорът щеше да си каже: „Мама му стара! Двайсет и един килопаскала! Има дупка във вътрешния корпус!“.
	Алармата щеше да писне, хората да се разтичат паникьосани, лицензираните обходчици да пристигнат под пара, а ние щяхме да потънем с все плана си. Дейл и Боб щяха да се сбогуват с гилдията, а аз нямаше да доживея да го видя, защото разни верни на „Санчес“ хора щяха да са ми издрали очите.
	Какво? Не вярвате, че банда жалки умници от контролната зала са способни на такова нещо? Помислете пак. Някой от тях вече се опита да ме убие със събирач, помните ли?
	Сензорът представляваше метален цилиндър с две жици. Жиците бяха дълги, което щеше да ме улесни. Извадих от торбата си метален буркан с капачка на винт. Предварително бях направила в капачката малък прорез.
	Сложих сензора в буркана, а кабелите набутах в прореза. После завинтих капачката. Оставаше да облепя с тиксо прореза около кабелите, там, където влизаха в буркана. Сложих цели шест слоя. Не се гордея особено с тази част от плана си. Само идиот разчита на тиксо за херметизация, но нямах избор. Е, по-високото налягане щеше да е отвън и да притисне тиксото към дупката, но това беше слаба утеха.
	— Дали ще свърши работа? — попита Дейл.
	— След минутка ще разберем. Повиши налягането до Стандартното, ако обичаш.
	Дейл въведе командата в малкия контролен панел върху ръкава си. Луноходът на Боб можеше да се управлява дистанционно, разбира се. Боб не пропускаше екстра.
	Откъм надуваемия тунел духна въздух и ушите ми изпукаха от слабата промяна в налягането.
	Не откъсвах поглед от металния буркан. Тиксото върху капака хлътна едва доловимо, но нищо повече. Долепих ухо до вътрешния корпус.
	— Не се чува аларма — казах и се свързах отново със Свобода.
	— Ехо! — извика той. — Престъпният поддържащ екип на линия!
	— Не знам дали това име ми харесва — каза татко.
	— Започвам среза на вътрешния корпус. Някакъв последен съвет, тате?
	— Постарай се да не те хванат.
	Смъкнах оксиженистката маска пред очите си.
	— Днес всички се правят на смешници.
	Хванах се на работа. Вътрешният корпус беше същият като външния — шест сантиметра алуминий. И точно като преди, срезът отне само няколко минути. Този път направих откоса на обратно, така че тапата да падне навън, а не навътре. При външния корпус нямах избор, но по правило предпочитам нагрятият до точката на топене метал да пада _по-далече_ от мен.
	Изчаках тапата да падне, после надникнах в отвора.
	Заводският цех представляваше голяма полусфера, пълна с машини. Топилната пещ беше най-голямата от всички и заемаше центъра на помещението. Висока беше цели десет метра, обграждаха я тръби, захранващи кабели и мониториращи системи.
	Не виждах контролната зала от мястото си. Топилката ми пречеше. И неслучайно, между другото. Избрала бях този участък от корпуса, защото не се виждаше почти отникъде. Колкото и погълнат да е от работа персоналът, няма начин всичките двайсет и четирима служители да пропуснат горяща дупка в стената.
	Подадох глава да се огледам. После неволно се подпрях с ръка на прясно отрязания ръб.
	— Ох! — Дръпнах ръка и я разтърсих.
	— Горелките загряват нещата — каза Дейл.
	Направих физиономия и погледнах ръката си.
	Дланта ми се беше зачервила, но само толкова.
	— Добре ли си?
	— Да — казах аз. — Само ми се иска да не беше ставал свидетел на глупостта ми.
	— Ние също станахме свидетели! — обади се Свобода.
	— Супер — казах аз. — И в тази връзка, затварям ви. Ще се обадя, като приключа. — След което прекъснах канала.
	Прекрачих през отвора, като внимавах да не докосна ръба. Дейл провря торбата след мен. Но когато посегнах да я взема, не я пусна веднага.
	— Нали знаеш, че не мога да се провра през дупката с костюма си, не е достатъчно голяма — каза той. — Ако нещо се обърка, няма да мога да ти помогна.
	— Знам.
	— Внимавай.
	Кимнах и издърпах торбата към себе си. Дейл остана да ме гледа през отвора как се промъквам към Топилката.
	Въпросната топилка не беше интересна за гледане. Просто голям куб с дебели метални тръби, които влизат и излизат от него. От отвор в пода се издигаше поточна линия и доставяше анортит до една фуния отгоре на Топилката. А в търбуха на машината, сред водовъртеж от електричество, химия и високи температури, скалата се превръщаше в метал. Отвън обаче Топилката беше спокойна, приятно топла на пипане и тиха, ако не броим едва доловимото жужене.
	Седнах на земята и надникнах иззад ъгъла на голямата машина.
	Контролната зала беше издигната над нивото на цеха. През големите стъклени прозорци виждах служителите, заети с обичайните си неща. Някои седяха пред компютрите, други се разхождаха с таблети в ръка. Цялата задна стена беше покрита с монитори, на които се виждаха отделните участъци на комплекса и производственият процес.
	От пръв поглед се виждаше кой ръководи — една жена, около която гравитираха останалите служители. Приближаваха се за бърз въпрос, а тя им отговаряше също толкова бързо. Това се казва шеф. Петдесетинагодишна и латино, ако се съдеше по цвета на кожата й. Обърна се да каже нещо и най-после видях лицето й. Лорета Санчес. Познах я по снимките, които бях видяла онлайн, докато проучвах компанията.
	Именно тя беше проектирала Топилката. Тя беше създала „Санчес“. И беше толкова здраво обвързана с О Паласио, че спокойно можеше да носи каишка с името им. Стори ми се интересно, че човек като нея кисне в цеха със служителите си, вместо да ръководи компанията от някой удобен кабинет в Олдрин.
	Останалите служители бяха просто… хора. Без рога и черни плащове. Без зловещ кикот и дълги нокти. Просто група трудещи се тъпанари.
	Изпълзях до другия край на топилната пещ и с това опциите ми за придвижване се изчерпаха. Системите за температурен контрол се виждаха от контролната зала. Обадих се на Боб от джаджата си.
	— Слушам — каза той.
	— На позиция съм. Пускай влака.
	— Добре — отвърна той и затвори.
	Чаках зад Топилката. След десетина безкрайни минути най-после чух потракване през стените. Влакът беше пристигнал. Следваше инструктажът — служителите, приключили току-що смяната си, предаваха щафетата на новопристигналите. Разполагах с кратък промеждутък от десетина минути, преди влакът да потегли обратно към града с новата партида пътници.
	Все още носех дихателната маска и преносимия кислороден запас. Добавих към тях предпазни очила от торбата. Щяха да ми трябват за следващата стъпка. Залепих с тиксо маската и очилата към лицето си — този път трябваше да прилепнат херметически.
	Иначе казано, цялата бях оклепана с кал, а лицето ми беше облепено с тиксо. Сигурно приличах на изрод от филм на ужасите. Какво пък. Съвсем на място предвид онова, което ми предстоеше да направя.
	Извадих от торбата цилиндър с газ. Посегнах към клапана му, но в последния момент спрях и проверих отново тиксото по лицето си. Добре, всичко изглеждаше наред. Обратно към клапана. Отворих го на една четвърт.
	Цилиндричният контейнер изпусна във въздуха чист хлор.
	Хлорът е изключително опасен газ, от онези, които ти разяждат дробовете. През Първата световна са го използвали като оръжие и е бил много ефективен в тази си роля. Питате как съм се сдобила с цял контейнер компресирана смърт? За това трябва да благодаря на приятелчето си Свобода. Той го открадна от химическата лаборатория на Европейската космическа агенция.
	Процесът Кеймбридж FFC включва голямо количество разтопен калциев хлорид. На теория той си стоеше на сигурно място в търбуха на херметически запечатаната и нагорещена топилка. Но като предохранителна мярка из целия комплекс бяха монтирани детектори за хлор. При това много чувствителни детектори. Замислени са така, че да вдигнат тревога много преди концентрацията на хлор във въздуха да стане опасна за здравето.
	Оставих клапана отворен за кратко, после отново го затворих. След броени секунди алармата за наличие на хлор във въздуха се включи. И то как!
	Жълти светлини грейнаха на двайсетина различни места. Оглушителна сирена ревна из целия комплекс. Усетих раздвижване във въздуха. Беше се включила дублиращата вентилационна система. При спешен случай задачата й е да подмени въздуха в комплекса с пресен кислород от извънредния запас.
	Служителите в контролната зала се разтичаха. По друго време на денонощието щяха да се набутат във въздушното убежище, но сега имаха по-добра опция — влака. Кой не би предпочел да се спаси във влак, който да го откара в града, вместо да клечи в убежището и да чака спасителите? Бързо стигнаха до правилното решение — натовариха се на влака и затвориха шлюза му.
	Сигурно им беше възтесничко там. Две смени в малката мотриса, вместо една. Четиридесет и осем души.
	Надникнах към контролната зала, видях, че е празна, и размахах победоносно юмрук. Изпълнили бяха желанието ми с точките и запетаите.
	Очевидно е, че трябваше да разкарам всичко живо, преди да стопя Топилката. Бих могла да вдигна тревога още докато режех вътрешния корпус — достатъчно би било да не се занимавам със сензора за налягане. Но при аларма за теч екипи от градската поддръжка щяха да хукнат по спешност към топилния комплекс. И веждите им щяха да хвръкнат до небето при вида на лунохода, самоделния шлюз, червящия се от срам Дейл и прочее. Много по-добре беше да използвам изтичане на токсичен газ. Така проблемът си оставаше на Топилката.
	Отворих за миг вентила на контейнера с хлор, само колкото да затрудня вентилационната система. Докато сирената пищеше, служителите щяха да си останат във влака.
	Вече нямаше нужда да се крия. Минах пред Топилката, после се наврях под нея, в улавящото корито.
	Като последна предпазна мярка срещу прегряване Топилката имаше медна тапа на дъното на резервоара. Медта се топи при по-висока температура от тази на солната баня, но при по-ниска от тази на стоманата. Така, ако ситуацията се сгорещи прекомерно (до 1085 градуса по Целзий, ако трябва да сме точни), медта ще се стопи. Свръхнагрятата солна баня ще се излее в циментовото корито отдолу. Така на почистващите екипи ще се отвори много работа, но самата топилна пещ няма да пострада.
	Това не можех да го допусна!
	Издърпах при себе си торбата и оксиженисткото оборудване. Ето че пак щях да заварявам легнала. Въздишка. И този път щях да заварявам стомана към стомана със стоманена пръчка. В случай че нещо не ви е станало ясно — стомана. Ура. Е, поне този път нямаше да ми пречи обходнически костюм. Всяка капка разтопена стомана, която паднеше върху мен, щеше да ме обезобрази до живот, вместо да ме убие. Пак добре.
	Хванах се на работа. Заварявах стоманената плоча към дъното на резервоара, легнала под ъгъл, така че де не съм директно под нея. Признавам, че на няколко пъти му изпуснах края и капки нагорещена смърт паднаха на сантиметри от мен. Но не се отказах. След петнайсетина минути солидна стоманена плоча покриваше медната запушалка.
	Не знаех от какъв клас стомана са направени стените на Топилката, но повечето класове се топят най-много при 1450 градуса по Целзий. Затова, просто за всеки случай, моите плочка и пръчка бяха от клас 416 с точка на топене 1530°C. Топилката щеше да се разтопи преди моята плочка.
	Плочката беше относително тънка в сравнение със стените на резервоара и на пръв поглед изглеждаше, че ще се стопи първа, но физиката не работи така. Преди температурата да се повиши до точката й на топене от 1530°C, всичко, което се топи при по-ниска температура, вече щеше да се е стопило. А стените на Топилката се топяха при 1450 градуса. Така, макар плочката да беше тънка, а стените на Топилката — дебели, дъното на резервоара щеше да поддаде преди моята плочка да се е нагряла достатъчно.
	Не ми вярвате? Сложете вода с кубчета лед в тенджера и включете котлона. Температурата на водата ще остане 0°C, докато не се стопи и последното кубче лед.
	Изпълзях от коритото и погледнах към контролната зала. Все така празна. Но не за дълго. Влакът беше потеглил.
	С толкова много хлор във въздуха беше логично да върнат служителите в града. Но много скоро след това екип от инженери със специални костюми щеше да се качи на същия влак и да потегли към „Санчес“. Разполагах с десет минути, докато влакът стигне до Артемида, още, да речем, пет минути, докато служителите слязат и инженерите се качат, и още десет, докато пристигне вражеската кавалерия. Двайсет и пет минути.
	Отправих се с бърза крачка към кутията за температурен контрол. Развих четири винтчета и свалих панела за достъп. После свалих и контролното табло на термодвойката (ако не знаете, термодвойките са популярни сензори за отчитане на температура) и го смених със свое, което извадих от торбата. Свобода го беше сглобил предната вечер. Нищо особено. Действието му не се различаваше от действието на нормалните табла, само дето моето беше настроено да подава на компютъра грешни данни за температурата на солната баня. Грешни в смисъл по-ниски от действителните. Щракнах го в гнездото му.
	За мое улеснение таблото на Свобода показваше както реалните температурни стойности, така и тези, които подаваше на компютъра. Действителната температура в момента беше 900°C, а докладваната — 825°C. Компютърът, решил, че температурата е прекалено ниска, веднага включи главния нагревател.
	Чу се съвсем ясно изщракване, макар в системата да липсваше реле. Захранващият проводник — между другото най-дебелият кабел, който бях виждала — буквално се сгърчи, когато токът потече по него. Електрическият поток беше толкова мощен, че образуващото се магнитно поле накара кабела да се разтанцува. Конвулсиите му продължиха, докато потокът не достигна пълния си ампераж.
	Наблюдавах таблото на Свобода. Скоро реалната температура скочи до 901 градуса. После, още по-бързо, се повиши до 902. След това директно скочи на 904. После на 909.
	— Еба си — казах. Температурата се повишаваше много по-бързо от очакваното. Оказва се, че дебел захранващ кабел, който пренася електричество, произведено от два ядрени реактора, може да загрява нещата доста бързо.
	Оставих панела за достъп на пода и хукнах към частния си вход.
	Дейл ме чакаше при конектора на надуваемия тунел.
	— Е? — попита той.
	Затворих зад себе си вратата на въздушното убежище.
	— Мисията завършена. Топилката се загрява _бързо_. Да се махаме оттук.
	— Супер! — каза Дейл и вдигна ръка.
	Плеснахме си ръцете (така де, не мога да оставя човек в тази поза). После Дейл хукна по тунела към лунохода.
	Хвърлих един последен поглед към шлюза на въздушното убежище. Стори ми се запечатан добре, затова се обърнах, пристъпих в тунела и… я чакай.
	Обърнах се пак към шлюза. Можех да се закълна, че бях зърнала някакво движение зад себе си.
	Шлюзът имаше кръгло прозорче. Приближих се да погледна през него. И там, загледана в оборудването покрай отсрещната стена, стоеше Лорета Санчес.
	Хванах се за главата.
	— Дейл. Имаме проблем.


>	15.

	Санчес се взираше в таблото на дублиращата вентилационна система. Носеше предпазни очила и дихателна маска. Явно малко хлор във въздуха не можеше да я уплаши.
	Дейл, на половината път през тунела, спря и махна към лунохода.
	— Хайде, Джаз! Тръгвай!
	— Лорета Санчес е вътре!
	— Какво?!
	Посочих прозорчето на шлюза.
	— Разхожда се из цеха като да е неин.
	— Ами, неин е — каза Дейл. — Да се махаме!
	— Не можем да я оставим тук.
	— Тя е умна жена. Когато топенето започне, ще се махне.
	— И къде ще отиде?
	— Във влака.
	— Влакът тръгна.
	— Във въздушното убежище тогава.
	— То няма да я защити от разтопена стомана! — Обърнах се към шлюза. — Трябва да я изкарам.
	Дейл хукна с големи крачки към мен.
	— Да не си откачила?! Тези хора се опитаха да те _убият_, Джаз!
	— Все едно. — Проверих тиксото по маската и очилата си. — Ти върви в лунохода и го подготви за тръгване.
	— Джаз…
	— Тръгвай! — сопнах му се аз.
	Той се поколеба за секунда. Сигурно се чудеше дали не би могъл да ме завлече насила в лунохода. Явно се отказа от тази глупава идея и хукна обратно по тунела.
	Завъртях дръжката на шлюза и се прехвърлих в цеха. Отначало Санчес не ме забеляза — вниманието й беше ангажирано с вентилационната система. Вероятно се опитваше да разбере защо не успява да прочисти въздуха.
	Как се представя човек в ситуация като тази? В наръчниците по етикет едва ли е включен съвет „как учтиво да спасим живота на врага си по време на промишлен саботаж“. Заложих на един изпитан метод.
	— Хей!
	Тя се завъртя и се хвана за гърдите.
	— Мили боже! — възкликна жената, но бързо овладя дишането си. Беше малко по-стара и повехнала, отколкото на снимките в нета, но пак изглеждаше добре за годините си. Имаше вид на енергичен и здрав човек. — Коя си ти, за бога?
	— Това не е важно — казах аз. — Опасно е да стоиш тук. Ела с мен.
	Тя изобщо не се трогна.
	— Не си от моите служители. Как се озова тук?
	— Изрязах дупка в стената.
	— Какво? — Санчес огледа стените, но не видя дупка. Тя се падаше от другата страна на Топилката. — Изрязала си дупка? В моя завод?
	— Ти защо не се качи на влака? — попитах аз. — Трябваше да си на влака!
	— Надявах се да отстраня проблема. Отпратих останалите и… — Тя млъкна и вдигна пръст. — _Я_ чакай малко. Не съм длъжна да ти давам обяснения. _Ти_ трябва да ми обясниш какво става тук!
	Направих крачка към нея.
	— Слушай, тъпачке. Всичко тук много скоро ще започне да се топи. Трябва да тръгнеш с мен. _Веднага, Мамицата му!_
	— Мери си приказките! Чакай… знам коя си, познах те. Ти си Джасмин Башара. — Посочи ме обвинително с пръст. — Ти си хулиганката, която ми съсипа събирачите!
	— Ми да — казах аз. — Също така съм хулиганката, която ти саботира Топилката. И всеки момент нещата яко ще се сговнят.
	— Глупости. Сама съм проектирала топилната пещ. Абсолютно надеждна е.
	— Нагревателят работи на макс, термалната защита е хакната, а преди малко заварих стоманена плоча върху медната тапа.
	Челюстта й увисна.
	— Трябва да вървим бе! — казах аз. — Хайде!
	Тя погледна Топилката, после отново мен.
	— Или… бих могла да я поправя.
	— Няма да стане — казах аз.
	— Смяташ да ме спреш, така ли?
	Сложих ръце на кръста си.
	— Не ти трябва да се биеш с мен, бабче. Два пъти по-млада съм от теб и съм израснала при тази гравитация. Ако се наложи, на ръце ще те изнеса оттук.
	— Интересно — каза тя. — Аз пък съм израснала по улиците на Манауш. И съм пребивала мъже два пъти по-едри от теб.
	Добре де, това не го очаквах.
	Тя се хвърли към мен.
	Това също не го очаквах.
	Приклекнах и я оставих да прелети над главата ми. Земляните винаги подценяват разстоянието, което могат да изминат с един скок. Затова е лесно да…
	Тя посегна надолу, сграбчи ме за косата и заби главата ми в пода. После възседна гърдите ми и се засили да ме фрасне с юмрук в лицето. Аз се оттласнах, съборих я от себе си и скочих на крака.
	Но тя се метна на гърба ми, преди да съм възстановила равновесието си. Знам кога противникът ме превъзхожда. Явно Манауш е много по-корав град от Артемида. В честен двубой тази жена щеше да обърше пода с мен.
	По тази причина избягвам честните двубои.
	Пресегнах се през рамо и издърпах дихателната й маска. Санчес ме пусна веднага и отстъпи назад. Задържа дъх, докато се опитваше да нагласи маската на лицето си. Това ми даде възможност.
	Завъртях се, приклекнах и я сграбчих през краката. После я хвърлих нагоре с цялата си сила. Тя излетя поне на четири метра във въздуха.
	— А това можеш ли да го направиш в Манауш?! — креснах аз.
	Санчес размахваше ръце и крака. Стигна до най-високата точка на полета си и започна да пада. В същото време аз грабнах от пода бутилката с ацетилен, която бях зарязала там. Лорета с нищо не можеше да предотврати следващото.
	Замахнах с всички сили. Постарах се да не я удрям в главата, защото не исках да я убия. Уцелих я по лявата пищялка. Тя писна от болка и се срина на пода. Обаче пак не миряса, проклета да е. Надигна се веднага и тръгна към мен.
	— Престани! — казах и вдигнах ръка да я спра. — Това е нелепо. Топилката ти се загрява, жено. Химичка си. Сама направи сметките. Защо просто не дойдеш с мен?!
	— Не можеш просто да… — Млъкна по средата на изречението и бавно се обърна към Топилката. Долната половина на резервоара грееше в тъмночервено. — О… Господи… — Обърна се отново към мен. — Та къде каза, че е изходът?
	— Ей там. — Посочих.
	Хукнахме към дупката. Лорета се движеше малко по-бавно от мен, защото бях разказала играта на пищялката й.
	Изчаках я да се провре през дупката и влязох след нея. Оттам през въздушното убежище и в тунела. Затворих шлюза зад нас.
	— Накъде води това?! — попита настоятелно Санчес.
	— Далече оттук.
	Хукнахме по свързващия тунел.
	Дейл надничаше през шлюза на лунохода. Беше си свалил обходническия костюм.
	Санчес скочи в лунохода, аз — след нея.
	Затръшнах вратата на шлюза.
	— Трябва да откачим тунела! — каза Дейл.
	— Няма време. За да го откачим, трябва да облечем костюмите. Подкарай с максимална тяга и тунелът ще се разкъса.
	— Дръжте се — каза Дейл и удари с юмрук дросела.
	Луноходът се юрна напред. Санчес падна от седалката си. Аз се задържах някак на мястото си до задния прозорец.
	Луноходът имаше мощен двигател, но лунният реголит не предлага добро сцепление. Изминахме има-няма метър, преди тунелът да се разпъне докрай и да ни дръпне назад. Санчес, която тъкмо се бе надигнала, сега се стовари напред, върху Дейл. Подпря се на раменете му.
	— Трябва да се махнем оттук — каза тя. — В цеха има резервоари с метан и кисло…
	— Знам! — прекъснах я. Погледнах през страничния прозорец. Една стръмна скала привлече вниманието ми. Прехвърлих се в предната част на лунохода и се намърдах в креслото на втория пилот. — Имам план. Много е дълго да ви обяснявам. Просто ми прехвърли управлението, Дейл.
	Дейл щракна един превключвател на централното табло, за да прехвърли контрола към моята страна. Без да спори, без да задава въпроси, просто направи каквото се искаше от него. Обходчиците умеят да запазват самообладание в кризисни моменти.
	Включих на задна и върнах лунохода четири метра назад.
	— Това е грешната посока — каза Санчес.
	— Млъкни! — Завих към скалата, която си бях харесала, и включих на първа. — Дръжте се.
	Двамата с Дейл се хванаха един за друг. Включих на пълна мощност.
	Стрелнахме се към скалата. Насочих лунохода така, че дясното му предно колело да се качи върху скалата, при което цялата машина се килна под ъгъл. Пльоснахме се на левия си хълбок и се завъртяхме. И пак, и пак. Бяхме като в центрофугата на пералня, цяло чудо е, че не повърнах.
	Ето каква беше идеята ми — надуваемият тунел ще се усуче, което не влиза в работната му характеристика, и ще се прокъса. После аз ще карам напред-назад с лунохода, докато материята на тунела не се разкъса изцяло. И тогава ще сме свободни.
	Ето какво се случи в действителност — надуваемият тунел отказа да ми съдейства. Създаден бе да защити хора в търбуха си и беше решен да изпълни предназначението си на всяка цена. С други думи, не се скъса. Но конекторът му, свързан към шлюза на лунохода, се оказа слабото звено. Болтовете му поддадоха под натиска на усукването и изхвърчаха.
	Вакуумът засмука експлозивно въздуха от тунела, право към нас. Получи се нещо като шут отзад. (Бележка: луноходите не са аеродинамични). Хързулнахме се по хълбок още метър-два, после паднахме с трясък на четири гуми.
	Бяхме свободни.
	— Майко мила! — каза Дейл. — Това беше гениално!
	— Ами да — казах аз и подкарах.
	_Бум!_
	Приглушеният трясък трая само част от секундата. Беше от онези звуци, които не толкова чуваш, колкото усещаш с костите си.
	— Силно беше — каза Санчес.
	— Не, не беше. — Дейл откопчи ръцете й от раменете си. — Едва го чух.
	— Права е — казах аз. Не откъсвах поглед от терена пред себе си. — Звукът е минал през реголита, оттам през колелетата на лунохода и в кабината. Щом чухме нещо, значи наистина е било адски силно.
	Погледнах екранчето на задната камера. Мехурът беше невредим, разбира се. Само ядрена бомба би могла да го пукне. Изненада ме моето въздушно убежище. То също не беше помръднало от мястото си.
	Скочих на спирачките.
	— Бахмааму! Видяхте ли това? Заварките ми са издържали на експлозията!
	Санчес се намръщи.
	— Прощавай, че няма да те потупам по гърба.
	— Сериозно? — каза Дейл. — Точно сега ли намери да се фукаш?
	— Просто отбелязвам де. Страшна заварка.
	— За бога, Джаз. — Дейл поклати глава и прехвърли управлението към себе си. Подкара към града и каза: — Обади се на Свобода и баща си да им кажеш, че си добре.
	— Обади се и на адвокат — добави Санчес. — Ще направя и невъзможното да те депортират в Бразилия и там да те съдят за извършеното.
	— Така ли мислиш? — Извадих джаджата си и набрах Свобода. Той не ми отговори: вместо това се включи гласова поща.
	— Опа — казах аз.
	— Проблем ли? — попита Дейл.
	— Свобо не отговаря. — Набрах отново. Пак гласова поща.
	— Дали някой не го е спипал? — каза Дейл.
	Обърнах се към Санчес.
	— Да имаш още някой бияч в Артемида?
	— Не виждам причина да ти съдействам.
	— Само на тая тема не се ебавай с мен, ясно? Ако баща ми или приятелят ми пострадат, ще те връщам в Бразилия на парчета.
	— Нямам никакви „биячи“. Въпросните персони не се отчитат пред мен.
	— Глупости — казах аз. — Носът ти е потънал толкова надълбоко в задника на О Паласио, че виждаш зъби.
	Тя се навъси.
	— Те са собствениците. Не съм една от тях.
	— _Партньори сте!_
	— Когато Артемида спря да строи нови мехури, бизнесът с алуминий се срина. Трябваше ми финансиране, за да продължа производството. Те ми предложиха пари и аз ги приех. Вършат си своето и не ми се пречкат. Аз просто си въртя Топилката. Топилка, в която вложих сърцето и душата си и която ти току-що унищожи, ти, безотговорна локва ексудат!
	— Не си мисли, че няма да проверя какво означава!
	Набрах номера на татко и вдигнах джаджата до ухото си. Всяко следващо иззвъняване без отговор се отразяваше пагубно на кръвното ми.
	— Татко не вдига. — Затропах с пръсти по контролното табло.
	Дейл свали едната си ръка от волана да извади джаджата си.
	— Пробвай с Лене. Аз ще набера Боб.
	Набрах Лене. Звънеше ли, звънеше. Включи се гласова поща и аз затворих.
	— Нищо.
	— Боб също не отговаря — каза Дейл.
	Спогледахме се уплашено.
	— Може би Руди е дочул нещо и е арестувал всички… — размишлявах на глас. Палците ми увиснаха нерешително над джаджата, устните ми се свиха. Да се обадиш на полицията, докато извършваш престъпление, не е най-добрият план. Логично би било да изчакам, докато се върнем в града — и тогава щяха да са точно толкова арестувани, колкото и сега. Но не можех да чакам.
	Набрах номера му. Четири позвънявания и край. Затворих.
	— Господи.
	— Сериозно?! — възкликна Дейл. — Дори Руди ли не отговаря? Какво става, по дяволите?
	Санчес извади джаджата си я включи.
	— Хей! — Посегнах към джаджата й, но тя я дръпна. — Дай ми това!
	— Не — отвърна тя хладно. — Трябва да разбера дали хората ми са се прибрали в града.
	— Глупости! Обаждаш се за помощ! — Хвърлих се към нея. Тя ме блъсна и двете паднахме на пода.
	— Престанете! — викна Дейл.
	Тя се опита да ме удари, но разполагаше само с една ръка, защото в другата стискаше джаджата си на живот и смърт. Блокирах удара й и я зашамарих през лицето. О, боже, колко приятно ми стана!
	— Престанете, мамка му! — кресна Дейл. — Идиотки такива! Ако натиснете грешното копче, всички ще умрем!
	— Ти си накарала събирача да ме убие! Признай си! — Замахнах за нов удар.
	Тя се дръпна навреме и хвана ръката ми.
	— Естествено! Как _смееш_ да съсипваш делото на живота ми!
	— Да му се не знае! — Дейл наби спирачки.
	После се включи в мелето, колкото да ни откопчи една от друга. Без значение какво ви показват в екшъните и в комиксите, размерът наистина има значение. Две дребни жени просто не могат да се опрат на двуметров мъж.
	— Слушайте, патки такива — каза той. — Ако не бях гей, това боричкане можеше и да ми хареса, ама сега само ме вбесявате. Или престанете веднага, или ще ви удрям главите една в друга, докато спрете, ясно?
	— Мери си приказките — каза Санчес и пак взе да трака на джаджата си.
	— Би ли я спрял, ако обичаш? — казах на Дейл.
	— Искам да видя дали ще може да се свърже с някого. — Пусна ни, но ме държеше под око. Незнайно как беше решил, че аз съм агресорката. Само защото исках да издера очите на тая кучка и да й ги натикам в уретрата.
	Санчес чакаше да й отговорят. С всяка секунда лицето й се изопваше от страх. Накрая затвори.
	Дейл се обърна към мен.
	— И сега какво?
	— Откога аз станах водачката?
	— Цялата тая дивотия си е твоя. Какво ще правим сега?
	— Ами… — Включих радиото си на централния канал. — Тук Джаз Башара. Чува ли ме някой от обходчиците? Моля, отговорете.
	— Да! — чу се веднага по линията. — Тук Сара Готлиб. С мен е и Арун Го сал. Не можем да се свържем с никого. Какво става?
	Познавах ги и двете. Сара беше лицензиран обходчик, а Арун се обучаваше. Преди няколко дни бяхме участвали заедно в потушаването на пожара в стъкларската фабрика „Куинсланд“.
	— Не знам, Сара. Аз съм в луноход и не мога да се свържа с никого в града. Вие къде се намирате?
	— При кариерата в подножието на Молтке — каза тя.
	Заглуших микрофона.
	— Ми да. Вардят събирача от мен.
	— Това в момента е без значение — каза Санчес. — Но е добре да се знае, че Обходническата гилдия взема договора ни на сериозно.
	Включих отново микрофона.
	— Можете ли да се върнете в града?
	— По план щяхме да се возим на събирача до Топилката и оттам да се приберем пеша. Но онези от „Санчес“ трябва да върнат събирача дистанционно, а не можем да се свържем с тях.
	— Най-добре тръгвайте пеша — казах аз, като избягвах погледа на Санчес.
	— Не — каза Сара. — Това може да е диверсия, която цели да ни отстрани. Ще останем тук.
	— Ясно.
	— Хей… ти още се обучаваш — каза тя. — Не би трябвало да си извън града сама. Има ли обходчик с теб? Кой е с теб?
	— Ъъ… връзката се разпада… — Превключих радиото на нашата си честота.
	— По-късно ще трябва да обясняваш — каза Дейл.
	— На час по лъжичка, моля. Не мога да изям наведнъж цялата кофа лайна — казах аз. — Хайде да отидем при Централния порт и да видим какво става там.
	— Да — каза Санчес. — Там ще е влакът. И моите хора.
	Дейл се върна на мястото си и подкара отново лунохода. Двете със Санчес седяхме мълчаливо и избягвахме зрителен контакт.
	Остатъка от разстоянието Дейл измина с главоломна скорост. Наближихме Централния порт и видяхме, че влакът е скачен към шлюза си.
	Санчес се размърда.
	— Как ще влезем?
	— Обикновено се свързваме по радиото с дежурния обходчик при товарния шлюз — каза Дейл. — Но понеже не отговарят, ще трябва да облека костюма и да използвам ръчните клапани от външната страна.
	— Провери и влака — казах аз. — През прозорците му ще можем да видим както става в порта.
	Дейл кимна и поведе лунохода през последния, добре утъпкан участък. Подминахме товарния шлюз и спряхме при скачения влак. Прозорците му се падаха доста по-високо от нашите. От мястото си виждахме само тавана на мотрисата.
	— Чакайте, мога да осигуря по-добра гледка — каза Дейл, после въведе няколко команди и кабината на лунохода започна да се издига. Оказваше се, че возилото на Боб си има и повдигащ механизъм. И защо да няма? Имаше всички екстри, за които може да се сети човек.
	Изравнихме се с прозорците на влака и Санчес ахна задавено. Щях да направя същото, но не исках да го правя пред нея.
	Навсякъде се валяха тела, някои на седалките, другите между тях. Една жена лежеше в локва от повръщано.
	— Хората ми! — Санчес се замята трескаво в опит да надникне от различни ъгли.
	Аз притиснах нос към стъклото с надежда да различа повече подробности.
	— Още дишат.
	— Дишат? Сигурна ли си? — попита Санчес.
	— Да. Погледни онзи със синята риза. Виждаш ли корема му?
	— Майкъл Мендес — каза тя и се поотпусна малко. — Да, добре. Диша.
	— Изпокапали са по местата си. Не е като да са тичали към шлюза или нещо такова.
	Дейл посочи вратата, която свързваше влака с порта.
	— Влаковият шлюз е отворен. Виждате ли кенийското знаме на перона?
	Сбърчих чело и казах:
	— Въздухът.
	Санчес и Дейл ме погледнаха.
	— Във въздуха е. Нещо не е наред с въздуха. Всички във влака са били добре преди кондукторът да отвори шлюза. После са изгубили съзнание.
	Дейл взе да кърши ръце.
	— Точно когато прецакахме Топилката. Не може да е съвпадение.
	— Естествено, че не е съвпадение! — повиши глас Санчес. — Топилката ми има въздуховод директно към животоподдържащите системи на Армстронг. Откъде идва въздухът според вас?
	Стиснах я за раменете.
	— Но подаващите ви системи имат защита, нали? Предпазни клапани и така нататък?
	Тя плесна ръцете ми.
	— Предвидени са да спират течове, а не да издържат на _силна експлозия!_
	— О, боже, о, боже, о, боже… — проплака Дейл. — Взривът е бил ограничен от мехура на Топилката. Взривната вълна не е имало къде да отиде. Заварките ти са били прекалено добри. Въздуховодът е бил единственото място, което да поеме вълната. Ох, мамка му!
	— Чакай, не — казах аз. — Не, не, не. Не може да е така. Центърът за системна поддръжка следи входящия въздух, нали? Не е като да го изпомпват директно в града?
	— Така е, права си — каза Санчес и сякаш се поуспокои. — Проверяват концентрациите на въглероден диоксид и въглероден моноксид. Следят също за хлор и метан, в случай на теч в моята топилка.
	— Как го правят? — попитах.
	Санчес отиде при друг прозорец да погледне оттам изпопадалите си служители.
	— С течни съединения, които си променят цвета при наличие на нежелани молекули. Има и компютър, който следи показанията и реагира на секундата.
	— Значи става въпрос за химия — казах аз. — Това е твоята стихия, нали? Ти си химичка, нали? Възможно ли е експлозията в Топилката да е предизвикала нещо друго? Нещо, което животоподдържащата система да пропусне?
	— Ами… — каза тя замислено. — Имаме калций, хлор, алуминий, силиций…
	— Метан — добавих аз.
	— Добре, като добавим и метана, може да се получи хлорометан, дихлорметан, хлоро… о, Боже Господи!
	— Какво? Какво?!
	Тя се хвана за главата.
	— Метан, хлор и топлина дават няколко съединения, повечето от тях безвредни. Но може да се получи и _хлороформ_.
	Дейл въздъхна с облекчение.
	— Слава богу.
	Санчес притисна с ръце устата си и захлипа тихичко.
	— Ще умрат. Всички ще умрат!
	— Какви ги говориш? — възкликнах. — Това е просто хлороформ. Колкото да те приспи. Нали така?
	Тя поклати глава.
	— Гледате твърде много филми. Хлороформът не е някаква безвредна упойка. Той е смъртоносен. _Смъртоносен_.
	— Ама те си дишат.
	Лорета изтри сълзите си с трепереща ръка.
	— Изгубили са съзнание моментално. Това означава, че концентрацията е поне петнадесет хиляди на милион. При такава концентрация ще са мъртви до един час. И това е _най-добрият_ сценарий.
	Думите й ме удариха като чукове. Замръзнах. Буквално се вкамених. А после се разтресох в креслото си. Доповръща ми се зверски. Всичко се замъгли пред очите ми. Опитах се да поема дъх. Успях, но той бързо излезе от дробовете ми, превърнал се в стенание.
	После мозъкът ми включи на пета.
	— Добре… ъъ… добре… момент…
	Активи: аз, Дейл и една кучка, която не харесвах. Луноход. Два обходнически костюма. Много резервен въздух, макар и не достатъчно да захраним цял град. Оксиженистко оборудване. Лицензиран обходчик и стажант (Сара и Арун), но те бяха твърде далеч, за да са от полза. Имахме само един час да решим проблема, а двете не можеха да се върнат навреме.
	Дейл и Санчес ме гледаха отчаяно.
	Допълнителен актив: цялата Артемида без хората в нея.
	— Доообре… — почнах. — Центърът за системна поддръжка се намира в Армстронг. Надолу по коридора след лабораториите на космическите агенции. Дейл, скачи ни към техния шлюз.
	— Слушам. — Той включи на максимална тяга. Луноходът литна по утъпкания терен и заобиколи купола на мехура Олдрин.
	Преместих се в шлюзовата камера отзад.
	— Щом изляза, хуквам директно към Поддръжката. Там държат тонове резервен въздух в резервоари. Ще ги отворя всичките.
	— Не можеш просто така да разредиш хлороформа — каза Санчес. — Моларната концентрация във въздуха ще остане същата.
	— Знам — казах аз. — Но мехурите имат клапани за свръхналягане. Когато изпразня резервните резервоари, налягането в града ще се повиши и клапаните ще се отворят, за да изпуснат излишния въздух навън. Така добрият въздух ще смени лошия.
	Тя обмисли думите ми, после кимна.
	— Да, това може и да сработи.
	Дейл наби спирачки точно пред шлюза на Индийската агенция за космически изследвания. После включи на задна скорост и изпълни най-бързата и най-умелата маневра за скачване, която съм виждала. Нацели корпусния шлюз почти без да намали скоростта.
	— Леле, добър си — казах аз.
	— Тръгвай! — тихо каза той.
	Сложих си дихателната маска.
	— Вие останете тук. Дейл, ако прецакам нещо и хлороформът ме приспи, ти ще ме смениш.
	Завъртях дръжката на шлюза. Кабината се изпълни със съскащия звук на изравняващото се въздушно налягане.
	— Санчес, ако и Дейл не успее, идва твоят ред. Дано не се…
	Кривнах глава.
	— Това съскане не ви ли звучи странно?
	Дейл извърна глава да погледне към вратата на шлюза.
	— Ужас! Шлюзът на лунохода се е повредил, докато се борехме с надуваемия тунел! Затвори клапана, трябва да…
	Съскането стана толкова силно, че заглуши думите му. Шлюзът сдаваше багажа.
	Мислите ми препуснаха: ако затворех клапана, какво щеше да стане? Двамата с Дейл имахме обходнически костюми, значи можехме да идем пеша до шлюза на ИАКИ и да го използваме по обичайния начин. Но това би означавало да излезем от лунохода, тоест да използваме шлюза му, а това щеше да убие Санчес. Единственото решение беше да влезем с лунохода в града през товарния шлюз при Централния порт. Само че в града нямаше буден човек, който да ни пусне. Значи трябваше да отворим шлюза ръчно, тоест да излезем от лунохода, а това щеше да убие Санчес.
	Взех решение и отворих вентила докрай.
	— Какво, по дяволите… — започна Дейл.
	Луноходът се разтресе от силата на изтичащия въздух. Ушите ми изпукаха. Лошо — това означаваше, че въздухът изтича по-бързо, отколкото луноходът може да го замести.
	— Затвори шлюза след мен! — извиках.
	Четири врати. Трябваше да мина през _четири шибани врати_, за да вляза в Артемида. Шлюзът на лунохода имаше две, и още две на корпусния шлюз. Докато не затворех и последната след себе си, щях да съм в опасност. Дейл и Санчес щяха да са добре, щом Дейл затвореше първата врата след мен.
	Отворих Врата №1 и скочих в шлюзовата камера на лунохода. Врата №2 беше онази, която се опитваше да ни убие. По ръбовете й се беше образувал леден конденз от изтичащия въздух. Дейл беше прав — рамката на вратата се беше деформирала при точките за свързване с конектора на надуваемия тунел.
	Завъртях дръжката и дръпнах силно. Щеше ли изобщо да се отвори вратата, предвид деформацията? Заредих молитви към Аллах, Яхве и Иисус. Явно поне един от тях ме е чул, защото вратата най-после поддаде и се открехна. Натиснах с цялата си тежест и успях да я отворя още, колкото да се промъкна. Понякога да си дребен е страхотно. Озовах се в еднометровия тунел между шлюзовете.
	Уви, също като външната врата на лунохода, свързващият тунел беше пострадал зле. И двете врати изпускаха въздух като сито. Е, поне големи дупки нямаше. Въздушните резервоари на лунохода се стараеха да компенсират загубите, но бавно губеха битката. А ако се питате за дихателната ми маска — не, тя нямаше да ми помогне във вакуум. Само щеше да подава кислород към мъртвото ми лице.
	Завъртях дръжката на външната шлюзова врата, онази в корпуса. Тя се отвори веднага. Политнах в камерата на корпусния шлюз и хвърлих поглед през рамо към спътниците си.
	Приела бях, че Дейл вече ще е затворил вътрешната врата на луноходния шлюз. Грешно предположение. Ако я беше затворил, аз щях да остана без въздух. Затова ли се бавеше този идиот? На кавалер ли се правеше?
	— Затвори шибания шлюз! — изкрещях, за да надвикам въздушното течение.
	И тогава ги видях наистина. Дейл и Санчес. Бледи и замаяни. Дейл се срина на пода. По дяволите. В шлюзовата камера на ИАКИ имаше въздух с висока концентрация на хлороформ. Притисната от извънредната ситуация и заета със сложните си планове, бях пропуснала този малък детайл.
	Добре. Едно по едно. Първо, да отворя последната врата. Въздушните запаси на лунохода бяха ограничени, но в Артемида въздух колкото искаш. Завъртях дръжката на последната врата и натиснах да я отворя. Тя не помръдна.
	— Мамка му!
	Отворих централния клапан на шлюза да изравня налягането в камерата с това от другата страна. Системата срещу течове на шлюза се включи моментално, за да компенсира изтичането. Кой от двата вентила имаше по-голям дебит? Нямах време за експерименти.
	Опрях гръб на външната стена на камерата и изритах с двата си крака вътрешната врата. Първите два удара я разтресоха здраво, но не разкъсаха херметизацията. Третият успя.
	Вратата се отвори с тракане. Въздух нахлу в камерата и оттам в лунохода. Сложих крак в отвора, та вратата да не се затвори от течението.
	Дейл и Санчес бяха спасени… в известен смисъл. Ако да дишаш отровен газ в разхерметизирано возило насред вакуума може да мине за спасение.
	Гърбът ме болеше ужасно. Щях да си платя за това с лихвите утре. Ако имаше утре.
	Събух едната си обувка и подпрях с нея вратата да не се затвори. Върнах се в лунохода. Дейл и Санчес вече бяха в безсъзнание. Мамка му. Бележка към себе си: не си сваляй дихателната маска.
	И двамата дишаха нормално. Затворих вътрешната врата на камерата, за да херметизирам кабината на лунохода, после се върнах при вътрешната врата на корпусния шлюз. Отворих я отново (много по-лесно сега, когато обувката ми й беше попречила да се херметизира) и влязох в лабораторията.
	Взех си обувката и вратата се затвори автоматично под натиска на въздушното течение.
	Вече бях в града.
	Седнах на пода да си обуя обувката. После проверих тиксото около маската си. Изглеждаше добре. Освен това не повръщах, нито ми се замайваше главата, все добри знаци.
	Лабораторията на Индийската агенция за космически изследвания беше осеяна с припаднали учени. Зловеща гледка. Четирима бяха изпохапали на бюрата си, един лежеше на пода. Прекрачих онзи на пода и излязох в коридора.
	Проверих джаджата си. Течът на хлороформ беше започнал преди двайсет минути. Значи, ако сметките на Санчес бяха правилни, разполагах с четирийсет минути да оправя въздуха в града, иначе всички щяха да умрат.
	И вината щеше да е моя.


>	16.

	Трябваше ми Руди. Или по-точно трябваше ми джаджата на Руди.
	Ако си спомняте, Центърът за системна поддръжка е с ограничен достъп. Трябва да работиш там, за да влезеш. Вратите се отварят само ако разпознаят джаджата ти. Руди не беше служител на Поддръжка, но неговата джаджа отваряше всички врати в града. Офиси, домове, бани, всичко. Руди можеше да отиде навсякъде.
	Кабинетът му в Горен Армстронг 4 беше само на няколко минути крос от лабораторията на ИАКИ. Крос, който… а бе, сюрреализъм в най-висша степен. Тела навсякъде, по коридорите, на праговете. Като сцена от апокалипсис.
	_Не са мъртви. Не са мъртви. Не са мъртви…_ Повтарях си го като мантра, за да не оцапам гащите.
	Отправих се към четвърто ниво по рампите. Асансьорите най-вероятно щяха да са задръстени с тела.
	Непосредствено до рампата на четвърто ниво има широко пространство, наречено Скалния парк. Защо се казва така ли? Идея си нямам. Хукнах през парка и взех, че се спънах в някакъв тип, който лежеше на една страна, забил лице в туристка, която държеше в прегръдките си детенце. Беше се свила на кравай около малкото като последна отбранителна линия. Изправих се и хукнах отново.
	Набих спирачки пред кабинета на Руди и влетях вътре. Руди седеше на стол зад бюрото си, горната половина на тялото му — просната върху плота. Дори в безсъзнание изглеждаше нащрек. Заех се да му пребъркам джобовете. Трябваше да намеря джаджата му.
	Зачовърка ме нещо. Нещо, което бях забърсала с поглед, без да го регистрирам на съзнателно ниво. От онези предупреждения, които долавяш инстинктивно, усещане, че нещо „не е наред“. Но то пък какво ли беше наред в момента. Нямах време за подсъзнателни дивотии. Град имах да спасявам.
	Намерих джаджата на Руди и я пъхнах в джоба си. Обаче онзи гласец в главата ми отново се обади, по-настоятелно този път. „Нещо не е наред, по дяволите!“ — писна той.
	Отделих секунда да огледам стаята. Не видях нищо особено. Малкият спартански офис на Руди изглеждаше както винаги, а аз го познавах добре — водили са ме тук десетки пъти в бунтарския ми, пардон, тъпанарския ми пубертетски период, а аз имам отлична памет. Всичко си беше на мястото. Всичко.
	Само че на излизане от офиса просветлението ме застигна… във вид на удар с тъп предмет по тила.
	Главата ми изтръпна, погледът ми се замъгли, но не загубих съзнание. Ударът само ме бе закачил. Няколко сантиметра по-наляво и щяха да ми събират мозъка с лопатка. Залитнах напред и се обърнах да видя кой ме е нападнал.
	Алварес — с дълга стоманена тръба в едната ръка и кислородна бутилка в другата. Маркуч свързваше бутилката с устата му.
	— Еба си майтапа! — казах аз. — Да има един буден в целия град и това да си _ти!?_
	Той замахна отново с тръбата. Приклекнах.
	Кой друг всъщност. Естествено, че ще е Алварес. Точно това се беше опитвало да ми каже подсъзнанието. Офисът на Руди си беше същият, да. С Алварес, _уж_ заключен във въздушното убежище.
	Съобразих какво е станало. Убежището беше предпазило Алварес от хлороформа. След като Руди е припаднал, арестантът е откъртил еднометрова тръба от убежището и с нейна помощ е насилил дръжката на шлюзовата врата. Колкото до веригата и катинара от външната страна, те нямаха шанс пред лост с такава дължина и якост.
	Алварес може и да не беше химик, но не е нужно да си гений, за да се сетиш, че нещо не е наред с въздуха. Или това, или прозрението го е осенило, щом е усетил замайването от хлороформа. Така или иначе, в убежището имаше кислородни бутилки и маркучи. С тяхна помощ си беше спретнал портативна животоподдържаща система.
	И сякаш това не стигаше, единият край на тръбата беше остър и назъбен — там, където Алварес я беше отчупил. Идеално. Биячът не просто имаше бухалка. Имаше копие.
	— Изтича газ — казах аз. — Ако не го оправя, всички в града ще умрат.
	Той се метна към мен без колебание. Беше убиец със задача. Професионализмът му заслужаваше възхищение.
	— О, майната ти! — казах аз.
	Той беше по-едър, по-силен и за разлика от мен умееше да се бие. Освен това беше въоръжен с остра метална пръчка.
	Обърнах се, уж че бягам, но после го изритах заднешком. Надявах се това да осуети атаката му и точно така стана. Вместо да ми смаже черепа, той само замахна с тръбата покрай мен. Накратко — бях с гръб към него и за един кратък миг ръката му се озова пред лицето ми. Добра възможност да го обезоръжа — и вероятно единствената.
	Стиснах ръката му с две ръце и я извих навън. Класическа хватка за обезоръжаване, която със сигурност трябваше да свърши работа, обаче не стана. Той просто посегна с другата си ръка покрай мен, хвана тръбата и я притисна към гърлото ми.
	Беше силен. _Много_ силен. Не можех да се меря с него, макар ръката му да беше ранена. Стисках на свой ред тръбата, успях да провра и двете си ръце между нея и гърлото си, но металният прът въпреки това се впи в гръкляна ми. Не можех да дишам. Когато се случи нещо такова, паниката ти е в кърпа вързана. Мятах се безуспешно няколко секунди, после мобилизирах волята си до последната троха. Самообладание му е майката.
	Алварес или щеше да ми счупи врата, или първо да ме задуши и после да ми счупи врата. Дихателната маска нямаше да ми помогне — въздухът не можеше да мине през смазаната ми трахея. Но въздушният контейнер на колана ми беше друга работа. Тъп предмет, твърд и метален. По-добре от нищо. Посегнах към него.
	Боли!
	Да махна едната си ръка от тръбата беше ужасна идея. Това намали съпротивата ми наполовина. Тръбата се впи още по-надълбоко в гърлото ми. Краката ми омекнаха и аз се свлякох на колене. Алварес се наведе над мен, без да намали и за миг натиска си върху тръбата.
	Обгърна ме тъмнина. Само ако имах още една ръка.
	Още една ръка…
	Мисълта отекна сред мъглите в главата ми.
	Още една ръка.
	Още една ръка.
	Твърде много ръце.
	Алварес имаше твърде много ръце.
	Какво?
	Очите ми се отвориха рязко. Алварес имаше твърде много ръце!
	Допреди секунда държеше тръбата в едната си ръка и кислородната бутилка в другата. Но сега държеше тръбата и с двете си ръце. Значи беше оставил бутилката _на пода!_
	Призовах малкото сила, която ми беше останала, запънах крака и направих опит да се метна напред. Тръбата се впи още по-силно в гърлото ми, но това беше добре, защото болката ми помогна да остана в съзнание. Дръпнах отново напред, по-силно този път, и най-после успях да наруша равновесието му. Двамата политнахме презглава, аз се оказах отдолу, той — върху мен.
	А после чух най-сладкия звук в живота си.
	Алварес се разкашля.
	Хватката му леко се отпусна, после се чу нов пристъп на кашлица. Успях да провра брадичка под тръбата и натискът върху гърлото ми най-после изчезна! Поех си дъх като за последно, смучех жадно през дихателната си маска. Черната мъгла около мен се разсея.
	Стиснах с две ръце тръбата и дръпнах силно напред, като повлякох Алварес със себе си. Той не пусна тръбата, но хватката му доловимо отслабваше.
	Измъкнах се изпод него и най-после успях да се обърна и да го погледна. Той лежеше свит на пода и кашляше ли, кашляше.
	Точно както се бях надявала, мръсникът беше оставил бутилката, за да ме удуши. Когато го повлякох напред, маркучът се беше обтегнал и беше изскочил от устата му. Трябвало е да избира — или да стиска с две ръце тръбата, или да посегне с едната към въздушния маркуч. Избрал беше тръбата. Сигурно се беше надявал да ме удуши бързо и да стигне до маркуча, преди самият той да загуби съзнание.
	Сега посегна с една ръка към маркуча, но аз го хванах за яката и го повлякох по пода. Той се разкашля отново, лицето му прежълтя. Наведох се и изтръгнах тръбата от ръката му веднъж и завинаги.
	Алварес падна по очи. Време беше съдията да брои до осем. Останах наведена няколко секунди да си поема дъх, после се изправих.
	Ярост кипна в сърцето ми. Пристъпих към него с тръбата в ръце, с острия край напред. Алварес лежеше безпомощен на пода — доказан убиец, който току-що се беше опитал да ми свети маслото. Един удар между четвъртото и петото ребро отляво… право в сърцето… Замислих се, честно. _Изкуших се._ Не се гордея с това.
	Стоварих пета върху дясната му ръка над лакътя. Костта изхрущя счупена.
	Това беше по в мой стил.
	Нямах време за губене, но не можех да рискувам с този гадняр. Извлякох отпуснатото му тяло през прага в офиса, после избутах Руди да не ми пречи и прерових бюрото му за белезници. Закопчах Алварес за здравата ръка към дръжката на въздушното убежище, а ключа метнах в коридора. Пак заповядай, Руди.
	Проверих на джаджата си колко време ми остава. Трийсет и пет минути.
	И не е като да разполагах с всичките до 00:00. Срокът беше приблизителен. Надявах се Санчес да е преувеличила малко опасността. Но дори и така, някаква част от двете хиляди пострадали хора в града със сигурност щеше да издъхне предсрочно.
	Прибрах тръбата в „ножница“ — демек подпъхнах я под колана си, върху гащеризона. Алварес беше в безсъзнание, дишаше наситен с хлороформ въздух, ръката му беше счупена и беше закопчан с белезници. Обаче никакви рискове повече. Никакви шибани засади.
	Хукнах към Центъра за системна поддръжка. Дишането ми беше затруднено, усещах гърлото си отекло отвътре. И нищо чудно. Сигурно имах гигантска синина, но отокът не беше толкова голям, че да ми затвори трахеята. Само това имаше значение.
	Усещах стомашен сок в гърлото си, но нямах време за почивка. Беше като бягане с препятствия, само дето моята писта беше осеяна с тела. Увеличих подаването от бутилката, за да вкарам повече кислород в изтерзаните си дробове. Не помогна особено (този номер не работи, когато така или иначе дишаш само кислород). Но ако не друго, повишеното налягане гарантираше, че няма да вдишам от замърсения с хлороформ въздух, който иначе би могъл да проникне през „херметизираните“ с тиксо ръбове на маската ми. Пак добре.
	Стигнах до Животоподдържащи системи и размахах джаджата на Руди пред вратата. Тя се отвори веднага.
	Навсякъде лежаха виетнамци в безсъзнание. Плъзнах поглед по централните екрани на стената. Ако питате автоматизираните системи за контрол, всичко беше на шест! Добро налягане, висока концентрация на кислород, въглероден диоксид в норма… какво повече да иска един компютър?
	Мястото на господин Доан пред централния контролен панел беше празно. Седнах на стола и огледах контролите. Надписите бяха на виетнамски, но долу-горе схванах идеята. Най-вече защото на едната стена имаше карта с всички въздуховоди и вентилационни тръби в системата. Както сигурно си представяте, картата беше доста голяма.
	Гледах я дълго и съсредоточено. Веднага разбрах коя е въздушната система за спешни случаи. Беше отбелязана в червено с всичките си линии и разклонения.
	— Добре… къде е захранващият ти вентил? — промърморих. Проследих с пръст червените линии и скоро открих къде се свързват с основната животоподдържаща система. После открих и нещо, което приличаше на знак на вентил. — Северозападният ъгъл…
	Помещението беше опасано от тръби, резервоари и клапани. Но аз вече знаех какво да търся. Трябваше ми третият вентил отляво в северозападния ъгъл. На път за там подминах господин Доан, който лежеше на пода. Изглежда, се бе опитал да стигне до моя вентил, но не беше успял.
	Хванах с две ръце вентила и натиснах силно. Гърленият рев на растящо налягане отекна из цялата стая.
	Джаджа измуча от джоба ми. Беше толкова неочаквано, че издърпах инстинктивно тръбата изпод колана си, готова за битка. Поклатих глава на собствената си глупост и прибрах оръжието в ножницата. Извадих джаджата си и приех обаждането.
	— Джаз?! — чу се гласът на Дейл. — Добре ли си? Бяхме в безсъзнание за кратко.
	— Дейл! — казах аз. — Добре съм. В Животоподдържаща съм и току-що отворих клапана. Вие добре ли сте?
	— Будни сме. Обаче е адски гадно. И не ми е ясно защо изобщо сме се събудили.
	Гласът на Санчес се чу по линията, леко приглушен.
	— Дробовете ни са абсорбирали хлороформа от въздуха в кабината на лунохода. Веднага щом концентрацията му е паднала под двайсет и пет хиляди, хлороформът е спрял да действа като анестетик.
	— На високоговорител си, между другото — вметна Дейл.
	— Санчес — казах хладно. — Страшно се радвам, че си добре.
	Тя не обърна внимание на сарказма ми.
	— Повишава ли се налягането?
	Хукнах обратно към екраните при централното табло. Във всички кутийки мигаха жълти светлини, които не бяха там допреди малко.
	— Май да — казах аз. — Всичко мига в жълто. Ако правилно разчитам показанията, предпазните клапани са се включили и системата изпомпва излишния въздух.
	Сръчках един техник на съседния стол. Той не помръдна. Естествено. Дори въздухът да се беше прочистил напълно, щеше да мине известно време, преди хората да се събудят. Бяха дишали упойващ газ в стил деветнайсети век в продължение на половин час.
	— Момент — казах. — Нека пробвам.
	Надигнах маската и вдишах съвсем малко. _Моментално_ се пльоснах на пода. Не бих могла да стана за нищо на света. Пригади ми се, но успях да не повърна. Притиснах отново маската към лицето си.
	— Не става… — изломотих. — Въздухът не става за дишане…
	— Джаз? — чу се гласът на Дейл. — Джаз! Не припадай!
	— Добре съм — казах аз и се надигнах на колене. С всяко вдишване силите ми се връщаха. — Добре съм… Сигурно просто трябва да изчакаме. Ще мине известно време, докато се подмени толкова много въздух. Справяме се. Супер сме.
	Сигурно боговете са ме чули и са изпоприпадали от смях. Защото само миг след оптимистичното ми изявление звукът от движещия се в тръбите въздух утихна и спря.
	— Ъъ… въздухът спря.
	— Защо? — попита Дейл.
	— Работя по въпроса! — Погледнах трескаво към екраните. Не видях нищо полезно там. Отидох при картата на стената. Централният клапан се намираше тук, в помещението, свързан с един резервоар. Според показанията въпросният резервоар беше празен.
	— Оф! Свършил е въздухът! Няма повече!
	— Как да няма бе?! — ревна Дейл. — Как? Поддръжката държи на склад въздух за месеци!
	— Не е точно така — отвърнах. — Имат достатъчно да напълнят един или два мехура и имат достатъчно мощни акумулатори да захранват преобразуването на въглероден диоксид в кислород в продължение на месеци. Но нямат достатъчно кислород да напълнят целия град. Явно никой не се е сетил, че може да възникне такава необходимост.
	— О, боже… — каза Дейл.
	— Имаме само един вариант — казах аз. — Тронд Ландвик държи на склад гигантски количества кислород. В резервоари наблизо.
	— Онова копеле — изсъска Санчес. — Знаех си аз, че е хвърлил око на кислородния ми договор с града.
	Огледах отново контролното табло. Виетнамците, слава богу, не бяха чак такива езикови пуристи и при нужда използваха английската азбука. Един участък върху чертежа беше обозначен с „ЛАНДВИК“.
	— Резервоарите на Ландвик са на чертежа! — казах аз.
	— Естествено — каза Санчес. — Нали системата му трябва се свърже с основния въздухообмен, когато мръсникът ми открадне договора. Явно е подкупил гадните виетнамци.
	Плъзнах пръст по картата.
	— Като гледам, резервоарите на Тронд вече са свързани с основната система. Контролират се от куп междинни клапани, но пътечката се вижда.
	— Ами действай тогава! — каза Дейл.
	— Клапаните се отварят ръчно и са отвън — казах аз.
	— Какво?! Защо, за бога, има ръчни клапани на повърхността?!
	— От съображения за сигурност — казах аз. — Тронд ми го обясни. Няма значение. Запомних как са разположени тръбите. Голяма плетеница е, а и не знам в какво състояние са подклапаните. Ще реша какво да правя, като стигна там.
	Излязох от Центъра за системна поддръжка и хукнах по коридорите на Армстронг.
	— Чакай, ще излизаш? — каза Дейл. — И какво ще облечеш? Костюмът ти е тук.
	— Вървя към шлюза на Конрад и имам голяма тръба. Ще разбия шкафчето на Боб и ще облека неговия костюм.
	— Шкафчетата са здрави, със стени от един сантиметър алуминий — каза Дейл. — Дори да успееш да го разбиеш, ще ти отнеме твърде много време.
	— Добре, прав си. Ами… — Тичах през тунела, който свързваше Армстронг с Конрад. Погледнах си джаджата. Оставаха ни двайсет и пет минути. — Ще използвам туристическа топка.
	— И как ще завъртиш дръжките на клапаните?
	Мамка му, и за това беше прав. Хамстерските топки нямаха ръкави и ръкавици, бяха си просто топки. Не бих могла да хвана нищо.
	— Май ти ще трябва да си ми ръце, като гледам. Резервоарите са в триъгълника между Армстронг, Шепърд и Бийн. Чакай ме при свързващия тунел Бийн-Шепърд. Ще трябва да ми помогнеш, за да вляза в триъгълника.
	— Ясно. Потеглям към тунела. Ще спра възможно най-близо, останалото разстояние ще мина пеша.
	— И как ще излезеш от лунохода, без да убиеш Санчес?
	— Да, и аз си задавам същия въпрос — вметна Лорета.
	— Ще я облека в твоя костюм, преди да отворя шлюза — каза той.
	— В _моя_ костюм?!
	— Джаз!
	— Добре де. Извинявай.
	Минах през Конрад по най-бързия начин. Родният ми мехур има най-задръстените коридори в Артемида. Така става, когато събереш на едно място занаятчии без план за застрояване — работилниците им се разрастват и заемат всяко свободно кьошенце. Но аз познавах този лабиринт като петте си пръста.
	Естествено, туристическият шлюз се намираше възможно _най-далече_ от свързващия тунел с Армстронг. Как иначе.
	Най-после стигнах. Двама лицензирани обходчици лежаха на пода пред шестнайсет туристи, припаднали на столовете си. Изтичането ги беше заварило по време на инструктаж.
	— Дейл, при шлюза съм.
	— Ясно — чу се гласът му. Явно се намираше на разстояние от микрофончето на джаджата си. — Опитвам се да натикам Санчес в костюма ти, обаче… височка е, да ти кажа.
	— Ще прощаваш — каза тя. — Висока съм сто шейсет и четири сантиметра, което е среден ръст за жена. Не аз съм висока, а твоята приятелка, саботьорката, е дребосък.
	— Не ми разтягай костюма — казах аз.
	— Ще се изходя в костюма ти!
	— Хей!…
	— Санчес, млъкни! — каза Дейл. — Джаз, ти спаси града!
	Втурнах се в големия шлюз и свалих една хамстерска топка с изпуснат въздух от закачалката й.
	— Ще се обадя, като изляза навън.
	Разгънах безформената топка на пода с ципа нагоре, грабнах една животоподдържаща раница и я закачих. Време беше да използвам джаджата на Руди като вълшебна пръчка. Затворих вътрешната врата на шлюза, размахах джаджата пред контролното табло и то ми даде достъп.
	Следващ проблем: шлюзовете са конструирани така, че да се отварят и затварят от лицензирани обходчици с костюми и ръкавици. Налагаше се да надмина себе си.
	Дезактивирах компютърните контроли и включих на ръчно управление. След това завъртях дръжката на външната врата. Тя, като всички шлюзови люкове, действаше на принципа на тапата — въздушното налягане от едната страна й пречеше да се разхерметизира. Затова, макар да я бях „отключила“, трябваше да съм Супермен, за да я отворя. Но поне бях отстранила от пътя си металните лостове на заключващия механизъм.
	Завъртях много бавно и внимателно клапана. Веднага щом чух съскането на изтичащия въздух спрях да въртя. Ако го отворех докрай, въздухът в шлюзовата камера щеше да изтече във вакуума отвън за по-малко от минута. Сега, при частично отворен клапан, това щеше да трае по-дълго. Достатъчно дълго да не умра. Дано.
	Върнах се при хамстерската топка и пропълзях в нея. Грозна работа, все едно се пъхаш в неразпъната палатка, но друг начин няма.
	Затворих циповете на херметизацията (цели три слоя за допълнителна сигурност), после отворих вентила на раницата и го държах така няколко секунди. Топката се наду точно колкото да се движа.
	Обикновено това се прави преди да е започнало изравняването на въздушното налягане. Надуваш спокойно и без бързане топката и чакаш обходчикът да провери дали си я запечатал добре. Лукс, който аз не можех да си позволя.
	Налягането в камерата намаля и моята топка се разду като балон във вакуум. Това не е метафора. Беше си буквално балон във вакуумна камера.
	Пропълзях напред (не е лесно да се движиш с частично надута топка) и посегнах към дръжката на вратата. Понеже стените на топката не бяха изпънати, успях да огъна материята колкото да хвана дръжката. Хванах я с две ръце и стиснах здраво, иначе налягането щеше я отскубне от захвата ми.
	Въздухът от камерата изтичаше през отворения клапан, стените на моята топка ставаха все по-твърди, а на мен ми ставаше все по-трудно да стискам дръжката. Гумената материя _наистина_ искаше да се изпъне в сфера. Не й харесваше, че съм я набръчкала така.
	На няколко пъти едва не изпуснах дръжката. Накрая налягането в камерата спадна достатъчно, за да отворя вратата.
	Останалият въздух излетя навън за част от секундата, а моята топка се изпъна напълно. Шамароса толкова силно ръцете ми, че буквално паднах по задник. Но това беше без значение. Бях на сигурно място в хамстерската си топка, а шлюзът беше отворен.
	Изправих се и нещо жулна крака ми. Тръбата, която бях иззела от Левака. Съвсем бях забравила, че още е у мен. По принцип е лоша идея да вкараш остра пръчка в надуваема животоподдържаща система, но вече нищо не можех да направя по въпроса. Стегнах колана си, та проклетото нещо да не се изхлузи.
	Проверих раницата. Всичко беше наред. Спомнете си, че тези раници са предназначени за туристи. Грижат се сами за всичко.
	Излязох навън.
	Въпреки множеството си ограничения хамстерските топки са идеални за тичане. Не те спъват тежки ботуши, нито дебелите крачоли на костюма, не мъкнеш сто килограма екипировка. Нищо такова. Само аз с нормални дрехи и една относително лека раница.
	Набрах скорост и се търкулнах по терена. Минех ли през някоя неравност, излитах във въздуха (е, не буквално във „въздуха“, но разбирате какво имам предвид). Има си причина туристите да плащат хиляди Калмари за тези разходки. При други обстоятелства щеше да е адски забавно.
	Заобиколих Конрад и Бийн се появи пред погледа ми. Хукнах право натам, после покрай стената му.
	Почуках по слушалката в ухото си да проверя дали работи.
	— Как върви, Дейл?
	— Санчес е готова, луноходът вече е при тунела Шепърд-Бийн. Готов съм да изляза. А при теб?
	— Почти стигнах.
	Заобиколила бях Бийн и вече виждах Шепърд. Продължих покрай корпуса на Бийн към свързващия тунел. Дейл стоеше до тунела. Видя ме и ми махна. Луноходът на Боб беше паркиран наблизо. През прозорците му се виждаше Санчес, приседнала неудобно в моя костюм. Дотъркалях се до свързващия тунел и извадих джаджата си да погледна. Оставаха ни петнайсет минути.
	Дейл клекна и провря ръце под моята топка.
	— На три — каза той.
	Присвих колене, готова да скоча.
	— Едно… две… _три!_
	Мина идеално. Аз скочих част от секундата преди той да подхвърли топката нагоре с цялата си сила. С други думи, оттласнах се от земята и полетях, а Дейл засили топката, така че тя да полети заедно с мен. Двете с лекота прелетяхме над свързващия тунел. Естествено, когато цопнахме от другата му страна, падна голямо подскачане.
	Дейл се прехвърли през тунела без затруднения и с помощта на множеството ръкохватки по повърхността му. Скочи до мен тъкмо когато се изправях.
	Бийн и Шепърд бяха останали зад гърба ни, а пред нас се издигаше по-малкият купол на Армстронг. Външните резервоари бяха там, частично скрити зад сложна плетеница от тръби и клапани.
	— Лицето ме сърби — каза Санчес по радиото.
	— Добре че не съм на твое място — казах аз. С Дейл тръгнахме към резервоарите.
	— Този костюм е много неудобен — продължи Санчес. — Не може ли просто да затворя шлюза на лунохода, да херметизирам и да ви изчакам, без да се гърча в това нещо?
	— Не — каза Дейл. — Луноходите винаги трябва да са готови за спешно влизане. Ние така правим нещата.
	Санчес промърмори нещо, но повече не повдигна въпроса.
	Търкулнах се до първата линия тръби. В центъра на всичко това се издигаха три гигантски резервоара с логото на Ландвик.
	Посочих втория от четирите вентила, монтирани на най-близката тръба.
	— Затвори този. Докрай.
	— Да го затворя?! — попита Дейл.
	— Да, затвори го. Спокойно. Тези тръби имат зони за продухване, достъпи за почистване и куп други неща, които усложняват системата неимоверно.
	— Добре. — Той хвана дръжката на вентила с дебелите си ръкавици, натисна и я завъртя.
	Посочих друг клапан, монтиран на тръба, която се намираше на три метра над земята.
	— А сега отвори този докрай.
	Дейл отскочи нагоре и се хвана с две ръце за тръбата. Придвижи се като маймунка до клапана, стъпи върху две други тръби, които минаваха по-ниско, и натисна да завърти дръжката. Изръмжа от усилието.
	— Много са стегнати.
	— Защото никой никога не ги е въртял — казах аз. — Ние буквално сме първите, които ги използват.
	Дръжката най-после поддаде и Дейл въздъхна с облекчение.
	— Готово!
	— Добре, а сега слез. — Посочих няколко пресичащи се тръби с четири клапана. — Затвори всички освен третия. Той трябва да е отворен докрай.
	Погледнах джаджата си, докато Дейл се бореше с клапаните. Десет минути.
	— Санчес, колко точна е оценката ти за единия час? Преди хлороформът да убие хората?
	— Доста точна — каза тя. — Някои от пострадалите ще са в критично състояние и преди това.
	Дейл удвои усилията си.
	— Готово. Давай следващия.
	— Остана само един — казах аз. Обърнах гръб на лабиринта от тръби и поведох Дейл към една голяма тръба с диаметър петдесет сантиметра. Посочих клапана, който контролираше потока на минаващия през нея въздух. — Отвори го докрай и сме готови.
	Той хвана дръжката и се опита да я завърти. Тя не помръдна.
	— Дейл, трябва да я _завъртиш_ бе, човек — казах аз.
	— А какво правя според теб!
	— Дай по-силно!
	Той смени позицията си, стисна дръжката с две ръце и се оттласна силно от земята с крака. Дръжката пак не помръдна.
	— Мама му стара! — каза Дейл.
	Сърцето ми щеше да изскочи от гърдите. Погледнах към безполезните си ръце. Не можех да хвана дръжката на клапана. Можех само да гледам.
	Дейл се мъчеше като грешен дявол с дръжката.
	— Да… му се… не види…
	— В лунохода има ли кутия с инструменти? — попитах. — Гаечен ключ или нещо такова?
	— Не — каза той през стиснати зъби. — Извадих я да направя място за надуваемия тунел.
	Тоест най-близкият гаечен ключ беше в града. Нямаше как да го вземем навреме.
	— Ами аз? — каза Санчес по радиото. — Мога ли да помогна?
	— Уви, не — каза Дейл. — Нямаш опит с обходнически костюм, още по-малко да се катериш с него. Ще трябва да се върна при свързващия тунел и буквално да те нося на гръб. Това ще отнеме твърде много време, а и ти не си особено силна. Така че — полза никаква.
	Е, това беше. Краят. Препънали се бяхме на един клапан от победата. Две хиляди души щяха да умрат. Дали не бихме могли да се върнем в Артемида и да спасим неколцина, като ги завлечем във въздушни убежища? Едва ли. Докато влезем в града, всички щяха да са мъртви.
	Огледах се за нещо, което би могло да помогне. Само че теренът около Артемида е буквално празен. Реголит и прах, това е. Дори по-голям камък нямаше, с който да фраснеш клапана. Нищо.
	Дейл се отпусна на колене. Не виждах лицето му през визьора на шлема, но чувах хлиповете му по радиото.
	Стомахът ми се върза на възли. Всеки миг щях да повърна. Очите ми се насълзиха. Гърлото ме заболя още повече. Тази тръба наистина ми беше скроила номер и…
	И…
	И тогава разбрах какво трябва да направя.
	Би трябвало да изпадна в паника, когато го осъзнах. Но не се случи, Бог знае защо. Вместо това ме обзе пълно спокойствие. Проблемът беше решен.
	— Дейл — казах тихо.
	— О, Боже… — проплака той.
	— Дейл, искам да направиш нещо за мен.
	— Ка-какво?
	Издърпах тръбата изпод колана си.
	— Искам да кажеш на всички, че съжалявам. Съжалявам за всичко, което направих.
	— Какви ги говориш?
	— И кажи на татко, че го обичам. Това е най-важното. Кажи на татко, че го обичам.
	— Джаз. — Дейл се изправи. — Какво правиш с тая тръба?
	— Трябва ни лост. — Стиснах тръбата с две ръце и с острия край навън. — Аз имам лост. Ако и това не завърти дръжката, значи нищо няма да я завърти.
	Търкулнах се до клапана.
	— Но тръбата е в хамстерската ти топ… О! Не!
	— Едва ли ще издържа достатъчно, за да завъртя дръжката. Ще трябва да продължиш ти.
	— Джаз! — викна той и посегна към мен.
	Сега или никога. Дейл беше объркан. Не можех да го виня. Трудно е да гледаш как най-добрият ти приятел умира, дори да е за добра кауза.
	— Прощавам ти, приятелче. За всичко. Сбогом.
	Забих острия край в гумената материя. Въздух потече с ожесточено съскане през тръбата — току-що бях дала на вакуума сламка, с която да го изсмуче. Металът изстина в ръцете ми. Натиснах по-силно и вкарах предния край на тръбата между спиците на кръглата дръжка.
	Материята на хамстерската ми топка започна да се цепи. Разполагах най-много с част от секундата.
	Натиснах тръбата с цялата си сила и усетих как дръжката поддаде.
	После физиката, тази отмъстителна кучка, си присвои сцената.
	Топката се разкъса на парчета. А аз вече не натисках импровизирания си лост. Аз пропадах в бездна.
	Звуците изчезнаха моментално. Ослепителна слънчева светлина удари очите ми и аз примижах от болка. Въздухът напусна дробовете ми. Опитах се да вдишам — дробовете ми се разшириха, но нищо не влезе в тях. Много странно усещане.
	Озовах се по гръб на земята. Ръцете и шията ми горяха. Останалата част от тялото ми, защитена от дрехите, се печеше малко по-бавно. Жежката светлина изгаряше лицето ми. Устата и очите ми завряха — течностите завират във вакуум.
	Светът потъна в мрак и съзнанието ме напусна. Болката спря.
C>
	Скъпа Джаз,
	Ако може да се вярва на новините, нещо никак не е наред с Артемида. Казват, че всички връзки с града са прекъснати. Едва ли моят имейл ще направи изключение, но съм длъжен да опитам.
	Ехо, там ли си? Добре ли си? Какво става?
C$


>	17.

	Събудих се в мрак.
	Момент… Събудила съм се?
	— Защо не съм мъртва? — опитах се да кажа.
	В действителност казах:
	— Ъшо нсъ мъта?
	— Дъще?! — Гласът на татко. — Чуваш ли ме?
	— Ъмхм.
	Той хвана ръката ми. Но нещо не беше наред. Усещането за допир беше… смътно.
	— _Нн… не ишдам…_
	— Очите ти са бинтовани.
	Опитах се да стисна ръката му, но ме заболя.
	— Не. Пази си ръцете — каза той. — Те също са пострадали.
	— Не би трябвало да е будна — обади се женски глас. Гласът на доктор Русел. — Джаз? Чуваш ли ме?
	— _Много ли е зле? — попитах я аз._
	— Говориш на арабски — каза лекарката. — Не те разбирам.
	— Пита много ли е зле — обясни татко.
	— Възстановяването ще е болезнено, но ще оцелееш.
	— Нн… не аз… градът. Много ли е зле?
	Усетих убождане по ръката.
	— Какво правите? — попита татко.
	— Не трябва да е будна — каза Русел.
	След секунда вече не бях.


	Идвах спорадично в съзнание, после отново заспивах и така цял ден. Помня по някой и друг отрязък. Тестове на рефлексите, някой ми сменя превръзките, инжекции и прочее. Манипулациите ме връщаха за кратко в полусъзнание, но през останалото време обитавах бездната.
	— Джаз?
	— Ъ?
	— Джаз, будна ли си? — Беше доктор Русел.
	— … да?
	— Сега ще сваля превръзката от очите ти.
	— Добре.
	Усетих ръцете й по главата си. Лекарката разви превръзката и аз прогледнах. Примижах на силната светлина. Когато зрението ми се нагоди, видях това-онова от стаята.
	Бях в нещо като болнична стая. Казвам „нещо като“, защото Артемида си няма болница. Само лечебницата на доктор Русел. Не бяхме в кабинета й, а сигурно в някаква стая зад него.
	Ръцете ми бяха бинтовани. Ужасно чувство. Боляха ме, но не нетърпимо.
	Лекарката, жена на шейсетина години с прошарена коса, светна с фенерче първо в едното ми око, после в другото. След това вдигна три пръста.
	— Колко пръста виждаш?
	— Градът добре ли е?
	Тя разклати ръка.
	— Едно по едно. Кажи ми колко пръста виждаш.
	— Три?
	— Добре. Какво помниш?
	Извих очи към тялото си. Май всичко беше налице. Облекли ми бяха болнична нощница, завивката беше подпъхната спретнато. Ръцете ми бяха бинтовани.
	— Помня, че спуках хамстерска топка. Мислех, че ще умра.
	— И би трябвало — каза тя. — Но Дейл Шапиро и Лорета Санчес са те спасили. Доколкото разбрах, той те е метнал над свързващия тунел Армстронг-Шепърд, а Санчес е чакала от другата страна. Завлякла те е в лунохода и го е херметизирала. Била си изложена на вакуум в продължение на три минути.
	Погледнах към ръкавиците си от марля и бинтове.
	— И това не ме е убило?
	— Човешкото тяло може да оцелее няколко минути във вакуум. Налягането в Артемида е достатъчно ниско и това е предотвратило тежка форма на декомпресионна болест. Основният проблем е бил кислородният глад, все едно се давиш. Спасили са те точно навреме. Още минута и си щяла да умреш.
	Сложи два пръста отстрани на гърлото ми и погледна часовника на стената.
	— Имаш изгаряния втора степен по ръцете и тила. Предполагам, че тези места са били в пряк контакт с лунната повърхност. Както и сериозно слънчево изгаряне по лицето. За известно време ще трябва да те проверявам ежемесечно за рак на кожата, но останалото ще отшуми.
	— А градът? — попитах аз.
	— За това ще трябва да говориш с Руди. Той чака отвън. Ще го доведа.
	Хванах я за ръкава, доколкото го позволяваха бинтованите ми ръце.
	— Но…
	— Джаз, аз съм твой лекар и ще се погрижа да оздравееш. Но не сме приятелки. Пусни ме.
	Пуснах я. Тя отвори вратата и излезе.
	Мярнах Свобода през прага. Той протягаше врат да надникне в стаята ми. А после едрата снага на Руди блокира гледката.
	— Здравей, Джаз — каза той. — Как се чувстваш?
	— Някой умря ли?
	Той влезе и затвори вратата.
	— Не. Никой не умря.
	Отдъхнах си с облекчение и отпуснах глава на възглавницата. И чак сега усетих колко съм била напрегната.
	— Слава на шибания господ.
	— Въпреки това си загазила много.
	— И сама се сетих за това.
	— Ако такова нещо се беше случило другаде, а не в Артемида, щяха да загинат хора. Нямаме коли и никой не е припаднал, докато шофира. А благодарение на ниската гравитация не са настъпили сериозни травми, когато хората са изпокапали като зрели круши. Няколко ожулвания и синини, но това е всичко.
	— Е, поне това не ми тежи на съвестта, значи.
	Той ме стрелна с поглед.
	— Трима души са получили сърдечни пристъпи от натравянето с хлороформ. И тримата са възрастни хора с белодробни заболявания.
	— Но вече са добре, нали?
	— Да, извадили са голям късмет. Веднага щом дошли на себе си, хората се разтичали да видят как са съседите им. Ако не бяхме толкова сплотени, тримата нямаше да оцелеят. А и е лесно да носиш човек при нашата гравитация. Разстоянията са малки, а кабинетът на доктор Русел е на централно място. — Той кимна към вратата. — Тя не ти е голям фен, между другото.
	— Забелязах.
	— Отнася се много сериозно към общественото здраве.
	— Да.
	Той помълча миг-два.
	— Ще ми кажеш ли кой друг е участвал?
	— Няма.
	— Вече знам за Дейл Шапиро.
	— Аз пък не знам за какво говориш. Той просто беше излязъл да покара и се случи наблизо.
	— С лунохода на Боб Люис?
	— Те са си близки — казах. — Менкат си разни неща.
	— И е излязъл на разходка с Лорета Санчес?
	— Може да са гаджета — казах аз.
	— Шапиро е гей.
	— Ами, може гейството да не му се удава добре.
	— Ясно — каза Руди. — Ще обясниш ли защо Лене Ландвик е превела един милион калмара по сметката ти тази сутрин?
	Уха! Полезна информация. Обаче не ми пролича, че се изкефих. Лице на покерджия.
	— Малък бизнес заем. Лене инвестира във фирмата ми за туристически обходи.
	— Ти се провали на изпита.
	— Инвестицията е дългосрочна.
	— Това е безсрамна лъжа.
	— Както кажеш. Уморена съм.
	— Ще те оставя да си почиваш. — Той тръгна към вратата. — Администраторката иска да те види веднага щом се изправиш на крака. Като си приготвяш багажа, наблегни на тънките дрехи. В Саудитска Арабия е лято.
	Свобода нахълта в стаята веднага щом Руди излезе.
	— Хей, Джаз! — Седна до леглото ми. — Докторката каза, че се справяш страхотно!
	— Здрасти, Свобо. Съжалявам за хлороформа.
	— Е, не е голяма работа — каза той и вдигна рамене.
	— Подозирам, че останалата част от града не е толкова всеопрощаваща.
	— А бе, не са бесни, да ти кажа. Е, някои наистина са ти ядосани, но повечето не са.
	— Сериозно? Та аз извадих целия град от строя.
	Той размаха ръка.
	— Вината не беше изцяло твоя. Наяве излязоха куп инженерни недомислици. Например защо вентилационната система няма детектори за сложни токсини? Защо „Санчес“ са държали на склад метан, кислород и хлор в едно помещение с машина, която развива високи температури? Защо Животоподдържащи системи няма отделна вентилация в централата си, така че да останат на поста си, ако в останалата част от града възникне проблем? И защо нямат звено във всеки мехур, а контролират въздухообмена централно? Такива въпроси задават хората — довърши Свобода и сложи ръка върху моята. — Много се радвам, че си добре.
	Аз сложих другата си ръка върху неговата. Е, ефектът се позагуби заради бинтовете.
	— Както и да е — продължи той. — Цялата тази история ми даде шанс да се сближа с татко ти.
	— Наистина?
	— Да! Като се събудихме, хукнахме да проверим съседите ми. Много беше яко, истински екип. После баща ти ме черпи бира.
	Ококорих се.
	— Моят баща… е купил бира?
	— Да, за мен. Той пи сок. Цял час си говорихме за металургия! Страхотен е.
	Направих опит да си представя как татко и Свобода висят в бар и си приказват. Не се получи.
	— Страхотен е — повтори Свобода, малко по-тихо този път. Усмивката му угасна.
	— Свобо?
	Той сведе очи.
	— Ти… ще си тръгнеш ли, Джаз? Наистина ли ще те депортират? Ще е ужасно.
	Сложих бинтованата си ръка на рамото му.
	— Спокойно. Никъде няма да ходя.
	— Сигурна ли си?
	— Да. Имам план.
	— План? — разтревожи се той. — Твоите планове са… ами… трябва ли да се скрия някъде?
	Засмях се.
	— Този път — не.
	— Хубаво… — Виждаше се, че не е убеден. — Но как ще се измъкнеш? Така де… спусна кепенците на _цял град_.
	— Не се тревожи — казах му с усмивка. — Измислила съм го.
	— Добре, добре. — Наведе се и ме целуна по бузата, сякаш в пристъп някакъв. Нямам представа откъде събра нужната смелост, защото… а бе, Свобо просто не е такъв. Е, куражът му не издържа дълго. Щом осъзна какво е направил, лицето му се превърна в маска на дълбок ужас. — Ох, мамка му! Извинявай! Не знам какво…
	Разсмях се. Погледът в очите му… бедничкият… Нямаше начин да се сдържа.
	— Дишай спокойно, Свобо. Целувка по бузата, голяма работа. Не е нещо, за което да се притесняваш.
	— Д-да. Добре.
	Сложих ръка на тила му, придърпах главата му към себе си и го целунах право в устата. Истинска, дълга целувка и съвсем еднозначна. Когато го пуснах, той изглеждаше безнадеждно объркан.
	— Виж, _това_ — казах, — _това_ вече е нещо, за което да е притесняваш.


	Чаках в празен сив коридор до врата с табелка „ДК2-5186“. Долен Конрад 2 е малко по-класен от обичайните долни нива на Конрад, но не с много. Работнически квартал, но без вонята на отчаяние, пропила се в стените на по-долните нива.
	Току стисках и отпусках пръсти. Бяха ми свалили превръзките, но кожата ми беше покрита с червени мехури. Приличах на прокажена. Или на проститутка, която обслужва ръчно прокажени.
	Татко се появи иззад ъгъла, следвайки инструкциите на джаджата си. Вдигна поглед и ме видя.
	— А. Тук си.
	— Благодаря ти, че се съгласи да се срещнем, тате — казах аз.
	Той хвана дясната ми ръка и примижа при вида на мехурите.
	— Как си? Боли ли те? Ако те боли, трябва да отидеш при докторката.
	— Добре съм. Само изглежда зле. — Ето, че пак лъжех баща си.
	— Е, тук съм. — Той посочи вратата. — ДК2-5186. Какво е това?
	Размахах джаджата си пред панела на вратата и тя се отвори.
	— Ела.
	Голямата и почти празна работилница беше с метални стени. Стъпките ни ехтяха. В центъра имаше работен тезгях, отрупан с оборудване. В стената отсреща бяха вградени газови цилиндри, а тръбите им опасваха цялото помещение. В единия ъгъл имаше стандартно въздушно убежище.
	— Сто четиридесет и един квадратни метра — казах аз. — Преди е било пекарна. Всичко е огнеупорно и с разрешително за работа при високи температури. Самостоятелна филтрираща система, а убежището побира четирима души. — Тръгнах към газовите цилиндри. — Вчера ги инсталираха. Ацетилен, кислород и неон с много тръби, така че да се използват из цялата работилница. Пълни догоре, разбира се. — Посочих работния тезгях. — Пет горелки, двайсет метра захранващ кабел и четири искромета. Също три пълни комплекта защитно облекло, пет маски и три набора светлинни филтри за маските.
	— Джасмин — каза татко. — Аз…
	— Под масата — двайсет и три алуминиеви пръчки, пет стоманени пръчки и една медна. Не знам за какво ти е била медната, но помня, че имаше такава, затова я купих. Наемът е предплатен за една година, а панелът на вратата вече е настроен да разпознава джаджата ти.
	Свих рамене и отпуснах ръце покрай тялото си.
	— Е, това е то. Всичко, което унищожих през онзи ден.
	— Не беше ти, а твоят малоумен приятел.
	— Отговорността е моя — казах аз.
	— Явно наистина така смяташ. — Той прокара ръка по тезгяха. — Изглежда много скъпо.
	— 416 922 калмара.
	Той се намръщи.
	— Джасмин… купила си това с парите, които…
	— Татко… моля те, просто… — Коленете ми омекнаха и седнах на пода. — Знам, че не ти харесва откъде идват парите. Но…
	Баща ми стисна ръце зад гърба си.
	— Моят баща, твоят дядо… страдаше от жестока депресия. Самоуби се, когато бях на осем.
	Кимнах. Мрачна подробност от семейната ни история. Татко рядко говореше за това.
	— Дори докато беше жив, не беше… не беше наистина _жив_. Расъл съм без баща. Не знам какво е да имаш баща. Затова положих всички възможни усилия…
	— Тате, ти не си лош баща. Просто аз съм отвратителна дъщеря.
	— Остави ме да довърша. — Коленичи и приседна на петите си. Молеше се в тази поза по пет пъти на ден вече шейсет години и знаеше как да седне, без да се схване на мига. — Беше пълна импровизация. Бащинството. Нямах отправна точка. Нищо, на което да стъпя. А и избрах труден живот за семейството си. Имигрантски живот на границата на познатия свят.
	— И толкова по-добре — казах аз. — Предпочитам живота на беден бачкатор в Артемида пред живота на богата патка на Земята. Тук е моят дом…
	Той вдигна ръка да ме спре.
	— Опитах се да те подготвя за света. Не те щадях, защото и светът нямаше да те щади, а аз исках да си готова. Карали сме се, разбира се… но едва ли има родител и дете, които да не се карат. А някои неща в начина ти на живот категорично не одобрявам. Но като цяло, ако погледнем голямата картинка, ти се превърна в една силна и самостоятелна жена. Гордея се с теб. А това значи, че се гордея и със себе си, задето съм те отгледал такава.
	Долната ми устна взе да трепери.
	— Живях живота си според учението на Мохамед — продължи той. — Опитам се да бъда почтен и лоялен във всички свои решения. Но съм човек и не съм съвършен. Греша. Ако цената да изчистиш съвестта си е едно малко петно мръсотия върху моята душа, така да е. Дано съм натрупал достатъчно кредит на доверие пред Аллах, за да ми прости. — Хвана ръцете ми в своите. — Джасмин. Приемам обезщетението ти, макар да знам, че източникът му е непочтен. И ти прощавам.
	Стиснах ръцете му на свой ред и с това приключихме.
	Е, не съвсем. Сринах се в прегръдките му и се разревах като бебе. Не искам да говоря за това.


	Време беше да се изправя лице в лице с истината. Чаках пред кабинета на Нгуги. Следващите няколко минути щяха да решат дали ще остана, или ще ме изритат.
	Лене Ландвик излезе от кабинета с патериците си.
	— О! Здрасти, Джаз. Преведох парите по сметката ти преди няколко дни.
	— Да, знам. Благодаря.
	— О Паласио ми продадоха Топилката „Санчес“ тази сутрин. Ще минат седмици, докато подготвим документацията, но вече се съгласихме за цената и всичко е наред. Лорета се зае с проекта на новата топилка. Ще внесе подобрения. Идеята е да се наблегне на силициевата екстракция и…
	— Ще задържиш Лорета Санчес?
	— Ами — каза Лене. — Да.
	— Да не си откачила?!
	— Току-що обещах да платя половин милиард калмара за топилка, която не може да топи. Трябва ми човек, който да я построи наново. Санчес е логичният избор.
	— Но тя е врагът!
	— Всеки, който ти помага да печелиш пари, ти е приятел — каза Лене. — Научих това от татко. А и Лорета помогна да ти спасят живота, забрави ли? Преди _четири дни!_ Дали пък вече не сте квит?
	Скръстих ръце на гърдите ти.
	— Не може да й се вярва, Лене. Ще ти забие нож в гърба, ще видиш.
	— О, но аз не й вярвам. Просто имам нужда от нея. Разликата е голяма. — Кимна към вратата. — Нгуги казва, че в ККК нямат търпение производството на кислород да се възобнови. Градът ще охлаби наредбите за сигурност. Което е странно, не мислиш ли? Логично би било да затегнат режима, а не да го охлабват.
	— Санчес — директор… — Въздъхнах. — Не това имах предвид, когато сглобявах плана си.
	— Е, в плана ти не влизаше и да приспиш целия град. Плановете търпят промени. — Погледна си часовника. — Имам конферентен разговор и трябва да тръгвам. Късмет с Нгуги. Обади се, ако мога да ти помогна.
	И си тръгна. Загледах се след нея. Патериците й си бяха същите, но ми се стори по-висока отпреди. Сигурно някакъв трик на светлината.
	Поех си дълбоко дъх и влязох в кабинета на Нгуги.
	Администраторката седеше зад бюрото. Погледна ме над очилата си.
	— Седни.
	Затворих вратата и седнах на стола пред бюрото.
	— Сигурно знаеш какво трябва да направя, Джасмин. И не ми е лесно. — Плъзна към мен някакъв лист. Формуляр, който ми беше познат. Видяла бях такъв в офиса на Руди преди няколко дни. Заповед за депортация.
	— Ми да, знам какво трябва да направиш — казах аз. — Трябва да ми благодариш.
	— Сигурно се шегуваш.
	— Благодаря ти, Джаз — казах аз. — Благодаря, че не позволи на О Паласио да сложат ръка върху Артемида. Благодаря, че видя сметката на един остарял договор, който пречеше на задаващия се икономически бум. Благодаря ти, че се жертва, за да спасиш града. Заповядай един медал.
	— Джасмин, връщаш се в Саудитска Арабия. — Почука с пръст по заповедта за депортация. — Няма да повдигнем обвинения и ще поемем издръжката ти, докато се адаптираш към земната гравитация. Но повече от това не мога да направя.
	— След всичко, което аз направих за теб? Просто ще ме изхвърлиш заедно с вчерашния боклук?
	— _Не искам_ да го правя, Джасмин. Но _трябва_. В очите на света трябва да изглеждаме като общност, която зачита законите и живее според тях. Сега това е по-важно от всякога, ако искаме НАФО технологията да дойде при нас. Ако хората смятат, че инвестициите им могат да бъдат взривени, без извършителят да се изправи пред закона, изобщо няма да инвестират тук.
	— Нямат избор — казах аз. — Ние сме единственият град на Луната.
	— Не сме незаменими. Просто сме удобни — каза тя. — Ако компаниите, които държат патента на НАФО, сметнат, че на нас не може да се разчита, ще си построят свой лунен град. Град, който ще защитава бизнеса им. Благодарна съм ти за стореното, но трябва да те жертвам за доброто на града.
	Извадих свой лист и го плъзнах към нея.
	— Какво е това? — попита Нгуги.
	— Самопризнанието ми. Ще забележиш, че не съм споменала нито теб, нито Тронд и Лене Ландвик, нито другите. Поемам цялата вина. Подписала съм го.
	Тя ме изгледа озадачено.
	— Помагаш ми да те депортирам?
	— Не. Давам ти картбланш да ме депортираш при нужда. Ще прибереш този лист в някое чекмедже и ако пак се издъня, ще го използваш.
	— Но аз ще те депортирам още сега.
	— Ми не. — Облегнах се назад и кръстосах крака.
	— И защо?
	— Изглежда, всички го забравят, затова нека ти припомня. Аз съм контрабандистка. Не съм саботьорка, нито екшън героиня, нито разбирам от градоустройство. _Контрабандистка_ съм. Работих много, докато изградя бизнеса си, и сега той е в отлично състояние. В началото имах конкуренция. Но вече не. Прогоних конкурентите си чрез по-ниски цени, по-добри услуги и репутацията на човек, който държи на думата си.
	Нгуги присви очи.
	— Явно искаш да ми кажеш нещо, но не схващам какво.
	— Да си виждала някога оръжия в Артемида? Тоест освен пистолета, който държиш в бюрото си.
	Тя поклати глава.
	— Не.
	— А твърди наркотици? Хероин? Опиум? Такива неща?
	— Не. Е, случва се Руди да хване турист с нещичко за лична употреба, но само толкова.
	— Да си се питала някога защо тези боклуци не стигат до града? — Потупах се по гърдите. — Защото аз не ги пускам. Никаква дрога, никакво оръжие. Имам и още няколко правила. Запалителни материали и субстанции допускам само по изключение. И без живи растения. Така де, не ни трябва някоя странна плесен да плъзне из града.
	— Да, спазваш строга бизнес етика, но…
	— Какво ще стане, когато си тръгна? — попитах аз. — Контрабандата ще изчезне заедно с мен, така ли? Не. След кратък период на недостиг някой друг ще заеме мястото ми. Нямам представа кой. Но дали ще е толкова загрижен за добруването на града? Едва ли.
	Нгуги вдигна вежда.
	Аз продължих:
	— Градът е на прага на икономически бум. Ще се открият нови работни места, ще се строи, ще дойдат много хора от Земята. Клиентелата на всички фирми и фирмички в града ще се увеличи. Ще се появят нови компании, които да задоволят повишеното търсене. Населението ще се увеличи рязко. Вече си направила някакви предвиждания, нали?
	Тя продължи да ме гледа мълчаливо, после все пак отговори на въпроса ми:
	— До края на годината населението на Артемида ще достигне десет хиляди души.
	— Ето — казах аз. — Повече хора значи по-голямо търсене на контрабандни стоки. Хиляди, които ще искат наркотици. Тлъсти парични потоци, а следователно и по-голяма престъпност. А престъпниците искат оръжия. Ще се опитат да ги вкарат в града с помощта на наличната система за контрабанда и черен пазар. Въпросът е какъв град искаш да бъде Артемида.
	Тя пощипна брадичката си.
	— Това е… много добър аргумент.
	— Хубаво. Е, вече разполагаш със самопризнанията ми. Те са гаранция, че ще си налягам парцалите. Ще кротувам и прочее.
	Нгуги се замисли и мисли твърде дълго, ако питате мен. После, без да откъсва очи от моите, посегна към заповедта за депортация и я прибра в едно чекмедже. Отдъхнах си.
	— Но все още стои проблемът с наказанието… — Наведе се над клавиатурата на старомодния си компютър и започна да пише. Посочи нещо на екрана. — Според това балансът по сметката ти е 585 966 калмара.
	— Аха… защо?
	— Мислех, че Лене ти е платила милион.
	— Откъде зна… няма значение. Изплатих един стар дълг. Какво общо има това?
	— Мисля, че е редно да компенсираш града по някакъв начин. Глоба, ако щеш.
	— Какво?! — Изправих рязко гръб. — В Артемида нямаме глоби!
	— Наречи го „доброволно дарение в полза на града“.
	— Нищо „доброволно няма в това!“.
	— О, има. — Тя се облегна отново назад. — Другият вариант е да си запазиш парите и да те депортираме.
	Уф. Е, сделката беше добра за мен. Пари винаги можех да изкарам, но депортираха ли ме, връщане нямаше. А и Нгуги беше права. Ако не ме накажеше, всеки тъпанар можеше да направи като мен, с идеята че ще му се размине. Трябваше да приема шамара, и толкоз.
	— Добре. Колко?
	— Петстотин и петдесет хиляди калмара би трябвало да покрият дълга ти към обществото.
	Ахнах.
	— Ти бъзикаш ли ме нещо?!
	Нгуги се подсмихна самодоволно.
	— Беше напълно права. Имам нужда от теб, за да контролираш контрабандата. Ако имаш толкова много пари, току-виж си се оттеглила от бизнеса. И тогава какво ще правя аз? Не, по-добре да те държа гладна.
	Логично погледнато, бях на плюс. Изчистила бях съвестта си. И все пак мисълта как шестцифрената ми банкова сметка става петцифрена ми причини физическа болка.
	— О! — възкликна с усмивка тя, сякаш току-що й е хрумнало. — И ти благодаря, че се писа доброволец за неплатения и неофициален пост на градски контрольор по вноса. Това, разбира се, означава, че ще те държа отговорна за всяка опасна контрабанда, без значение как е влязла в Артемида. С други думи, ако друг контрабандист се намърда на пазара и успее да вкара в града оръжия или наркотици, ще привикам теб за разговор.
	Гледах я с празен поглед. Тя също ме гледаше.
	— Очаквам да преведеш сумата до края на деня — добави Нгуги.
	Праведният ми гняв беше утихнал напълно. Станах от стола и тръгнах към вратата. Посегнах към дръжката и спрях.
	— Каква е крайната цел? — попитах. — Какво ще стане, след като НАФО компаниите стъпят в Артемида и започнат производство?
	— Следващата голяма стъпка са данъците.
	— Данъци? — изпръхтях аз. — Та хората идват тук, защото не искат да плащат данъци.
	— Вече плащат. Под формата на наем, който ККК прибира. Трябва да променим данъчната си система, да обвържем данъците със собствеността, така че богатството на града да е в пряка връзка с икономиката му. Но това е задача за друг ден. — Нгуги свали очилата си. — Това е жизненият цикъл на всяка икономика. Започва се с пещерен капитализъм, чиято задача е да акумулира богатство в ръцете на малцина, но много скоро липсата на закони започва да пречи на растежа. След това идват регулациите, строгото налагане на закона и данъците. След това — социалните придобивки и защитата на правата. Накрая — големите дефицити и окончателният срив.
	— Чакай. Срив?
	— Ами да. Икономиката е жив организъм. Ражда се пълна с живот и умира, щом механизмите й се изхабят и стане неповратлива. След това, по необходимост, хората се разделят на по-малки икономически групи и цикълът се завърта отново, но с повече на брой икономики. Икономики-бебета като тази на Артемида в момента.
	— Ха — казах аз. — А ако искаш да правиш бебета, някой трябва да си го получи надървен.
	Нгуги се засмя.
	— Двете с теб ще се разбираме чудесно, Джасмин.
	Тръгнах си без повече приказки. Не исках да прекарам и една секунда повече в ума на икономист. Там е мрачно и цари песимизъм. Имах нужда от една бира.
	Не бях най-популярната мацка в града. По коридорите ме стрелкаха с отровни погледи. Но явно имах и поддръжници, ако се съдеше по вдигнатите тук-там палци. Надявах се с времето вълнението да отмине. Искам хората изобщо да не ме забелязват.
	Влязох в „Хартнел“. Не знаех какво да очаквам. Редовните клиенти бяха там, всеки на обичайното си място, дори Дейл.
	— Хей, това е Джаз! — извика Били.
	И изведнъж всички изпоприпадаха. До един, като всеки се опитваше да надмине съседа си. Клоуни. Някои увесиха глави с провиснали уста, други хъркаха с комично подсвиркване, трети дори се стовариха на пода кой където и както свари.
	— Хър-хър — казах аз. — Много смешно.
	Което сложи край на шегата. Хората се върнаха към кроткото си пиянство, само тук-там се чуваше приглушен кикот.
	— Здрасти — каза Дейл. — Понеже ми прости, реших, че мога да идвам по всяко време и да ти правя компания.
	— Простих ти само защото мислех, че ще умра — казах аз. — Да, да. Няма връщане назад, знам.
	Били сложи пред мен халба ледена бира.
	— Клиентите гласуваха и се реши ти да почерпиш по едно. Като компенсация, задето едва не уби всичко живо.
	— Сериозно? — Плъзнах поглед по въпросните клиенти. — Е, изглежда неизбежно. Пиши питиетата в сметката ми.
	Били си наля бира и вдигна халбата за тост.
	— За Джаз, която спаси града ни!
	— За Джаз! — извикаха хорово клиентите и вдигнаха чаши. Явно нямаха нищо против да пият в моя чест, щом аз им плащах бирата. Е, и това е някакво начало, реших аз.
	— Как са ти ръцете? — попита Дейл.
	— Изгорели, покрити с мехури и ме болят, та се не трае. — Отпих от бирата. — Благодаря ти, че си ми спасил живота, между другото.
	— Няма проблем. Не е лошо да благодариш и на Санчес.
	— А, не!
	Той вдигна рамене и отпи от бирата си.
	— Тайлър много се притесни за теб.
	— Ммм.
	— Би искал да се видите някой път. Да отидем на обяд тримата, може би? Аз черпя, разбира се.
	Стиснах устни, за да възпра отровния коментар, който се роди моментално в главата ми. Отровен, но и много як, мамка му. Вместо това се чух да казвам:
	— Ами, става.
	Дейл явно не беше очаквал такъв отговор.
	— Сериозно? Защото… Чакай, сериозно?
	— Да бе. — Погледнах го и кимнах. — Да. Можем да го направим.
	— Леле. С-супер! Ако искаш, доведи и онзи пич, Свобода.
	— Свобо? Защо да го водя?
	— Ами, нали ходите. Той очевидно е луд по теб, а и ти ми се стори доста…
	— Не! Тоест… грешно си разбрал.
	— О. Значи сте само приятели, така ли?
	— Ъъ…
	Дейл се ухили самодоволно.
	— Ясна работата.
	Отпихме в мълчание. После той каза:
	— На бас, че ще го чукаш този.
	— О, я млъкни!
	— Залагам хиляда калмара, че до един месец ще го направите.
	Озъбих му се. Той се ококори насреща ми и попита:
	— Е?
	Допих си бирата.
	— Не се хващам на бас.
	— Ха!
C>
	Скъпи Келвин,
	Извинявай, че ти отговарям чак сега. Вече със сигурност знаеш всичко за изтичането на хлороформ, нали гръмна по новините. Тук му викат Дрямката. Няма жертви, нито сериозно пострадали, но ти пиша, за да потвърдя, че съм добре.
	Е, поопекох се без костюм на лунната повърхност, три минути. За малко да предам богу дух (или „дъх“, ако трябва да сме точни). Освен това всички знаят, че аз съм виновна за Дрямката.
	Което води към следващия ми проблем — разорена съм. Отново. Накратко, градът ми взе паричките като наказание за постъпката. За жалост още не бях превела твоя дял от печалбата ни за този месец, така че оставам да ти дължа. Ще се разплатим при първа възможност, имаш думата ми.
	Искам да ми свършиш нещо. Има един тип на име Джин Чу (може да е фалшиво), който в момента пътува към Земята. Твърди, че е от Хонконг, и мисля, че за това не е излъгал. Работи за китайска компания, която се занимава с иновации в материалите. Не знам коя е компанията обаче.
	От Артемида го изгониха за непослушание. Изритаха го преди няколко дни и би трябвало да пътува с „Гордън“. Значи разполагаш с четири дни преди нашето приятелче да кацне при вас в ККК. Наеми частен детектив или нещо друго. Въпросът е да разберем за кого работи. Трябва ни името на компанията.
	Защото, Келвин, стари мой приятелю, открива ни се рядка възможност, да не кажа единствена по рода си. Печалбата на въпросната компания много скоро ще удари тавана. Говоря ти за милиарди долари. Смятам да инвестирам в нея колкото мога повече и те съветвам да направиш същото. Дълга история, по-късно ще ти изпратя имейл с подробностите.
	Извън това бизнесът си тече нормално, така че действай с доставките. Имай предвид, че скоро ще трябва да увеличим обемите. Населението на Артемида ще се увеличи драстично. Новите клиенти ще се редят на опашка!
	Ще забогатеем, приятелче. Ще станем неприлично богати.
	А щом това стане, трябва непременно да ми дойдеш на гости. Напоследък научих това-онова за приятелите, а ти си сред най-добрите, които съм имала. Иска ми се най-после да се видим лице в лице. А и кой не иска да дойде в Артемида?
	Тя е най-страхотното градче в цялата вселена.
C$


>	Благодарности

	Ето хората, на които искам да благодаря:
	На моя агент Дейвид Фугейт, без когото още щях да публикувам само в блога си от време на време.
	На редакторката ми Джулиан Павиа, която ме тормозеше в най-подходящите моменти.
	На целия екип на „Краун“, който ми съдействаше неуморно. Хора, вие сте войска твърде многобройна, за да ви изреждам по име, но знайте, че съм ви дълбоко благодарен. Добре е да се знае, че толкова много умни хора вярват в работата ти и правят необходимото да я поднесат на света.
	Специална признателност дължа на своята отколешна издателка Сара Бривогъл, чиито усилия бяха от ключово значение и ми помогнаха да запазя разсъдъка си през последните няколко години.
	За полезните съвети в различни отношения, но най-вече задето ми помогнаха с предизвикателството да водя разказа от името на жена, благодаря на Моли Стърн (издателка), Анджелин Родригес (асистентката на Джулиан), Джилиан Грийн (британската ми редакторка), Ашли (гаджето ми), Махваш Сидики (приятел, който ми помогна за исляма) и Джанет Тюер (мама).
