D>
	На моята баба, която обичаше красивите приказки. И на майка ми, която ги обича също като нея.
D$


>	Въведение
>	Тома

	_Ла Рошел, февруари 1900_
	С лакти, опрени на парапета на Северна звезда, и взор, решително вперен в простора на морето, Тома чакаше.
	Чакаше да чуе сигнала, оповестяващ отплаването на кораба, чакаше брегът лека-полека да се отдалечи, докато вълните го скрият от погледа, болката да заглъхне, а зиналата бездна в гърдите му да се затвори.
	Чакаше времето да свърши своето и всичко да приключи със забрава.
	Но същевременно знаеше, че нищо такова няма да се случи. Никога нямаше да забрави.


	В далечината първите отблясъци на слънчевата светлина се опитваха да прогонят тъмната нощ. На палубата цареше оживление, неясен шум, от който от време на време се изтръгваше някое подвикване, напомняне да се спазва редът, или някой въпрос. Горе в небето и на кея се носеха крясъците на изгладнелите чайки, които с ярост се опитваха да отмъкнат залък хляб или остатък от зеленчук.
	Въпреки минусовите температури кеят гъмжеше от продавачи на риба, от моряци и най-различни търговци, които бяха дошли да надзирават стоварването на стоката им. Неколцина закъснели пътници пристигаха тичешком, мъкнейки на ръка тежки куфари. И всички наоколо — изпращачите в края на кея, загърнати в катове дрехи, за да се предпазят от студа и нахлуващия откъм морето вятър, махаха трескаво с ръце: приятели и членове на семействата на заминаващите, които бяха дошли, за да им кажат последно довиждане, да разменят последен поглед, последна усмивка с онези, които нямаше да видят дълги години, а може би и никога повече.
	Тома отстъпи назад и си намери подслон на носа на кораба, за да се спаси от възбудата, от емоцията на раздялата, от окъпаните в сълзи усмивки. _Каква ирония може да крие животът_ — помисли си той с горчивина. Само преди шест месеца беше убеден, че няма нищо друго, освен живота си, и то безинтересен, и безкрайните дни, с които да го запълва. Но това го устройваше напълно. Когато нямаш нищо, няма и какво да губиш.
	И тогава откри, и то по жесток за него начин, колко грешна е тази представа.
	Човек винаги има нещо, което може да загуби.
	Или някого.
	В съзнанието му се появяваха бегли картини и той притвори очи, стисна зъби, докато остра болка го пронизваше.
	На кея моряците започнаха да отвързват въжетата на котвата. Парапетът завибрира глухо, едва доловимо. Влекачите вече бяха на място, готови да повлекат кораба към открито море и да го оставят да поеме към хоризонта. Към Америка и към новия живот, който той щеше да води там далеч от миналото.
	Всичко беше предвидено, и то отдавна. Той вече бе пътувал много пъти, беше се срещал с партньори, с инвеститори, беше избирал складове и работилници.
	Имаше ясен план.
	И изведнъж нещата се промениха.
	Един хубав ден тя нахлу в живота му с нежната си усмивка и замечтано изражение и срина всичките му толкова грижливо подготвени планове, като хвърли собствена светлина върху всяко нещо, до което се докосваше. Включително и върху него.
	В продължение на няколко приказни седмици той усещаше, че се променя от общуването си с нея, че е по-щастлив и че му е по-леко. Животът, _неговият_ живот най-сетне придобиваше смисъл.
	И тогава с изненада установи, че прави планове, че се надява. И че мечтае.
	Проблемът с мечтите обаче е в това, че когато продължават твърде дълго, в края на краищата човек започва да им вярва. И когато се окажат мираж, когато балонът се спука и реалността напомни за себе си, падането на земята е много болезнено. Колкото по-високи върхове сте стигнали в мечтите си, толкова по-жесток е ударът при приземяването.
	Той направо се бе размазал на земята.
	Но беше намерил в себе си сили да стане, да стои с изправена глава, макар че не знаеше как точно, да продължи да върви напред. Сега вече се чувстваше някак чужд на самия себе си, празна мидена черупка. Само сянка на онзи, който беше с нея.
	Но в крайна сметка не е толкова лошо да си сянка. Сянката е нещо близко. Почти успокояващо. Той вече бе потъвал в нея. Познаваше я. И сега се връщаше пак, към нея почти с удоволствие.
	Знаеше, че накрая тя ще погълне тази болка, която усещаше с всяка своя частица. И отново ще го направи безчувствен. И неуязвим.
	И никой вече нямаше да го върне назад. Този път беше наясно. Феите не можеха да обичат чудовища.
	Корабът бавно се отдалечаваше от кея. Най-сетне Тома си тръгваше.
	Наистина си тръгваше.
	Този път нямаше да се върне. Никога вече. Напускаше страната, която не му бе дала нищо друго, освен тежки удари и рухнали илюзии, и повече нямаше да се завърне в нея.
	Погледът му беше все така насочен към хоризонта, като съзнателно потискаше болката, която пронизваше сърцето му, завладяващото го желание да скочи на сушата и да хукне да я моли да му обясни. Да я моли да го обича.
	Но вече беше много късно.


>	1
>	Александра

	_Шандьоние на река Виен. В наши дни_
	„След петдесет метра завийте наляво и вече ще сте на мястото“ — избърбори мъжки глас с възхитителен шотландски акцент, който идваше от GPS-а на мобилния ми телефон. Да, не казвайте нищо, знам. Има удоволствия, които не си признаваме, но можем да си доставим, и откакто бях качила това приложение на телефона си още преди шест месеца, ми се случваше от време на време, тоест всеки ден, да включвам GPS-а, докато се връщах след работа у дома само заради удоволствието да чуя този глас с толкова… секси акцент.
	Дори и само за да ми каже да поема по магистралата и да държа дясната страна.
	Вината е на Джейми*. Единствено и само на Джейми Алекзандър Малкълм Макензи Фрейзър.
	[* Джейми Фрейзър е герой от фентъзи романа „Друговремец“ на Диана Габалдон — Б.пр.]
	Търсех с поглед кръстовището, за което току-що ми бе съобщил моят фалшив Джейми, и щом го видях, включих мигача, преди да завия в прелестна малка павирана улица. Няколко мига по-късно вече паркирах пред „Странноприемницата в края на улицата“, която се намираше, както показваше и името й, точно накрая и в която си бях резервирала стая за следващите няколко дни.
	С усмивка на уста се измъкнах от взетата под наем кола и завъртайки се, поглъщах със сетивата си пейзажа, атмосферата наоколо, шумовете, ароматите.
	Беше точно това. За мен точно това бе Франция. Градове, носещи чара на миналото със своите павирани улици и каменни сгради на няколко века. В тях, където и да стъпиш, отвсякъде блика история. И няма значение къде отиваш и на какво се спира погледът ти, изпадаш в такова състояние, че навсякъде можеш сякаш да усетиш присъствието на хората, живели тук някога — преди сто, преди двеста, преди триста години, дори преди хиляда години. Със своя малък каменен мост, със старата тепавица и многобройните дюкянчета за книги по протежение на кейовете на река Виен, град Шандьоние, разположен насред долината на Лоара и лозята наоколо, беше безупречна илюстрация на представата ми за исторически френски град. След многоседмичен труд без никаква почивка изпитвах истинска радост, че най-сетне можех да се представям за туристка.
	Въздъхнах със задоволство, граничещо с блаженство, затворих вратата на взетата под наем кола и се упътих към странноприемницата. Тя представляваше голяма къща от бял камък като всички други на тази малка уличка, спускаща се към реката, с боядисани в искрящо синьо капаци на прозорците. Над вратата името й бе изписано с букви от ковано желязо с фини орнаменти около тях.


	„Ако имах пари, щях да си купя вила точно тук, и то веднага! — промърморих под носа си, докато изкачвах стъпалата, които водеха към входа. — Мястото наистина е приказно!“
	Вече вдигах ръка, за да хвана тежкото желязно чукче, което стоеше като украса на вратата, за да известя, че съм пристигнала, когато тя внезапно се отвори и се оказах лице в лице или по-скоро с лице към рамото на един човек, който държеше за ръка малко момченце на няколко годинки и беше сякаш копие на Том Хидълстън*.
	[* Том Хидълстън — английски актьор. — Б.пр.]
	— До утре, нали? — каза той на някого вътре в къщата с усмивка, която безпристрастно определих като „поглъщаща с поглед“.
	— Да, до утре! — отвърна му женски глас.
	Мъжът се обърна и щеше да ме блъсне като с камшик.
	— Пардон, извинете ме.
	— Не, аз моля за извинение.
	Започна бъркотия от рода на аз минавам крачка вдясно, той прави същото, която продължи няколко секунди, докато накрая и двамата замръзнахме едновременно с тих смях.
	_Наистина като поглъщаща с поглед е тази усмивка_ — помислих си.
	— Аз ще мина вдясно, а вие — вляво — предложи той.
	— Мое ляво или ваше?
	— Мое, иначе няма да излезем от странноприемницата, без да си кажем неприятни думи.
	Едва сдържайки се да не избухна в смях, направих крачка вдясно, той отстъпи на другата страна и накрая всеки от нас вече можеше да поеме по своя житейски път.
	— Приятен ден, госпожице — каза, тръгвайки си.
	— И на вас също.
	— Хайде, ела, Кентен, тръгваме си.
	— Добре, татко.
	Гледах го как се отдалечава, докато разговаряше с детето, след това се обърнах към вратата, която беше все така широко отворена. В рамката й стоеше жена на около трийсетина години с вид на закачлива нимфа. С леко стиснати устни, тя известно време гледаше мъжа с изгарящ поглед, след това леко кимна с глава, преди да ме заговори:
	— Добър ден, с какво мога да ви помогна?
	— Добър ден, аз съм Александра Доусън, обадих ви се тази сутрин, за да потвърдя, че ще дойда.
	— А! — възкликна тя. — Госпожо Доусън, всъщност очаквах ви. Аз съм собственичката, казвам се Марин Клеман. Влезте! — добави тя и се отдръпна от вратата, за да ме пусне да мина. — Добре дошли в „Странноприемницата в края на улицата“!
	— Благодаря, госпожо Клеман.
	— Моля ви, наричайте ме Марин! Госпожа Клеман е майка ми! — добави тя през смях. — Наистина, не мисля, че съм чак толкова стара, та да ме наричат така!
	— Добре тогава, ще се обръщам към вас с Марин, ако и вие се обръщате към мен с Александра! — отговорих й също така весело. — Казано между нас, и аз напълно споделям мнението ви относно употребата на думата „госпожо“ — добавих, сякаш й доверявах тайна. — Откакто пристигнах, всички се обръщат към мен така и имам чувството, сякаш за месец съм остаряла с двайсет години! Всяка сутрин ме хваща страх, че като стана, ще се видя с бръчки навсякъде по лицето!
	— Гарантирам ви, че на хоризонта изобщо не се очертава нито една!
	— Фу! Какво облекчение само!
	Докато двете с Марин се шегувахме така и обаянието на моята домакиня ме завладяваше все по-силно, вървях след нея и пред очите ми се разкриваше вътрешността на къщата — красива и гостоприемна също както изглеждаше и отвън; обзаведена в стил рустик, но с модерни цветове в цвят пепел от рози, бежово и естествена дървесина. Навсякъде имаше зелени растения и цветя, които засилваха старинното очарование на странноприемницата. Уютна, топла, комфортна обстановка. С една дума — съвършена.
	— Оо! У вас наистина е прекрасно — направих й комплимент. — Страшно ми харесва!
	— Благодаря ви много, доволна съм, че ви харесва. Вие идвате от Съединените щати, нали?
	— Толкова ли ми личи? — пошегувах се. — А пък аз си мислех, че имам безупречно произношение!
	— Произношението ви е много добро, бъдете сигурна! Но не можете напълно да скриете акцента. От кой край на Щатите идвате?
	— От Калифорния. От Напа Вали в Калифорния, чували ли сте?
	— Да, районът на лозята, нали?
	— Точно оттам!
	— Тогава не би трябвало да се чувствате на чуждо място в нашия край! Тук лозята са в изобилие!
	— Наистина е така! Дори ми се струва, че съм съвсем в свои води. И ще ви кажа още, че и работя за компания, която произвежда вино.
	— Значи сте тук по работа?
	— И да, и не. Наистина пътувах по работа с моята шефка, но тя си замина вчера, а аз останах тук като туристка.
	— Сигурно ще си помислите, че не съм обективна, но не бихте могли да изберете по-добро място за тази цел. Тук сме насред долината на Лоара, навсякъде наоколо има замъци, има и винен маршрут, който не бива да пропуснете, а и, между нас казано, Шандьоние е най-красивият град на света!
	— Виждам. Направихте му чудесна реклама.
	— И напълно обективна, естествено.
	— Разбира се!
	Марин се засмя леко и добави:
	— Да ви покажа ли стаята?
	— Да, моля!
	Тръгнах след моята домакиня, докато стигнахме скромна по размери стая, но толкова уютна, разположена на първия етаж на странноприемницата в дъното на тесен коридор. Беше обзаведена с добър вкус и простичко, в синьо и кремаво с елегантно легло с балдахин — представете си само! — и украсено с фин воал в същия син нюанс като стените и завесите, със старинно нощно шкафче, декорирано с прелестна нощна лампа, както и с малко бюро и скрин — и двете неща очевидно също бяха старинни. Върху перваза на прозореца букет от лавандула ухаеше с нежен аромат, който изпълваше цялата стая. Декорацията завършваше с няколко картини, които на пръв поглед изобразяваха пейзажи от Шандьоние.
	— Там, в дъното — ми обясняваше Марин, докато обикалях стаята, — е банята. В шкафа има допълнителни завивки и кърпи. Ако ви трябва още нещо, кажете ми. Надявам се, че тук ще се чувствате удобно.
	— Сигурна съм в това! — отвърнах й ентусиазирано. — Стаята наистина е приказна! Всичко у вас е като в приказка.
	— Благодаря! Сама боядисах и обнових всички мебели в странноприемницата.
	— Всички? Сигурно ви е отнело безумно много време!
	— Донякъде да, но ми харесва, така че не ме притеснява изобщо! Правя нещата лека-полека, като замествам постепенно мебелите, които купих заедно с къщата, с обновените. Това донякъде ми е хоби, но през лятото имам по-малко време, което бих могла да отделя за него.
	— Във всеки случай — поздравления! Не само че имате безупречен усет за интериорен дизайн, но притежавате и таланта да придавате на старите вещи вид на нови.
	— Благодаря! Признавам си, че обичам всичко, което говори за миналото.
	— Така ли? Значи сте в известен смисъл историк?
	— Не, не може да се каже, но познавам добре историята като цяло и съм се занимавала много с историята на града.
	_Ммм… колко интересно_ — помислих си. — _Ще го запомня. Непременно ще го запомня._
	— Докато не съм забравила — подхвана Марин, — ето ви и кода за достъп до WiFi в странноприемницата, ако имате нужда от него, и ключовете — добави тя, подавайки ми малка карта и връзка с ключове.
	— Много благодаря — отвърнах й. — Всичко е чудесно!
	— Имате ли нужда от още нещо?
	— За момента — не.
	— Тогава ще ви оставя да се настаните. Всъщност направила съм сок от хибискус с мента. Мога ли да ви предложа една чаша?
	— С огромно удоволствие, да! Много ви благодаря!
	— Искате ли да ви я донеса в стаята, или предпочитате да я изпиете в градината отзад? Там е доста приятно на сянка под дърветата.
	— Гласувам за градината, и то без грам колебание.
	— Чудесно! Тогава елате при мен, щом се приготвите.
	— Разчитайте, ще дойда! До скоро!
	Щом Марин излезе от стаята, измъкнах телефона от ръчната си чанта и направих няколко снимки на стаята, които бързах да изпратя на най-добрата си приятелка Беа, която точно в този момент беше на работа, горката, в климатизирания офис на една банка в Санта Роза.
	Отговорът й не закъсня.
C>
	Мразя те.
C$
	Засмях се и й отговорих:
C>
	И аз също те обичам.
C$
C>
	Ама че забавно, много по-хубаво е от хотелите, в които си спала досега в командировка.
C$
C>
	Ясно е, напълно очарована съм.
C$
C>
	Кога започваш проучването?
C$
C>
	Щом се настаня и изпия чаша сок от хибискус.
C$
C>
	Доколкото виждам, не се лишаваш от нищо.
C$
C>
	Нали затова е ваканцията!
C$
C>
	В твой интерес е да ми разкажеш всичко, минута по минута.
C$
C>
	Дадено.
C$
C>
	Добре, шефката идва. Съвещанието започва след пет минути. До по-късно, госпожо генеалог.
C$
C>
	До по-късно и късмет на съвещанието. Ще ти се обадя, щом започна разузнаването си.
C$
	След това изпратих съобщение и на годеника си, за да му кажа горе-долу същото, но с много повече изпратени ♥, завършвайки с думите:
C>
	Ще се чуем ли скоро? Знам, че си претрупан от работа, но много ми липсваш! ♥ Luv ya*
	[* От I love you — Обичам те. — Б.пр.]
C$
	След това пъхнах телефона в чантата си. Като се има предвид колко беше часът, можех да се обзаложа, че Спенсър имаше среща и нямаше да може да ми отговори веднага. Но едно бибипкане тутакси ме опроверга. Въпреки очакването ми моят годеник, който беше адвокат, ми прати незабавен отговор.
C>
	Hello you!! Трябва да тръгвам за среща сега, веднага, но обещавам, че ще се опитам да ти се обадя, щом приключи. Miss you too*1. ♥ Пази се и ме дръж в течение за разкритията си. Luv ya more*2.
	[*1 Липсваш ми (англ.). — Б.пр.]
	[*2 Обичам те повече. — Б.пр.]
C$
	Много пъти прочетох написаното от него, изпълваше ме щастие само при мисълта, че най-сетне щяхме да можем да си поговорим. Поради часовата разлика — това истинско бедствие, а между другото онзи, който го е измислил, наистина щеше да стори по-добре да изчезне от земята — и моите професионални задължения, а и неговите, през последните седмици общуването ни често се свеждаше само до размяната на няколко съобщения, написани на бърза ръка между две заседания, два работни обяда, две работни срещи, така че дори ми се случваше, и то вече на няколко пъти, когато не можех да заспя, да звъня на телефонния му секретар посред нощ или много рано сутрин, само за да чуя как звучи гласът му. Какво искате, моят годеник ми липсваше и понякога, когато самият живот не помага, се налага да се вземат някои отчаяни мерки. Тогава се задоволявах с гласа от телефонния му секретар и търпеливо понасях тъгата си.
	И така от много време.
	Защото моят годеник, известен адвокат, който скоро щеше да стане най-младият съдружник в престижната кантора „Уилсън, Мърдок и Финч“, работеше вече от две години по мащабен процес — тъмна история за корупция във фармацевтично дружество, заради която десетки болни си бяха отишли от живота и към която беше насочено цялото му внимание; тя отнемаше всичкото му време, така че не беше рядкост да прекарвам вечерите си сама, докато той, като някакъв отшелник, седеше в офиса си сам или заедно с колегите си, за да работят по делото.
	Да, вярно е, това положение ми тежеше и да твърдя обратното, би означавало да излъжа. Самотните вечери често ми се струваха дълги, а уикендите — още повече. Но такава беше цената, която трябваше да плащам, за да съм с него, и отдавна я бях приела. Спенсър беше ненадминат адвокат, който никога не правеше компромиси с нищо и никога не го бях виждала да пренебрегва работата си заради личния си живот. Залозите бяха твърде големи и си струваше да жертва времето, предвидено за нас, за работата си. Когато процесът приключеше, щях да го имам само за себе си и щях да мога да му покажа колко се гордея с него и каква чест е за мен да ме води под ръка.
	Очаквайки да настъпи този благословен ден, трябваше да се запася с търпение.
	Кликнах върху квадратчето за отговор и написах ново съобщение — пръстите ми препускаха с все сила по виртуалната клавиатура.
C>
	И ти също се пази. И не забравяй да се храниш. Не бива да съсипваш красивите си мускули, на които се дължи твоят чар.
C$
C>
	Винаги съм знаел, че си с мен само заради физиката ми.
C$
C>
	Ама, разбира се! Иначе защо бих приела да се омъжа за теб? ^^ Хайде, върви да се правиш на герой, светът има нужда от теб. Ха-ха.
C$
	С усмивка затворих приложението за изпращане на съобщения и оставих телефона върху скрина. После, докато сядах на леглото, дръпнах чантата си — тоест куфара, който използвах като ръчна чанта, и измъкнах от него папката с документа, заради който сега бях тук — една стара пожълтяла снимка с обгорени от пожар краища, която познавах наизуст в най-големи подробности.
	Снимката на Габриел Вилньов.
	Моята прапрапрабаба по бащина линия.


>	2
>	Габриел

	_Анже, ноември 1899_
	Всеобщо призната истина е, че когато денят ти тръгне наопаки, така и продължава. Така че точно когато човек си е забравил чадъра вкъщи, ще рукне дъжд, и то внезапно и при това необичайно силен за ноември.
	_Със сигурност_ — помисли си Габриел ядосано — _днес не ми е ден! За малко да се окажа като в някакъв водевил!_
	От преддверието, в което се беше приютила, за да се скрие от дъжда, младата жена вдигна лице към небето и въздъхна.
	Беше все така от сутринта.
	Събуди се уморена, в което няма нищо чудно, когато човек чете до малките часове на нощта, и трябваше да напрегне цялата си воля, за да се измъкне от ласкавия уют на завивката от гъши пух и ласкавата мекота на възглавницата, но накрая успя да го стори с неимоверно усилие. След това просмуканият с влага въздух превърна косите й в нещо невъзможно за сресване, а фуркетите, които обикновено използваше, за да прикрепи разчорлената си като на горгона* коса, в каквато се превръщаше прическата й, очевидно бяха решили да си играят на криеница с нея. Неволите не секваха — горещият шоколад се плисна върху роклята, вместо да го излее в чашата си, в резултат на което, освен че едва не се изгори, и то дълбоко, Габриел трябваше да се върне, за да се преоблече, а и да се среши, защото едно нещастие никога не идва само — нейният толкова трудно направен шиньон се беше развалил, докато събличаше лекьосаната си рокля. При толкова много пречки си беше чудо, че бе успяла да дойде навреме, за да отвори книжарницата, и изпитвайки известно опасение за това какво ли още би могло да й се случи през деня, Габриел обърна закачената на вратата малка табела.
	[* В древногръцката митология горгони са трите сестри Стено, Евриала и Медуза — крилати жени чудовища, които имали змии вместо коси. Техният поглед вкаменявал всичко живо. — Б.пр.]
	Въпреки очакването й обаче остатъкът от сутринта мина _сравнително_ добре, с изключение на предотвратен инцидент със стълбата, на която се бе покатерила, за да вземе книга по ботаника. Само благодарение на Етиен, който бе нает на работа в книжарницата, и в момента се намираше недалеч от нея, тя успя да избегне опасността да се пльосне на пода с такава грация и изисканост, които несъмнено щяха да й спечелят място в аналите на книжарницата и в паметта на присъстващите клиенти.
	Последната случка едва не доведе до отчаяние младата жена — още малко и Габриел щеше да се върне и незабавно да се пъхне в леглото, там поне нямаше опасност всеки момент да й се случи някакъв злощастен инцидент. Спря я единствено мисълта, че ще се види със Софи, за да обядват заедно — тези кратки моменти, които прекарваше всеки ден с най-добрата си приятелка, бяха много ценни за нея. Наистина трябваше да се случи нещо много по-сериозно от някаква временна беда и няколко несполуки, колкото и ужасни да бяха те, за да се откаже и да не хукне към приятелката си, щом часовникът удари дванайсет — правеше това всеки път в минутата, щом църковната камбана започваше да бие. Тогава се измъкваше на бегом от книжарницата и от неприятностите, все едно я гонеше дяволът.
	Още в мига, докато сядаше задъхана, но с чувство на облекчение срещу Софи или, казано с други думи, защото бе успяла да стигне цяла-целеничка и без големи премеждия, Габриел забеляза, че тя е развълнувана.
	— Габриел, имам чудесна идея! — заяви приятелката й от детството още преди Габриел да успее да се настани, и й протегна разсеяно няколкото книги, които бе взела от нея назаем миналата седмица.
	— Сигурно е някоя смайваща идея — човек би казал, че сякаш те е изстреляла пружина! За какво става дума? Разказвай!
	— Какво ще кажеш…
	Софи замълча за миг, за да засили напрежението, след което изстреля наведнъж:
	— … да дойдеш с мен през май в Париж, за да видим Световното изложение*?
	[* Изложението е организирано в Париж през 1900 г. от 14 април до 12 ноември, за да се демонстрират постиженията през отминалия век и да се ускори развитието през следващия. Посещават го близо 50 милиона души, за да видят машини, изобретения и архитектурни разработки — дизелови двигатели, говорещи филми, ескалатори, първите телефони и телеграфи и първото магнитно записващо устройство. — Б.пр.]
	— Двете ли? Само ти и аз?
	— Да! Само ние двете! Както толкова често сме си мечтали!
	— Да! Разбира се, че да! Хиляди пъти да!!!
	В следващия час двете приятелки обсъждаха плановете си с блеснали от вълнение очи, представяйки си как хванати за ръце ще кръстосват улиците на Париж — това върховно място на културата, романтиката и живота, как облечени в най-красивите си рокли и с шикозни шапки на главата ще разглеждат всички онези разпалващи въображението модерни неща. Естествено, мъжете щяха да се обръщат след тях покорени, съблазнени още от пръв поглед от изумителната красота на Софи — те го правеха и сега. И двете щяха да се смеят с чувство на лекота, безгрижни и щастливи, без да се вълнуват от нищо друго, освен как да се забавляват и да се възползват от всичко, което Париж би могъл да им предложи. Те тъкмо бяха започнали да планират датите, да пресмятат колко пари трябва да икономисат, за да си позволят подобна лудост, да предвиждат какви дрехи и обувки да вземат, когато дойде време двете млади жени да се разделят, обещавайки си много скоро пак да поговорят за това, преливайки от радост и изпълнени с мечти, забравили за известно време за сутрешните злощастия на Габриел.
	Тя бе успяла да прогони от съзнанието си мисълта за несполуката, само че самата несполука изобщо нямаше намерение да я остави на мира и Габриел едва бе направила три крачки, когато първите капки дъжд започнаха неукротимо да падат. Трийсетина секунди по-късно те вече се бяха превърнали в потоп, от който скъпоценните за младата жена книги мигновено подгизнаха — да не говорим за дрехите й — който я принуди да се подслони в най-близкото преддверие.
	— _Господи…_ — въздъхна отново. — Наистина прокълнат ден.
	Отражението й във витрината на бакалията отсреща сякаш й се надсмиваше. Стиснала устни, Габриел се огледа без грам самосъжаление: тъй като нямаше шапка, която да задържи косата й — бе излязла бързешком и не се бе сетила да я вземе — тя бе започнала да се измъква от шиньона като каскада от руси къдрици, луди и непокорни, неподдаващи се на никаква дисциплина. Още няколко минути под дъжда и неизбежно щеше да заприлича на мокро куче. Пресметна набързо. Дори и да тича с все сила с тази подгизнала пола, която се прилепваше към краката й, и с купчината книги в ръце, щяха да й трябват поне още две-три минути, за да стигне до книжарницата. Така че се очертаваха два варианта: или да изчака в преддверието дъждът да спре, което нямаше изгледи да стане скоро, или трябваше да се примири със своя предизвикващ съчувствие жалък вид на забравено под дъжда куче и така да се появи в книжарницата.
	Тя въздъхна — беше взела решение, и като мушна книгите под лявата си подмишница, хвана полата си с дясната ръка, измъкна се от своето спасително убежище и хукна с все сили към книжарницата, кръстосвайки пръстите на ръката си против уроки, за да не си изкълчи някой глезен по паважа.
	Само това липсваше като капак в този ден.
	Няколко минути по-късно, мокра до кости и премръзнала, задъхвайки се и стиснала напоените с вода книги, въпреки усилията й да ги запази от дъжда, тя блъсна вратата на книжарницата „Книгите на Елоиз“, която весело звънна с окаченото на нея звънче и за няколко секунди, колкото да си поеме въздух, се опря на рамката, обхождайки с поглед това място, което открай време за нея беше като дом: огромните етажерки от чам, натежали до спукване от книги, които почти изцяло покриваха стените, мекият и сияен бежов цвят, в който двамата с баща й бяха боядисали стените преди няколко години, нарисуваните от местен художник картини, чиято тема бяха книгите и четенето, които оформяха малки цветни петна тук-там, вазите с прясно набрани цветя, които тя имаше задължението редовно да сменя с нови — днес те бяха пълни с яркочервени парникови рози, които бе купила предишната вечер на пазара, и сега изпълваха с аромата си цялата книжарница. Всичко създаваше впечатление за комфорт, за благосъстояние, за ласкава топлина като уютен пашкул, в който е удобно човек да се скрие, когато светът е твърде труден за понасяне. Габриел се гордееше с книжарницата, в каквато двамата с баща й бяха превърнали това място. И се надяваше, че там, където сега щеше да влезе, на същото това място беше и майка й.
	Спомняйки си за нея, огромна тъга нахлу в душата й.


	Всъщност баща й бе създал книжарницата за майка й. Елоиз Вилньов, по баща Елоиз Демаре, бе голяма почитателка на книгите, преди да си отиде от този свят; тя бе мечтала от най-ранното си детство животът й да мине сред книги. _Габриел_ — казваше й тя често, — _книгите са неизчерпаем източник на богатство. Всяка книга е като отворена врата към един друг свят, в който всичко е възможно, в който всеки може да има безгранични мечти, да бъде свободен, напълно свободен. Книгата е най-хубавият подарък, който може да бъде направен някому_. Елоиз обичаше книгите, а Морис обичаше Елоиз и това беше достатъчно бащата на Габриел да реши да отвори книжарница и да я кръсти на нейно име: „Книгите на Елоиз“.
	Габриел беше седемгодишна, когато майка й умря след спонтанен аборт. След смъртта й вече нищо не беше същото. Нещата повече не бяха нито толкова примамливи, нито така омагьосващи. Само с усмивката си майка й превръщаше всекидневието им във вълшебна приказка и трябваше да мине много време, за да може Габриел да превъзмогне мъката си и да изпита отново радост от живота. Но Морис така и никога повече не усети радостта. За да запълни липсата на Елоиз, той се отнасяше с още по-голяма обич и внимание към дъщеря си и стана за нея едновременно и баща, и майка, и брат, и сестра, а също и наставник и пример за подражание. Той продължи традицията да й чете приказки вечер — навик, от който никога не отстъпи чак до времето, когато Габриел започна да чете на баща си.
	Тъй като книжарницата беше единственото нещо, което му бе останало от Елоиз, Морис вложи цялата си енергия, която не посвещаваше на дъщеря си, за да я развие. С годините, колкото повече Габриел растеше, мястото и ролята й в книжарницата ставаха все по-съществени, докато дойде денят да поеме отговорност за ежедневното й управление, тъй като Морис — за разлика от Елоиз и Габриел — открай време се интересуваше по-скоро от книгите като заглавия, а не толкова от тяхното съдържание, и отделяше все повече време да издирва Свещения Граал или онова, което интересуваше клиентите му, създавайки си много бързо стабилна репутация на опитен и знаещ библиофил, който може да намери, което и да е произведение, където и да се намира то, независимо колко усилия щеше да вложи, за да го открие.
	По устните на Габриел се изписа усмивка.
	_Да, всъщност мама наистина щеше да се гордее много с нас._
	Неясно движение в дъното на книжарницата привлече вниманието на младата жена. Етиен, помощникът, който баща й беше назначил преди две години, обслужваше мосю Дьомер, един от най-отдавнашните им клиенти. Предупреден от звука на камбанката, младият човек бе вдигнал поглед и се бе втренчил упорито в нея, плъзгайки бавно поглед, _много_ бавно, по Габриел. Тъй като й стана неприятно заради подгизналата й рокля, която бе прилепнала към тялото й, младата жена му направи знак да мълчи, защото не искаше да притесни клиента с облеклото си. Етиен й кимна с глава, в знак, че я е разбрал, и насочи вниманието си към мосю Дьомер, като хвърли преди това последен поглед към Габриел. От мястото, на което стоеше, младата жена не можеше да види изражението му, но и нямаше нужда. От известно време й правеше впечатление начинът, по който младият мъж я гледаше. Тя се стараеше да не обръща внимание на изгарящите погледи, които й хвърляше понякога, надявайки се, че това увлечение по нея, което го бе обзело така внезапно, бързо ще угасне, ако не го окуражава. Засега обаче стратегията й не беше особено печеливша и той май нямаше желание да я разбере.
	_Етиен_ е мило момче — помисли си Габриел, докато отлепваше гръб от вратата, за да се промъкне бързо между етажерките, — _но той не разтуптява сърцето ми_.
	Никой досега не бе успял да разтупти сърцето на Габриел.


	Младата жена почти бе успяла да стигне до малката стълба в дъното на книжарницата, която водеше към апартамента, в който живееха двамата с баща й, когато внезапно вратата на кабинета на Морис рязко се отвори и Габриел се залепи за… стената.
	_Виж ти_ — помисли си младата жена, леко залитайки, докато една от книгите се изплъзна от ръцете й и падна на пода, — _не съм забелязала, че тук има стена_.
	Преградата издаде някакъв звук и две силни ръце я хванаха за раменете, за да я задържат.
	_Ето че сега пък стените взеха да се движат и да говорят. Става все по-странно._
	Да не би внезапно да бе попаднала в света на _Алиса в страната на чудесата_? Скоро осъзна, че въпросната стена носеше дебело, все още влажно палто от черна вълна и излъчваше твърде много топлина за един предполагаемо неодушевен предмет. Все още задъхана, Габриел плъзна поглед от ръката с палтото нагоре до твърде широките рамене и машинално отбеляза наличието на вратовръзка, която се подаваше изпод шал в същия черен цвят като палтото, накрая стигна до мъжко лице, чийто сив стоманен поглед, губещ се в сянката на шапката, буквално я погълна.
	Внезапно светът наоколо изчезна. Изчезнаха книжарницата, Етиен и мосю Дьомер, Световното изложение, жалкият й вид, мокрите книги, които задължително трябваше да сложи да съхнат колкото може по-скоро, водата, която продължаваше да се стича на тънки струйки от косите и дрехите й, образувайки може би цяла локва под краката й… Не съществуваше нищо друго, освен сивия поглед на тези очи, взрени в нейните — бездънни, непроницаеми, омагьосващи.
	И внезапно сърцето на Габриел започна лудо да бие.
	Това продължи само няколко секунди, няколко кратки секунди, през които се чувстваше като изгубена, сякаш бе в някаква капсула извън времето и летеше отвъд реалността някъде далеч към един свят, който нямаше никакво желание да напуска. После баща й излезе от кабинета си с разни книжа в ръце и с очила, плъзнали се на края на носа му, и капсулата се взриви, изчезвайки също толкова бързо, колкото се бе появила. Габриел със съжаление се върна в реалността. Колко хубаво обаче бе там, горе…
	— Виж ти, Габриел, ето те най-сетне! — възкликна Морис, като видя дъщеря си. — Тъкмо те търсех!
	Като чу гласа на книжаря, мъжът със сивите очи пусна Габриел и премигвайки, сякаш за да се съвземе, отстъпи крачка назад, отклони поглед и го насочи решително към входа на книжарницата.
	— Всичко наред ли е? — попита Морис, оглеждайки със смръщени вежди младата жена. — Вир-вода си!
	— Не се тревожи, татко — отвърна тя със спокойствие, което не й се вярваше, че ще успее да демонстрира. — Просто дъждът ме изненада, докато се връщах от обяда със Софи. Тъкмо се качвах да се преоблека, когато се сблъсках с господина. Приемете моите извинения — добави тя, обръщайки се с усмивка към непознатия. — Надявам се, че не съм ви причинила болка.
	— Не, не — отвърна той с дълбок гръден глас и с вид на внезапно притеснен човек.
	Сега, когато Габриел вече се намираше на по-прилично разстояние от този смущаващ сетивата й непознат, можеше на воля да наблюдава тази персона: впечатляващо широки рамене, черна като катран коса със също толкова непокорни къдри като нейните, четвъртита волева брадичка с няколкодневна брада… и белег, който разсичаше лявата му вежда и се спускаше надолу чак до ухото. Бледен и грапав, той изглежда беше стар — впрочем беше истинско чудо, че не бе загубил окото си. Въпреки продълговатия белег, а може би именно благодарение на него, осанката му излъчваше старомодно величие, което напомняше за мъжествените рицари от отминали времена, готови да жертват живота си за това, в което вярват; от него струеше някакъв животински магнетизъм, който облъчваше всичко наоколо и пробуждаше у Габриел усещания и чувства, които не бе изпитвала никога преди това.
	— Точно затова те търсех — подхвана баща й, без да долови смущението й. — Бих искал да те запозная с нашия нов клиент мосю Д’Арси. Мосю Д’Арси, това е дъщеря ми Габриел.
	Като чу думите му, младата жена се закова на място. „Д’Арси“ ли каза?


>	3
>	Александра

	_Шандьоние на река Виен. В наши дни_
	Мяу!
	Като чух мяукането, оставих снимката на Габриел на леглото до мен и се наведох към прелестната малка черна космата топка, която току-що се бе провряла през открехнатата врата.
	— _Ооо! Hello you_ — казах му нежно, докато хващах котенцето и го слагах внимателно на коленете си. — _Aren’t you the cutest thing ever?_*
	[* Не си ли най-сладкото нещо на света (англ.). — Б.пр.]
	Плъзнах длан между ушичките му и започнах да го галя с върха на пръстите си. Чувствайки се на седмото небе, то започна да мърка и се настани по-удобно върху мен.
	— Струва ми се, че така ти е добре, нали? Сигурно ли си, че наистина ти е позволено да си тук?
	Котето вдигна главичка, погледна ме в очите и отново измяука.
	_Разбира се, че ми е позволено_ — сякаш казваха очите му. — _Аз съм котенце и всичко ми е позволено. Виждала ли си Шрек?_
	Мяу, искаш да ме залъжеш със сладки приказки…
	А най-лошото беше, че това всеки път даваше резултат! Винаги съм обожавала котките, впрочем у дома имам два прекрасни екземпляра с нежните имена Милейди и Д’Артанян, които поверих на грижите на Беатрис, докато ме няма, тъй като Спенсър е твърде зает, за да се занимава с тях.
	— Не можеш да останеш тук, нали знаеш — казах му, продължавайки да го галя. — Умирам от жажда, а в градината ме чака чаша с превъзходен пресен сок от хибискус. После трябва да кача куфара си и да се заема с проучването. Моите прадеди няма да се намерят сами, ясно ти е, нали?
	_Няма да направиш нищо такова_ — сякаш казваха зелените очи на животинката. — _Ще стоиш тук и ще си играеш с мен._
	Сънувах ли, или това котенце наистина прилагаше силата върху мен?
	— Не, не и не, мосю Котарак, няма да ме примамиш така! — казах, преструвайки се на строга. — Наистина имам неща за вършене, колкото и това да не се харесва на ваше величество!
	След тези думи станах и държейки котенцето в лявата си ръка, пъхнах с дясната снимката в моята чанта. После внимателно затворих вратата на стаята след себе си и тръгнах да търся домакинята и свежата напитка, която ми бе обещала.


	Намерих я точно както ми бе обяснила — седеше на стола си в градината, потънала в роман, чиято корица ми беше много добре позната: четеше последния публикуван том от епоса „Друговремец“ от Диана Габалдон*.
	[* Габалдон, Диана. Друговремец, София: ProBook, 2013; Друговремец: книга 2, В капана на времето, том 1 и 2, София: ProBook, 2016. — Б.пр.]
	Поредица, от която бях чела и препрочела всяко издание най-малкото четири или пет пъти и която бе тема за разговори през многобройните и пълни с мечти вечери, които бях прекарала заедно с Беа.
	Да не говорим пък за телевизионната адаптация. _Ааах, тази адаптация…_ Да си призная, моето развълнувало се сърце все още не можеше да се съвземе напълно.
	Спуснах се весело по няколкото стъпала на терасата и тръгнах към Марин, а камъчетата скърцаха под стъпките ми. Като чу, че идвам, тя вдигна очи от романа и ми се усмихна.
	— Открих един мъничък нелегален обитател в стаята си — подхванах аз, показвайки й котенцето, което държах до гърдите си. — Мисля, че много ме харесва!
	— Ех, Берлиоз! — възкликна моята домакиня, докато оставяше книгата върху масата и взимаше косматата топка в ръце. — Много съжалявам! Това коте е на дъщеря ми. Не му е разрешено да ходи в тази част на къщата, но нали знаете как е, котките не подлежат на дресировка, те правят каквото си искат!
	— Да, знам, но не се притеснявайте, то не ми пречи, направо обожавам котките.
	— Ще имам грижата да не идва да ви безпокои в стаята ви, обещавам.
	— Но наистина, не се притеснявайте! Тъкмо напротив, ако Берлиоз търси компания, ще ми бъде приятно аз да му я правя.
	— Много мило от ваша страна, но все пак ще се погрижа да спите, без да се промъква и да се мушка в леглото ви. Заповядайте, седнете! Да ви налея, нали? — настоя тя, посочвайки каната, пълна с течност с прекрасен розов цвят, която стоеше до две чаши и чиния с бисквити, от които устата ми се напълни със слюнка.
	— На драго сърце, благодаря!
	— Искате ли бисквити? Аз съм ги правила. С масло и фъстъци и с парченца шоколад.
	— О, знаете как да спечелите една жена! — казах, докато взимах бисквита и отхапвах лакомо от нея. — Ммм… направо божествена.
	Марин се усмихна и ми подаде чаша със сок от хибискус. Отпих глътка и въздъхнах от щастие. Напитката беше толкова освежаваща, че трябваше да се сдържам, за да не я изгълтам на един дъх.
	Отново отхапах от бисквитата, после кимнах с глава към книгата и пошушнах заговорнически:
	— Значи и вие харесвате Джейми…
	Марин отново се усмихна, а очите й заблестяха:
	— О, да! — възкликна тя.
	— Вече няма такива като него.
	— Колко жалко! Щеше да ми е все едно дори и да живея в епоха без тоалетни и без сиренето „Раклет“, но само да имаше един Джейми в живота ми.
	— Ами… не знам, признавам си, че все пак обичам удобствата. Течаща вода, отопление, лекарства… Харесва ми и възможността да си запазя зъбите за цял живот.
	— Разбира се, така е. Да кажем тогава, че ще вземем Джейми в нашето време.
	— Би било чудесно!
	— Добре. Значи ни остава да намерим кръг от дялани камъни и да се надяваме, че магията действа. Бретан е почти като Шотландия, а и не е много далеч оттук. Имам приятелка, която живее там. Какво ще кажете, дали да не й отидем на гости в някой от следващите дни? Сигурна съм, че Флави знае подходящо място, за да минем през тунела на времето и да свалим там някой Джейми!
	— Дадено! — отвърнах й през смях. — Само да си взема четката за зъби и съм на вашите услуги!


	По-късно след оживения разговор, какъвто могат да водят само две пристрастени читателки, Марин ме попита за целта на посещението ми.
	— Извинете ме за любопитството, но при нас много рядко идват американски туристи.
	— О, причината да съм тук не е някаква тайна. Всъщност не съм само на туризъм. Тук съм, за да направя генеалогически проучвания.
	Марин вдигна вежди:
	— Вашите предци са оттук?
	— Май, да — при тези думи Марин се надигна от стола, очевидно силно заинтригувана. — След смъртта на баба ми преди три години намерих сред нещата й една много стара снимка и на нея се вижда жена, с която си приличаме много. На гърба й има едва видим надпис, който успях да разгадая: „Габриел Вилньов, Шандьоние, 1899“.
	Лицето на Марин изразяваше леко огорчение.
	— Много съжалявам, но това име не ми говори нищо.
	— О, не се извинявайте! Не съм се надявала, че ще знаете коя е. Според баба ми по бащина линия би трябвало да става дума за нейната прабаба, французойка по произход. Тя си спомняше как веднъж чула майка си да казва, че някои от нашите прадеди преди много време са се преселили от Франция в САЩ, но също и че не знае нищо повече. Така че направих някои проучвания. Сравнително лесно открих Шандьоние, но не намерих диря от Габриел. Писах до кметството ви с надеждата, че ще мога да науча нещо повече, но не успяха да ми помогнат без рождената година на Габриел, а аз, естествено, не я знам. Тогава реших да започна от самото начало и направих родословно дърво. Между нас казано, ще бъда откровена, идеята направо ме завладя.
	— В това отношение мога да ви разбера — подхвана Марин. — Самата аз съм се ровила доста в историята на региона и научих някои интересни подробности за хората, които са живели тук преди векове. Бих могла да напиша цял епос също като „Игра на тронове“* — добави тя през смях. — В крайна сметка успяхте ли да намерите някаква следа от вашата Габриел?
	[* Мартин, Джордж Р. Р. Игра на тронове. София: Бард, 2001. (Първо издание 1996). Книгата е отличена с награда „Еми“. — Б.пр.]
	— Да, открих — кимнах с широка усмивка.
	И разказах как след много вечери и почивни дни, посветени на издирването, накрая попаднах на Елоиз — дъщерята на Габриел.
	— Веднъж преглеждах един направо безкраен регистър и тъкмо се канех да се откажа, когато погледът ми се спря на едно име: „Габриел Вилньов, по съпруг Д’Арси, за която бе посочено, че е майка на някоя си Елоиз Д’Арси с фамилно име по съпруг Форсайт, родена в Ню Йорк през 1902 година и починала точно след Втората световна война“. Така разбрах, че моята далечна прародственица наистина е родом от Анже и че съпругът й се е родил и е живял в Шандьоние.
	— Няколко дни след като се сдобих с акта за раждане на Елоиз — продължих разказа си, — компанията за производство на вино, за която работя, обяви, че възнамерява да създаде клон във Франция, за да разработи местни вина. Разбира се, като начало фирмата трябваше да изпрати екип с проучвателна цел. Поводът беше направо фантастичен и просто изрових земята, за да ме включат като преводач, като наблегнах на факта, че говоря свободно френски. И ето ме тук!
	— Каква изумителна история! Бяхте ли вече в Анже?
	— Не, още не съм. Мисля да отида през седмицата… Тъй като на снимката пише Шандьоние, любопитството ми ме подтикна да дойда първо тук. Всъщност, за да съм съвсем точна, дори мисля, че снимката е направена в замъка в Шандьоние.
	— В замъка ли? Искате да кажете, че вашите прадеди са живели там, така ли?
	В гласа на Марин ясно се долавяше изненадата й.
	— Да — отвърнах. — Или най-малкото са работили там. Чакайте, ще донеса снимката, а вие ще ми кажете какво мислите за нея.
	За по-малко време, отколкото е необходимо, за да произнесе човек „бална зала“, изтичах до стаята си, грабнах снимката на Габриел от чантата и се върнах в градината.
	— Боже, колко е красива! — възкликна Марин, взирайки се в Габриел. — Имате право, много приличате на нея.
	— Нали? Но вижте и надписа на гърба.
	Тя обърна фотографията и се опита да разчете написаното, което вече знаех наизуст, защото през последните месеци го бях чела и препрочитала стотици пъти.
C>
	… бриел Вилньов
	… рте Шандьоние, 1899
C$
	— Според моите проучвания няма друго място, което да съответства на снимката. Непременно е тук.
	— Да! Имате право. Луда работа. Такова изумително съвпадение, но…
	Телефонът в къщата иззвъня и Марин не можа да довърши фразата.
	— Извинете ме — каза тя, надигайки се от стола. — Веднага се връщам.
	— Няма проблем.
	Гледах я как изчезва в странноприемницата. Докато чаках да се върне, се заех със снимката. С края на пръстите си следвах неравните контури на хартията, после — чертите на лицето на Габриел, което сега ми се струваше толкова познато, колкото и собственото ми лице. Фотографията беше черно-бяла и на нея Габриел бе заснета в профил три четвърти, седнала на нещо като двуместно канапе с отворена книга в ръце. Изглежда беше в някаква библиотека, или поне претъпканите с книги етажерки навеждаха на тази мисъл, и се взираше над обектива сигурно в някой човек. Светлите й очи изглеждаха замечтани, на устните й личеше полуусмивка, а лицето й изразяваше нежност и щастие. Въздъхнах, задавайки си сигурно за милионен път, откакто бях намерила снимката, въпроса каква ли е била съдбата й. Искрено се надявах, че моето издирване в Шандьоние и Анже ще ми даде възможност да науча нещо ново за тази моя далечна предтеча, на която приличах толкова много.
	През полуотворената остъклена врата внезапно Марин подаде глава и ме извади от унеса, който ме бе завладял.
	— Съжалявам — каза тя, — но това ще отнеме малко време.
	— О, не се тревожете заради мен, просто възнамерявам да обиколя местата. Пак ще говорим за това по-късно, когато имате време.
	— Чудесно! Имам един последен въпрос. Името на вашата толкова далечна родственица е Д’Арси, нали? — Кимнах с глава. — Хъм… Ще видя какво мога да намеря. Сега трябва да ви оставя. Обадете ми се, когато се върнете.


	И с тези думи изчезна отново в къщата.
	Аз изгълтах и последната глътка сок от чашата, изхрусках още една бисквита и със снимката в ръка тръгнах да взема куфара и да го оставя в стаята, преди да се кача на колата и да седна зад волана.
	Следващият етап беше замъкът Ферте-Шандьоние.


>	4
>	Габриел

	_Анже, ноември 1899_
	Оказа се, че непознатият от книжарницата, който бе предизвикал такъв смут у нея, изобщо не бе някакво съвременно, макар и малко мъгляво, превъплъщение на герой — о, колко съблазнителен и харизматичен! — от книгите на Джейн Остин, както богатото въображение на Габриел й бе внушило. Мосю Д’Арси (впрочем с фамилно име, изписано с апостроф)* бе френски фабрикант, емигрирал в Англия преди много години, който поради някаква причина — той не я обясни — бе изпълнител на завещанието на починалия неотдавна барон от Анже Виктор Льороа дьо Сен Арман; приживе баронът бе притежавал замък, пълен с най-различни произведения на изкуството и по-специално с внушителна библиотека с десетки хиляди книги, включително и първопечатни, както и няколко средновековни пергамента и старинни карти на света. Той бе дошъл по препоръка на престижното Дружество на библиофилите, за да предложи на бащата на Габриел да състави прецизен каталог, за да може по-скоро да се заеме с продажбата на книгите. Морис Вилньов, разбира се, прие предложението без колебание и след като уточни подробностите за срока, в който трябваше да се вмести, мосю Д’Арси напусна книжарницата и остави и двамата — и бащата, и дъщерята с грейнали очи, но съвсем не по една и съща причина.
	[* Френските имена, изписани с апостроф, са знак на благородно потекло. — Б.пр.]
	Така няколко дни по-късно Морис пое към замъка Ферте-Шандьоние с куфар в ръка и чанта с пособия в другата, като обеща на дъщеря си да й пише редовно, за да я държи в течение как напредва работата му.
	Докато баща й отсъстваше, Габриел пое грижата за книжарницата с помощта на Етиен. Морис спази обещанието си и й пишеше редовно дълги писма, в които й разказваше за редките и ценни книги, които се съдържаха в библиотеката, за своите много натоварени дни, но пък изпълващи го с такова задоволство. Той не се занимаваше почти с нищо друго, освен с каталога и му посвещаваше дните си изцяло, но все пак му оставаше свободно време да разговаря на обяд и на вечеря с останалите обитатели на замъка. С течение на времето в писмата му все по-често започнаха да се мяркат имената им: Елен, Гийом, Анес, Селест. А също и името на мосю Д’Арси, към когото изглежда изпитваше искрена привързаност. Всеки път, когато името му се появяваше след някое описание, сърцето на Габриел рязко подскачаше в гърдите й. Въпреки усилията си тя не успяваше да прогони от ума си срещата с този толкова смущаващ и загадъчен мъж и много пъти с изненада установяваше, че мисли за него и мечтае за погледа, с който я гледаше тогава, и за тембъра на гласа му.
	Времето минаваше и тя тайно и все по-неудържимо копнееше за него, но въпреки това Габриел не се надяваше в действителност да го види отново. Остана смаяна, когато две седмици след като баща й замина, когато се върна от една клиентка, на която бе занесла поръчаните книги, го видя да седи в кабинета и да я чака.
	— Мосю Д’Арси! — възкликна тя.
	Погледите им се срещнаха и тя почувства как страните й леко поруменяха, а копнежите от мечтите й се преместиха в реалността. Усети как в гърдите сърцето й започна да блъска лудо и за миг я обзе страх, че той може да го чуе.
	— Не очаквах да ви видя! — продължи Габриел, пристъпвайки към него с надеждата, че така ще прикрие смущението си.
	Тя мигом млъкна, като видя мрачното му лице. Всички витаещи в главата й образи изчезнаха, а сърцето й прескочи един удар и внезапно я изпълни неясен страх.
	— Какво има? — попита тя все така учтиво. — Да не се е случило нещо с баща ми?
	Раздираща душата светкавица проблесна в погледа на мосю Д’Арси и той кимна с глава:
	— Опасявам се, че е тежко болен.
	Направи крачка към нея и добави:
	— Струва ми се, че има нужда от вас.


	Час по-късно вече бяха във влака, който пътуваше към Шандьоние.
	Навън валеше сняг на едри парцали и всичко наоколо приличаше на огромен бял пашкул без начало и край. Със стиснати длани и преплетени до болка в кокалчетата пръсти Габриел гледаше как пейзажът се изнизва, без наистина да го вижда.
	А тя обичаше снега. Обичаше танца на снежинките в небето, сякаш всичките небесни звезди внезапно се бяха разлудували. И ласкавия допир на снега върху бузите й, хладината на стапящите се върху крайчето на езика й снежинки. И тази спокойна и светла тишина, която се спускаше над света след някоя буря, заглушавайки звуците и поглъщайки цветовете. Това беше истински спектакъл, който никога не й омръзваше. Но в този ден дори и картината на вихрещия се около влака сняг не успяваше да привлече вниманието й. Бе я завладяла една-единствена мисъл, която я караше да усеща, сякаш буца бе заседнала в гърлото й и свиваше стомаха й на топка.
	Моля те, боже, нека да не е нещо сериозно…
	Искаше й се вече да е при баща си и да се грижи за него, както толкова често го правеше той в детството й. Надяваше се, че няма да е твърде късно, че баща й ще намери достатъчно сили, за да се съвземе. Не й се мислеше какво ще прави, ако се случеше най-лошото.
	Потрепери цялата и една ръка — нежна и същевременно силна, наметна раменете й с широко вълнено палто. Чак тогава усети, че е съвсем премръзнала и трепери, а пръстите й са ледени и изтръпнали от студа въпреки дебелите вълнени ръкавици.
	— Благодаря — едва изрече тя, почти без да помръдва устни, увивайки се в сгряващата топлина на онзи, който бе облечен с палтото само преди няколко мига.
	— Всичко ще бъде наред — тихо пророни мосю Д’Арси, стискайки ръцете на младата жена в дланите си. — Всичко ще е наред.
	Може би от допира на ръцете му върху нейните и палеца, който нежно галеше нейния, сякаш това бе най-естественото нещо на света, а може би заради ласкавия му успокояващ глас, който като мек пашкул сякаш я обвиваше и я бранеше от света, или просто защото беше тук, редом с нея, но в мига, в който неговите широки длани обхванаха нейните, Габриел внезапно се почувства не чак толкова самотна.
	И по-спокойна.
	Сякаш част от мъката й се бе стопила.
	Тя вдигна поглед и срещна погледа на своя спътник — два сребристосиви ириса, взрени в нея с искрена тревога и дълбоко съчувствие, като че техният притежател с болезнена точност знаеше какво изпитва в този момент. Въпреки тревогата си и въпреки мъката тя се почувства трогната от всичко, което той правеше за нея. Този мъж, когото тя едва познаваше и който не й дължеше нищо, за когото тя беше никоя, бе изминал дългия път само заради нея. За да я потърси. За да бъде тя до баща си.
	Мнозина в неговото положение най-вероятно щяха просто да пуснат телеграма или пък в пристъп на внезапна щедрост най-много да пратят някой слуга да я предупреди. В крайна сметка от онова, което бе успяла да научи за мосю Д’Арси, знаеше, че съществуват много по-приятни неща, които би могъл да върши, вместо да изпълнява ролята на разсилен и да държи в длани ръцете й.
	— Благодаря ви — каза тя, без да откъсва поглед от неговия.
	Той не отвърна нищо, но в очите му за миг припламна светлина и само леко кимна с глава.
	За момент останаха така с поглед един в друг и с нейните ръце в неговите длани. Въпреки всичко почти й се искаше времето да спре.


	Някъде по средата на пътя, където влакът остана дълго време на една от гарите сигурно заради снега, мосю Д’Арси промърмори нещо, което Габриел не разбра, и излезе за известно време.
	— Вземете, изпийте го, ще се почувствате по-добре — каза й той, когато се върна малко по-късно, и решително й подаде чашата, над която се виеше пара.
	Габриел не го попита откъде я е взел. Задоволи се само с това да я поеме с премръзналите си ръце.
	— Благодаря.
	Тя отпи глътка, наслаждавайки се на топлината на горещата течност. Направи й впечатление обаче, че беше добавил и малко алкохол. Усети как опари гърлото й и това бе добре дошло за нея.
	— По-добре ли сте? — попита я той нежно, докато сядаше на седалката отсреща.
	— Да, благодаря ви — отвърна тя по-скоро по навик, отколкото с убеждението, че наистина е така, преди машинално да отпие нова глътка.
	Скоро разбра, че имаше нужда точно от това. Съчетанието между топлата напитка и алкохола отпусна нервите й. След като изпи чашата, тревогата й — упорита и с лошо предчувствие — си остана, но ръцете й спряха да треперят.
	— Остава още малко път с влака и после ще стигнем бързо — осведоми я спътникът й, преди да седне на мястото си срещу нея, взе празната чаша и я подаде на кондуктора, който тъкмо минаваше.
	Габриел сведе глава и на лицето й се изписа загатната усмивка.
	— Баща ви е в добри ръце — добави той. — Моята икономка Елен се грижи за него.
	— Благодаря ви.
	_Моля те, боже, нека да не е нещо сериозно…_


	След час пристигнаха в Сомюр. Без да каже дума, мосю Д’Арси взе куфара на Габриел — не й бе позволил да го носи дори за миг, откакто напуснаха книжарницата — и я поведе към изхода на гарата, където ги чакаше млад мъж, облегнат на малък четвъртит файтон, боядисан в тъмен цвят, в който бяха впрегнати два коня. Младият мъж беше висок и с широки рамене, но не като на мосю Д’Арси, помисли си Габриел машинално. В полумрака на настъпващата вечер кестенявата му коса изглеждаше почти черна. Беше се загледал надалеч и имаше вид на човек, потънал в мислите си. Файтонът почти скриваше още един, трети кон, който започна да цвили, когато чу, че се приближават, и младият човек се отърси от унеса си.
	Като видя мосю Д’Арси, той се изправи.
	— Доведох ви и Торнадо — каза мъжът веднага щом се изравниха с него, без никакви любезности. — Помислих, че може да предпочетете да яздите, за да стигнете по-бързо с госпожица Вилньов.
	— Благодаря, Гийом — отвърна мосю Д’Арси и се обърна към Габриел. — Какво предпочитате: файтона и Гийом или Торнадо и мен? Във файтона ще сте на сухо, но пък на кон ще стигнем по-бързо, защото ще пресечем направо през полето. Умеете ли да яздите?
	Младата жена поклати отрицателно глава.
	— Все пак предпочитам да се кача на коня с вас — уточни тя. — Стига да не ви е прекалено досадно или пък много тежко за коня.
	— В никакъв случай няма да бъде. Гийом ще докара куфара ви в замъка, а вие ще се качите пред мен. Може малко да тръска, но след половин час ще сме в замъка.
	Тя кимна с глава.
	Гийом пое куфара от мосю Д’Арси и му подаде юздите на Торнадо. Все така немногословен, което беше характерно за него, нейният спътник й помогна да се настани на коня, повдигайки я с един-единствен жест все едно беше лека като перушина, и ловко се метна зад нея. После се обърна към Гийом:
	— Имаш ли одеяло във файтона?
	— Да — отвърна младият мъж, измъквайки дебело ленено покривало изпод капрата.
	Мосю Д’Арси го взе и уви с него раменете на Габриел. След това промърмори нещо за Гийом, което тя не разбра, обгърна с ръка талията на младата жена, за да я притисне към себе си, и хвана здраво юздите с дясната си ръка.
	После рязко смушка коня и го пусна в галоп.
	Чувствата й надделяха. Въпреки особената ситуация и разкъсващата я тревога тя не можеше да пропъди смущението от близостта на тялото му до нейното, което бе толкова голямо, дори още по-голямо от онова, което бе изпитала, когато се срещнаха за първи път две седмици по-рано. Усещаше през дрехите си торса му, притиснат към гърба й, и присъствието му изпълваше изцяло съзнанието й. Върху покривалото силната му ръка я бе обхванала като обръч, придържайки я близо до него, за да не падне при препускането и това извикваше в съзнанието й бързо прелитащи картини от бляновете, които изпълваха нейните нощи, откакто се бяха срещнали.


>	5
>	Александра

	_Замъкът Ферте-Шандьоние. В наши дни_
	След няколко минути стигнах до замъка. Спрях колата встрани от пътя и тръгнах към отворената порта от ковано желязо, през която се влизаше в имението. От другата страна се виждаше широка, покрита с дребен чакъл алея, която се виеше до малка горичка, преди да изчезне зад дърветата. Търсех с поглед нещо, с което да съобщя, че съм тук, но напразно. Нямаше нито интерфон, нито пък нещо друго, което да го наподобява.
	— Мосю Ланел — извиках, тъй като от проучванията, които бях направила предварително, знаех името на собственика на замъка.
	Не се изненадах особено, че никой не ми отговори.
	Поколебах се няколко секунди, след това, подтиквана от любопитство, се промъкнах през портата и тръгнах по алеята, продължавайки от време на време да викам името му. И точно когато вече се измъквах от просторната горичка, замъкът внезапно изникна пред очите ми в цялото си великолепие.
	_Holy macaroni*… Ако някой ден спечеля от лотарията, ще си купя замък като този._
	[* Леле-мале (англ.). — Б.пр.]
	Вървях смаяна напред към огромната каменна сграда. Разбира се, докато правех проучването си, бях виждала нейни снимки. Така че бях подготвена за това, което щеше да се изправи пред погледа ми, но не и за тази романтична, почти омагьосваща атмосфера, която замъкът създаваше наоколо, сякаш бе част от приказка.
	Стилът на сградата представляваше смесица от готика и романтика с редицата си четвъртити кули с високи правоъгълни прозорци с мулиони* и на четирите етажа. Кулите оформяха голям правоъгълник, в центъра, на който имаше вътрешен двор, но не можех да го видя от мястото, на което бях. В четирите ъгъла се издигаха малки кръгли кули с бойници, които прикриваха наблюдателниците. Замъкът бе заобиколен от пълен с вода ров, който създаваше впечатлението, че се издига насред река.
	[* Мулион или шпросна (арх.) — вертикален разделител на прозорец, изработен от дърво, камък или метал; при витражите стъклата се закрепват в оловни рамки, също наречени мулиони. — Б.пр.]
	В четвъртитата кула, която се извисяваше право пред мен, имаше вход, до който се стигаше през широк каменен мост над рова. Тежка желязна решетка, плътна до половината й височина, прикриваше вътрешния двор.
	Направих няколко крачки, докато полека в паметта ми започна да изплува оскъдната информация, която бях намерила за историята на замъка.
	Строен през Средновековието, той е бил сринат от санкюлотите по време на Френската революция, после по времето на Наполеон го купил барон Анри Льороа дьо Сен Арман и го реставрирал в подобен стил като на замъка Шамбор. През една февруарска нощ на 1900 година замъкът отново бил разрушен — този път от пожар само няколко месеца след смъртта на последния барон Дьо Сен Арман. Пожарът не само го опустошил, но погълнал и богатствата му. Споменаваха се скъпоценни гоблени, статуетки от нефрит, килими от Ориента, картини от големи художници и гигантска библиотека с редки и скъпи книги. След това замъкът потънал в забрава за много години поради липсата на средства за реставрация и накрая бил купен от банка, а после по време на войните вероятно е бил използван за тъмница.
	Сега, близо хиляда години след първоначалното му издигане, тази перла в историята на Франция не бе нищо повече от бледа сянка на самата себе си — обрасли с растителност руини. Между паветата бе прорасла трева, от прозорците се промушваха клони на дървета и човек се питаше дали вътре в самата сграда няма цяла гора, поникнала направо върху камъка.
	Все едно че бе омагьосаният замък на Спящата красавица.
	_Каква тъга само!_ — въздъхнах. — _Поправям се. Ако спечеля от лотарията, ще купя този замък, за да върна някогашното му величие!_
	Но докато чакам да се случи това крайно невероятно събитие, трябваше все пак да намеря сегашния собственик с надеждата, че ще ми помогне в издирването. Продължих да разглеждам наоколо и тръгнах по каменния мост към желязната решетка, без да спирам да викам Ерик Ланел, но напразно.
	Пробвах да отворя решетката, блъскайки по нея, но тя си остана затворена и никой не се показа.
	Стиснах устни и се колебаех как да постъпя. Ясно осъзнавах, че е малко невъзпитано от моя страна да се появявам изневиделица, без да предупредя предварително и без дори да знам дали мосю Ланел живее тук — нещо, което, гледайки замъка, ми се струваше малко вероятно. Но подтиквана от любопитство и нетърпение, исках да пробвам късмета си, без да чакам, само че си останах с празни ръце.
	При това положение сигурно най-добре би било да се върна в колата и да се свържа с Ерик Ланел. Нямах номера му, но със сигурност все някой в Шандьоние би могъл да ми го даде, ако го няма в телефонния указател. Възможно бе и Марин да го познава и да ми помогне.
	Да, това беше най-доброто, което можех да направя.
	Но аз стоях на мястото си и все още се колебаех дали да се откажа.
	_По дяволите, по дяволите, по дяволите! Мразя, когато нещата не вървят, както съм ги замислила!_
	Тъкмо се канех да се върна, когато любопитството ме накара да превиша малко правата си. В крайна сметка това, което собственикът нямаше как да знае, не можеше и да го ядоса… Пък и като се има предвид, че със сигурност не беше тук… Огледах се наоколо, за да се убедя, че наистина съм сама, хванах се за железните пръти на вратата, вдигнах се нагоре на палци и протегнах врат, опитвайки се да разгледам вътрешния двор. Но не успях. Невъзможно беше човек да съзре каквото и да било, освен ако не притежава удължаващ се врат.
	_Да му се не види!_
	И тогава зад мен се чу яростен лай. Подскочих, пуснах решетката точно навреме, за да видя как огромна тъмна маса се хвърля върху мен със силата на изстреляно гюле и с лай, който едва не спука тъпанчетата ми. Без дори да разбера какво точно става, паднах по гръб, полата ми се вдигна и се оголиха бедрата ми, а муцуната на огромен бял питбул се оказа прекалено близо до лицето ми, което никак не ми хареса. За миг си помислих, че животното ще ме захапе и ще разкъса лицето ми. Паникьосах се и се разпищях от ужас, когато внезапно отекна мъжки глас и сложи край на лая:
	— Макс, ела тук!
	Кучето незабавно ме заряза и отиде при стопанина си, без повече да ме погледне, весело подтичвайки, сякаш само две секунди преди това не се канеше да изтръгне сърцето ми с една захапка. Въздъхнах дълбоко от облекчение и криво-ляво успях да се надигна, държейки се за решетката, за да не залитна, сърцето ми блъскаше, а краката ми трепереха. Опънах полата си надолу и оправих блузата си с все още несигурна ръка, опитвайки се да се съвзема.
	— Благодаря, мосю, аз… — казах, заеквайки.
	Но мъжът не ме остави да довърша. Той впи режещия си поглед право в моя и възкликна с не особено приятен глас:
	— Мога ли да знам какво правите в дома ми?
	От тона на гласа му лицето ми се сви в гримаса.
	Забрави _Спящата красавица_!
	Бях попаднала в леговището на Звяра.
	Опитах се да пренебрегна агресивното поведение на собственика на това място, въоръжих се с възможно най-красивата си усмивка и тръгнах към него с протегната ръка:
	— Вие сте мосю Ланел? Приятно ми е да…
	— Американка ли сте?
	Въпросът му ме изненада и се заковах на място.
	— Да, но това надали е важно. Идвам да ви…
	— Това е частна собственост — прекъсна ме той.
	— Да, знам, аз…
	— Вие, американците, всичките сте еднакви! Мислите си, че навсякъде сте си у дома!
	— А вие, мосю, сте грубиянин! Говори се, че французите са арогантни и виждам, че тази репутация не е случайна! — възмутих се на възможно най-добрия френски, защото бях засегната.
	И, представете си, без изобщо да се запъвам. Да не повярва човек, но тъкмо обратното на нормалното поведение, колкото съм по-ядосана, толкова по-добре се изразявам на чуждия език. Склонността на този мъж да ме прекъсва всеки път, щом си отворя устата, започна здравата да ме дразни.
	Моята тирада изглежда го изненада, защото сега пък той се закова на място и впери в мен пронизващия си поглед — прекрасни светлосини очи, помислих си машинално.
	Мъжът, който стоеше пред мен, беше по-скоро приятен на вид, но с малко грубоват характер. Беше на около трийсетина години, с четвъртито лице, а черните му коси стърчаха във всички посоки, без да се съобразяват с гравитацията, имаше високи скули и прав нос и тридневна брада, с която бе обрасло лицето му. Беше облечен с разкопчана риза на червени и черни квадрати върху бяла фланелка и панталони в защитен цвят, които очевидно са имали и по-щастливи дни. В него нямаше нищо от онези красиви хлапаци по кориците на илюстрованите списания, но излъчваше невероятен магнетизъм.
	Да, Ерик Ланел би могъл да бъде неустоим… ако не се държеше с такова превъзходство и надменност.
	— „Грубиянин“, така ли? — отвърна той и се засмя. — Е добре, грубиянинът ви заповядва да се омитате от неговата собственост, иначе ще извикам полиция или ще ви накарам да напуснете доброволно, или насила. И повярвайте ми, няма да се поколебая дори за секунда.
	Виждайки светкавиците, които очите му мятаха, изобщо не се съмнявах в думите му.
	Той ми хвърли последен заплашителен поглед, обърна се и пое назад по пътя, а кучето подтичваше до него с провиснал език.
	Без грам колебание скочих след него.
	— Чакайте, ако благоволите да спрете, за да ме изслушате за две минути и да обърнете внимание на това, което ще ви кажа, може би всичко ще придобие по-конструктивен характер!
	_Дяволска работа, ама че бързо върви!_ — измърморих под носа си, принудена да подтичвам, за да не изостана назад. Това си е проблем, когато човек е висок само метър и петдесет и един сантиметра. Тогава трябва да прави много повече крачки и да върви много по-бързо от останалите, ако не иска да се влачи най-отзад.
	— Не ме интересува това, което искате да ми кажете — заяви Ерик Ланел безцеремонно.
	Този мъж наистина започваше да ми лази по нервите. По дяволите най-сетне, какво ще му струва да ме остави да говоря достатъчно дълго, за да мога да му обясня причините за моето посещение, нали така? Не съм някакъв криминален тип все пак! Пък и не бях се вмъкнала вътре с взлом!
	Опитвах се да си поема дъх и с последна надежда подхвърлих:
	— Дойдох да видя именно вас!
	Което не беше съвсем вярно, но думите ми поне успяха да го спрат.
	— Да ме видите, наистина ли? — попита той със сарказъм, обръщайки се с лице към мен. — Мен ли търсехте, когато се опитвахте да надничате през оградата?
	— Да, не, тоест…
	_Ааа не, не е време точно сега да пелтеча!_
	— Да или не? — подхвана той, гледайки ме с все същия леден поглед.
	Този човек наистина изчерпи търпението ми. Започваше да ми писва да ме напада така. Поех си дълбоко въздух, изправих се, колкото можах, в цял ръст и забивайки поглед в неговия, заявих:
	— Дойдох да ви видя, защото съм убедена, че моите прадеди са живели в този замък, и бих искала да знам дали може да го разгледам.
	_Пфу, най-сетне го казах!_
	Стори ми се, че няма да ме остави да довърша. Но когато и последната дума излетя от устата ми, тутакси ми стана ясно, че не трябваше да изложа молбата си точно по този начин.
	Няколко дълги секунди Ерик Ланел се взираше в мен невъзмутимо.
	Издържах през цялото време на погледа му, но бих излъгала, ако кажа, че се чувствах в свои води. Внезапно ме завладя желанието да почеша носа си, да вдигна зад ухото си кичур коса, да пристъпвам от крак на крак — толкова неудобно се чувствах от погледа му, а след това отговорът му се стовари като гилотина:
	— Не.


>	6
>	Габриел

	_Замъкът Ферте-Шандьоние ноември 1899_
	Докторът стоеше до леглото на бащата на Габриел, когато младата прислужница, която им отвори, я заведе при него. Габриел със свит стомах изчака той да приключи с прегледа, отправяйки молби към небесата заключението му да не е такова, от каквото се опасяваше.
	След чакане, което й се стори безкрайно, докторът се изправи и преди да прибере стетоскопа, вдигна нагоре завивката върху тялото на Морис. След това се обърна към Габриел със смръщени вежди и без да каже и дума, я хвана под ръка, за да я отдалечи от леглото. В същия момент остра кашлица разтърси болния и лицето му се сгърчи от болка. Габриел отново усети как стомахът й се свива.
	— Няма да ви лъжа, госпожице, тази кашлица не ми вдъхва доверие — подхвана лекарят тихо, привличайки вниманието на младата жена.
	_О, Господи…_ — помисли си тя с длан върху гърдите. — _Успокой се, Габриел. Дишай. Паниката сега няма да помогне на баща ти._
	— Какво му е — попита тя. — Сериозно ли е?
	— Е добре, дробовете му са възпалени — обясни докторът — и температурата му е много висока. Кашлицата е суха, което е по-скоро успокоително, но това е признак, който трябва да се наблюдава. Ако започне да отделя храчки или да откашля кръв, на всяка цена трябва да ме уведомите. Необходимо е да лекуваме дробовете му възможно най-бързо и да свалим температурата, за да не стане пневмония. Няма нужда да ви казвам колко обезпокоително би било това… Баща ви имал ли е досега заболявания на дихателните пътища?
	Габриел поклати отрицателно глава.
	— Не, доколкото знам. Никога не е боледувал, освен от грип преди няколко години. Винаги е имал желязно здраве.
	— Добре, това е много добре, ще може по-лесно да се бори с инфекцията. Много е важно да му давате често вода, за да не се дехидратира. Правете му и загряващи лапи и да пие от това — и той извади от чантата си малко тумбесто шише с кехлибарена на цвят течност.
	— Това е вино от ипекакуана* — обясни той. — Ще му помогне да прочисти дихателните си пътища. Давайте му го само в малки дози. Много е силно. На дъното на чашата два пъти дневно за момента е достатъчно.
	[* Билка, от чиито корени се извлича екстракт или се смилат на прах. — Б.пр.]
	— Добре, докторе — каза тя и взе шишенцето.
	— И да спи. Това си остава най-ефикасният начин за борба срещу болестта, от която страда. Необходим му е възможно най-пълен покой, поне докато успеем да свалим температурата.
	— Добре.
	— Ще дойда пак след един-два дни. Незабавно ме уведомете, ако състоянието му се влоши.
	В този момент вратата на стаята полека се отвори и изведнъж въздухът в нея сякаш се смени. Сърцето на Габриел се разтуптя по-бързо в гърдите и й се стори, че долавя присъствието на мосю Д’Арси зад гърба си — внушително и същевременно вдъхващо спокойствие. Лекарят хвърли бърз поглед към него, показвайки му с жест, че се кани да си тръгва, след което насочи вниманието си към младата жена и сложи успокоително длан върху ръката й.
	— Баща ви ще оздравее, госпожице. Той е силен, нали вие ми го казахте, така че само някаква кашлица и температура не са в състояние да го погубят.
	Младата жена се усмихна едва-едва и кимна с глава. Тя беше наясно, че лекарят се опитва да я успокои, но тревогата, която личеше в погледа му, я изпълваше с мъка.
	— Благодаря, докторе. Благодаря, че дойдохте при такова време.
	— Няма защо, малката ми. Грижете се добре за баща си и всичко ще се оправи.
	— Ще ви изпратя — каза мосю Д’Арси.
	И като кимна още веднъж с глава, докторът излезе от стаята заедно с него, оставяйки Габриел сама с баща й.
	Тя видя огромен фотьойл до леглото на баща си и го дръпна, за да се настани в него близо до възглавницата му. Беше й студено, роклята й беше мокра, но за момента това не я вълнуваше. С върха на пръста си приглади един разчорлен кичур върху главата на баща си — непокорните коси открай време бяха отличителен белег на семейство Вилньов — и му прошепна с глас, който не можеше да заличи напълно тревогата й:
	— Е, татко, щом толкова съм ти липсвала, трябваше просто да ми пишеш в писмата си и веднага щях да дойда! Нямаше нужда да стигаш до такива крайности!
	Като чу гласа й, баща й едва отвори едно око и бледа усмивка се изписа по лицето му. Искаше да каже нещо, но яростната остра кашлица му попречи.
	— Не говори — заповяда му тя. — Чакай, ще ти дам да пиеш.
	Габриел сипа малко вода в чашата, която стоеше на нощното шкафче, и я поднесе към устните на баща си.
	— Сега по-добре ли си?
	Той леко кимна с глава.
	— Не трябваше да идваш, скъпа… — промърмори със слаб глас. — Създавам ти много главоболия.
	— Не говори глупости, татко — отвърна му тя нежно. — Така или иначе нямаше да те оставя съвсем сам.
	— Ти си ангел, Габриел — промърмори той с хрипкав от кашлицата глас. — Не знам какво щях да правя без теб.
	— Вероятно нищо! Знаеш, че щеше да си направо загубен, ако не бях дошла да се погрижа за теб.
	Шегата й го накара да се усмихне.
	— Май ще закъснея с… каталога.
	— Ще се заема с него, татко. Не се тревожи.
	— А книжарницата? А поръчката на мосю Арноа? Мислила ли си…
	— Не се безпокой! В книжарницата всичко е наред. Етиен ще се оправи прекрасно и без нас. В крайна сметка нали точно затова си го наел. Сега се постарай само да оздравееш. Лекарят каза, че трябва да спиш.
	— Права си, уморен съм — отвърна той. — Май… ще си почина малко.
	Габриел оправи завивките, докато баща й притваряше очи.


	Не бяха минали и няколко минути, когато вратата отново полека се открехна и младата прислужница, която бе отворила на Габриел, когато бе пристигнала малко по-рано, се появи с пълна с вода кана и леген в ръце и с купчина кърпи, метнати върху дясната й ръка.
	— Това е за вас, госпожице — каза тя съвсем тихо. — Помислих си, че ще имате нужда от тях за мосю Морис.
	— Благодаря… Извинете ме, не знам името ви — подхвана Габриел колебливо.
	— Казвам се Анес, госпожице.
	Значи това беше Анес. Тя беше точно такава, каквато Габриел си я представяше от писмата на баща си: руса, нежна, с правилни черти на лицето и сърдечна усмивка и прекрасни зелени очи с формата на бадем. Човек би казал, че е спуснал се от небето ангел.
	— Благодаря, Анес. Аз съм Габриел. Приятно ми е да се запозная с вас.
	— И на мен, госпожице. Баща ви ни е разказвал много за вас. Надявам се бързо да оздравее. Всички се тревожим за него.
	— Благодаря.
	— Искате ли да хапнете нещо? Мога да ви донеса един поднос, ако желаете.
	— Благодаря, но не. Наистина не съм гладна.
	— Добре. Не се колебайте и ми кажете, ако имате нужда, от каквото и да било тази вечер.
	И с тези думи, като се усмихна още веднъж, Анес напусна стаята, затваряйки внимателно вратата след себе си.
	Когато остана сама, Габриел взе една кърпа, намокри я и внимателно попи лицето на баща си с надеждата, че студената вода ще помогне да се свали температурата. Прекъсна я леко почукване на вратата. Тя отиде да отвори и видя висока, стройна жена в зряла възраст, която държеше в ръце поднос с димяща супа, хляб и сирене.
	— Добър вечер, госпожице, аз съм Елен, икономката — подхвана тя с тих глас. — Донесох ви нещо за хапване.
	Габриел я поздрави и й благодари, после се дръпна встрани, за да й направи път да влезе. Икономката остави подноса на масичката, която беше сложена на няколко крачки от камината. След това се обърна към младата жена с предразполагаща усмивка.
	— Елате, настанете се тук и хапнете малко. Сигурно сте гладна… и премръзнала — добави тя, докато гледаше дрехите на Габриел. — Роклята ви е мокра, ще отида да потърся шал, докато чакаме Гийом да пристигне с багажа ви. Всеки момент ще дойде.
	— Много ви благодаря, Елен. Ще го приема с удоволствие.
	— Веднага отивам да го донеса. Докато чакате, ето една вкусна топла супа — точно от това имате нужда.
	После излезе и се върна почти веднага с шала, който й бе обещала. Габриел го наметна върху раменете си и отново й благодари.
	— Елате сега да хапнете, преди супата да е изстинала.
	— Благодаря, но… не съм гладна — отвърна й младата жена с израз на извинение на лицето. — Аз…
	— Дрън-дрън! — прекъсна я тутакси Елен. — Да стоиш гладен не помага. Вие няма да сте полезна на баща си, ако не се храните.
	Тя придърпа стола към подноса и безапелационно нареди:
	— Елате да хапнете малко.
	— Уверявам ви, не съм гладна — отново й каза Габриел. — Не мисля, че съм в състояние да преглътна нещо.
	— Апетитът идва с яденето. Елате — повтори Елен.
	От тона й, макар и твърд, се усещаше добронамереност. Габриел отстъпи и се упъти към масичката, докато икономката се настаняваше срещу нея. Наслаждавайки се на ободряващата топлина на огъня, който гореше в камината, младата жена отпи най-напред с края на устните си няколко глътки супа, после хапна малко хляб и сирене. Но тъй като Елен настояваше, тя отново гребна от супата веднъж, два, три пъти. И още преди да разбере какво точно става, вече лакомо бе изяла храната от подноса.
	— Все пак признавам, че бях малко гладна — каза с извинителна усмивка на лицето. — Права бяхте.
	Беше почти сигурна, че икономката ще й отвърне, че тя винаги е права, но Елен не каза нищо. Напротив, усмихна й се с нежност.
	— Нормално е. Кога ядохте за последен път?
	— Май тази сутрин.
	— Значи преди повече от 12 часа!
	— Наистина, така е. И изпих нещичко във влака.
	— Но такова нещо не може да напълни стомаха. Сега по-добре ли се чувствате?
	Габриел кимна с глава, после добави:
	— Благодаря.
	— Моля, госпожице.
	— Бъдете добра, наричайте ме Габриел.
	Младата жена замълча за миг, после допълни:
	— Благодаря ви за грижите за баща ми досега. Много великодушно от ваша страна.
	Въпреки усилието да се сдържи, очите й отново се напълниха със сълзи и тя побърза да ги преглътне.
	— Извинете ме — каза тя, насочвайки погледа си встрани.
	За нейна огромна изненада Елен стана, приближи се до нея и я прегърна.
	— Обещавам ви, че ще се оправи — каза тя убедено. — Той е в добри ръце. А и вие сте тук, до него. Сега вече ще върви към оздравяване.
	Тази прегръдка стопли сърцето на Габриел. Много отдавна никой не я бе прегръщал така, за да я утеши, и тя за миг затвори очи, оставяйки се да я люлее съживителното чувство, че не е сама в този труден за нея момент.
	В този миг нов пристъп на остра кашлица разтърси Морис. Икономката веднага пусна Габриел и отиде да му даде да пийне малко вода, говорейки му нещо с тих глас. Когато свърши, отново седна срещу Габриел и й каза:
	— Вашият баща е добър човек.
	— Той е най-прекрасният човек на света — отвърна й младата жена не без известна гордост.
	— Знаете ли, откакто е тук, той много ни разказва за вас — продължи икономката. — За него вие сте целият му свят.
	За момент погледът на Габриел се насочи към болния.
	— Така е, защото… сме само двамата: той и аз. Майка ми почина, когато бях седемгодишна.
	— И за това също ми разказа. Обясни при какви обстоятелства тя… е напуснала този свят.
	— О! — произнесе Габриел с изненада.
	Смъртта на майка й си оставаше все така болезнена тема за Морис и той говореше за нея дори и с Габриел само в много редки случаи. Значи наистина Елен му е вдъхнала доверие, щом я е обсъждал с нея.
	Икономката стана и се зае да прибира чинията и приборите, поставяйки ги на подноса.
	— Трябва да ви оставя, работата ме чака — обясни тя с усмивка. — Мосю Д’Арси разпореди да ви приготвим стаята, която е точно до тази. Ще се погрижа да занесат багажа ви там, щом Гийом пристигне. Имате ли нужда от още нещо?
	— Не, благодаря, Елен, вие сте истински ангел.
	— Ангел… не знам… — отвърна й тя с тих смях. — Но във всички случаи съм на разположение, ако се нуждаете от каквото и да било. И не се бойте. Ще се погрижим за нашия Морис.
	_„Нашият“ Морис ли?_, зачуди се Габриел.
	Без съмнение в писмата си баща й изглежда бе пропуснал да спомене някои подробности.


>	7
>	Александра

	_Замъкът Ферте-Шандьоние. В наши дни_
	След като с ярост стовари върху мен отказа си със своя противен глас, който изглежда беше характерен за него, Ерик Ланел се обърна и отново тръгна по пътя си, все едно че не съществувах.
	Вътрешно кипях от яд. Не, не и не! Не бях изминала целия този път, за да се откажа вече толкова близо до целта!
	— Почакайте, мосю Ланел! Защо отказвате? Аз не искам кой знае какво от вас!
	— Това тук е частна собственост. Често ли ви се случва да нахлувате у хората и да искате да разглеждате?
	— Не, разбира се, че не, но тази ситуация е изключителна.
	— Не виждам кое й е изключителното.
	— Казах ви вече. Прадедите ми са живели в този замък точно преди да избухне пожарът. Бих желала само да видя как изглежда отвътре, нямам намерение да драскам името си навсякъде или да събарям камъните, за да търся съкровище!
	— В този замък няма съкровище, госпожице, това са само руини. Що се отнася до историята с вашите предци, никога досега изобщо не съм я чувал! Трябва да призная това ваше качество — имате богато въображение, но ще ви трябва нещо доста повече, за да ме убедите. — Но това е истина!
	— Аз пък съм кралят на Франция!
	— Бихте ли спрели само за две секунди? Имам доказателства за това, което твърдя!
	Ерик Ланел притвори очи, въздъхна продължително, после заби лазурносиния си поглед в мен.
	— Добре, слушам ви и да свършваме.
	Вдигнах очи към небето и вдъхнах дълбоко въздух, опитвайки се да се успокоя, преди да започна да ровя в чантата си, за да измъкна оттам папката и да му дам целия комплект право в ръцете — снимките, родословното дърво, статиите, които бях извадила, включително и от интернет и бележките към тях.
	— Преди няколко години — започнах да обяснявам — намерих сред вещите на моята прабаба една полуобгоряла снимка, която изглежда е направена в този замък през 1899 година. Ето тази — уточних, посочвайки я в папката, която Ерик Ланел току-що бе отворил. — Жената на нея — Габриел Вилньов, е моя предтеча. През 1900 година тя се е омъжила за Тома Д’Арси в Ню Йорк. За Тома, който също е роден тук, в Шандьоние. Мога да докажа всичко това, имам всички документи. Успях да проследя родословното си дърво чак до тях, дори имам и копие от публикуваната в един вестник обява за годежа им.
	Докато ме слушаше, Ерик Ланел разглеждаше внимателно снимката на Габриел. Възползвах се от необичайното му мълчание, за да продължа с аргументацията си.
	— Ако погледнете гърба на снимката, ще видите, че е направена тук. Думите едва личат, но все пак може да се отгатне какво е написано. Направих проучвания. Едно-единствено място носи име, което завършва по този начин. Така че мисля, че снимката е направена именно тук, в замъка. И следователно моите прадеди или са живели в него, или може би са работили в замъка по това време.
	Млъкнах в очакване на неговата реакция. Ерик Ланел стоеше все така с впит в снимката поглед, обръщайки я ту налице, ту обратно, и внимателно се взираше в надписа на гърба й. Вече чувствах как нетърпението ме завладява, когато той ме погледна:
	— Е добре, я ми кажете, правили сте проучвания, да не би да сте историчка или какво?
	Наистина не очаквах подобна реакция.
	— Не е необходимо човек да е историк, за да се интересува от историята на собствения си род — не успях да се сдържа и да не му отговоря сухо.
	Ако бе решил да се покаже като неприятен тип, и дума не можеше да става да го оставя да ми лази по нервите. Убийствените отговори не бяха само негов монопол.
	Очаквах, че ей сега ще ми обърне гръб, но реакцията му беше съвсем различна. Въздъхна.
	— Вижте, това са само руини — каза той колебливо. — Освен камъни и растителност няма нищо друго за гледане. Искам да кажа, вече няма никакви мебели или картини. Нищо. Всичко, което беше останало след пожара, беше преместено или откраднато.
	Това все още не означаваше „да“, но вече не беше толкова категорично „не“ както преди. Надеждата ми се върна.
	— Да, знам. Но няма значение. Не успях да открия фотографии на вътрешността на замъка от онова време, така че това е най-доброто, на което мога да се надявам. Бих искала просто да го разгледам. Осъзнавам, че това няма да ми даде кой знае какво и по-конкретно, че вероятно няма никаква следа от моите прадеди в тези руини, но… ако има дори и най-малкият шанс да попадна на нещо, да открия кои са били те, къде са живели, бих искала да се възползвам от него. Обещавам ви да се отнасям внимателно с всичко наоколо, да не взимам нищо оттам, дори едно камъче. Но моля ви, позволете ми да хвърля един поглед вътре. За мен това е много важно.
	Ерик Ланел се колеба доста дълго с вперен в мен поглед, сякаш търсеше в очите ми нещо, несъмнено някаква гаранция за моята почтеност. Той се взира толкова дълго, че наистина си помислих, че моята пледоария не го беше убедила.
	Накрая взе решение.
	— Добре, съгласен съм — каза той почти насила. — Но не мога да ви покажа всичко. Някои места са твърде опасни, стените имат нужда от укрепване.
	Кимнах с глава и той въздъхна.
	— Елате, ключът от входа е у дома. По-бързо ще стигнем…
	Той не довърши фразата си, но нямах нужда да чуя края й. Направих гримаса и поех след него, а кучето — след нас.
	— Тук ли живеете? — попитах.
	— Да, някогашната конюшня сега е превърната в жилище.
	Тръгнахме по път, който не бях забелязала на идване, и се изправихме срещу голяма каменна сграда.
	— Ремонт ли правите? — попитах, забелязвайки един дърводелски тезгях вътре и строителни материали.
	— Да.
	Надявах се, че ще подхване разговора, но така и си останах само с надеждата. Тихо го следвах чак докато стигнахме до малка врата на едната страна на сградата.
	— Чакайте ме тук — каза той, отваряйки вратата.
	Преглътнах едно: „Да, шефе“, прехапвайки езика си. Тъй като вратата остана отворена, реших да хвърля един поглед вътре. Конюшнята изглежда беше превърната в просторно жилище от рода на таванските, мебелирано сдържано и с вкус. Чудех се дали Ерик Ланел живее в него сам. Стори ми се голямо за един човек. Но в крайна сметка може би имаше жена и пет деца и цяла глутница питбули.
	Като стана дума за питбули… онзи, който едва не ме изяде жива само преди няколко минути, изглежда беше променил намерението си по отношение на моята особа и сега не се отделяше от мен, просейки непрестанно ласки.
	— Е добре, ти май много бързо смени мнението си — промърморих, галейки го предпазливо по главата и зад ушите. — На господаря ти може и да не му хареса, че се сприятеляваш с врага, знаеш ли това?
	Кучето, което не се тревожеше особено от своята измяна, продължи все така без притеснение да приема ласките ми.
	Само след няколко секунди сприхавият собственик на тези места се появи с голям железен ключ в ръце. Като видя кучето си в краката ми, той му хвърли мрачен поглед, преди да ми каже:
	— Добре. Елате.
	Повдигайки вежди от изненада, аз го последвах към замъка и изминахме обратния път в тишина. Усещах как с всяка крачка възбудата ми растеше. Най-сетне бях там! Откакто бях намерила снимката, толкова много бях мечтала за този миг и за това място. Най-сетне по стъпките на моите предци щях да вляза в замъка, където е била направена!


	Вътре в двора сърцето ми отново се сви при вида на картината, която се разкри пред мен. Ерик Ланел не бе преувеличил, наистина ставаше дума за руини. Най-голямото крило — западното, както и южното, което беше откъм гърба на замъка, бяха напълно разрушени. Само източното и част от северното все още стояха.
	— Накрая все пак стана ли ясно каква е причината за пожара? — попитах с тъга.
	Гледах тревата, която растеше в изронените фуги между камъните, които покриваха пода, и клоните на дърветата, които се провираха от останалите без стъкла прозорци.
	— Изглежда късо съединение в електрическата мрежа — отвърна собственикът на тези владения. — Баронът я беше инсталирал няколко години преди това, но инсталацията не е била особено надеждна. От късото съединение пламнали гоблените в портретната галерия точно пред библиотеката и огънят бушувал до такава степен, че изпепелил почти цялото крило.
	— Колко жалко… — въздъхнах. — Четох, че в замъка са се съхранявали множество особено ценни произведения.
	— Да. Точно в западното крило е имало много произведения на изкуството. Всичко изчезнало в пожара.
	— Това е ужасно.
	— На света има и по-страшни неща. Деца, които умират от глад дори и в този момент или от най-различни болести заради замърсената вода, която пият.
	Вторачих се в него за момент, смутена от отговора му. Със сигурност беше прав, но нима човек не може да проявява чувствителност по отношение и на двете неща? Да съжалява за загубата на неоценими културни богатства, а същевременно и заради глада в света. Нима фактът, че тъгувам за изгорелите книги, означава, че съм повърхностен човек? Но нямах повече време да разсъждавам по въпроса.
	— Добре, идвате ли? — попита моят сприхав гид. — Нали искахте да разгледате замъка?


	През следващия половин час той ме разведе из източното крило, където са били жилищните помещения за слугите, общите помещения и кухните, а след това и в северното крило, предназначено за високопоставени гости, което прислоняваше входа на замъка с огромната му мраморна стълба, и накрая — и в кулата гълъбарник, която свързваше южното с източното крило. На първия етаж на южното крило имаше също и малък параклис, сякаш по чудо добре запазен. Бях удивена и промърморих с въздишка на висок глас:
	— Колко ли сватби са отпразнувани в този параклис!
	Ерик Ланел ме погледна, сякаш бях тъпачка.
	— В такива параклиси не се празнуват сватби. В тях човек само се моли. Наистина ли мислите, че някое кюре би могло да отслужи меса на такова тясно пространство? Не бих искал да спукам балона с илюзиите ви, но в онази епоха браковете по любов са рядкост. Бракът не е бил нищо повече от договор, споразумение между две семейства за прехвърляне на собственост или придобиване на зестра, за да се напълнят опразнените каси.
	Стана ми досадно, че се държи с мен като с малко момиче и се троснах:
	— О, добре, извинете невежеството ми по отношение на религиозните нрави и обичаи във френските замъци! Наистина такава информация не се търкаля по улиците на САЩ! По дяволите, колко сте циничен! Пък и какво ли знаете самият вие, щом не е имало нито една истинска любовна история в този замък в продължение на хилядолетие? Убедена съм, че моите предци са се оженили по любов!
	— Слезте на земята, принцесо, отвърна той надменно. Животът не е розов роман.
	— Благодаря за този урок за живота, чудя се как досега съм живяла без вашата мъдрост — му отвърнах и аз също така оскърбително.


	Обиколката продължи в много по-хладна атмосфера. Престанах да му задавам въпроси, а той се задоволи с това да ми разяснява с безстрастен, почти отегчен глас за какво са използвани стаите, през които минавахме. Все пак научих какво е имало и в двете крила, които не можехме да посетим: огромна библиотека, бална зала, портретна галерия, там са били и апартаментите на собствениците на замъка, детската стая и салоните.
	— Много жалко, че са в такова състояние — не можах да се въздържа да не въздъхна, когато приключихме с разглеждането.
	Бяхме стигнали до желязната врата на замъка и хвърлих последен поглед към него. Като чу упрека ми, Ерик Ланел се обърна да погледне сградата зад нас.
	— Знам.
	— Нищо ли не е предприемано, за да бъде възстановен замъкът? — попитах.
	За миг ми се стори уморен, наистина уморен.
	— Знаете ли колко струва реставрацията на подобна сграда? — промърмори той все така загледан в руините.
	— Предполагам, че много.
	— Цяло състояние. А аз не се къпя в злато.
	— Обръщали ли сте се за помощ към държавата, или към някое сдружение за опазване на културното наследство?
	— Да.
	Той не уточни, но не беше трудно да се досетя по изражението на лицето му, че опитите му не са довели до резултатите, на които се бе надявал.
	— Какво ще правите сега? Ще го продадете ли?
	— Не съм сигурен, но може би ще се наложи.
	— И на кого?
	Той сви рамене.
	— Купувачите не се тълпят пред вратата… Може би на инвеститори, които ще го разрушат, за да построят ваканционно селище, някакъв увеселителен парк или бог знае каква друга глупост от този род.
	В погледа му проблесна искра на съжаление и болка, докато смисълът на думите му си пробиваше път към съзнанието ми.
	— Но това е ужасно! — възкликнах и акцентът ми внезапно се върна отново. — Трябва да се направи нещо, за да се предотврати това! Вървете в банките, пишете до министъра, който отговаря за културното наследство, говорете с журналисти или…
	— Положих максимум усилия — прекъсна ме той със сух тон. — Вижте, разведох ви из замъка, въпреки че нищо не ме задължаваше да го направя, и отговорих на всичките ви въпроси. Проявих търпение. Но нямате никакво право да ме поучавате как да се грижа за наследството си.
	Замълчах, взирайки се продължително в него. Каква ли беше личната му история, свързана с този замък? Как е станал негов собственик? Знаех, че няма да ми отговори, ако го попитам. Сигурно ще ми каже, че не е моя работа. И ще има право — всичко това не ме засягаше.
	И все пак усещах, че някаква мъчителна история му тежи. Не знам защо, но дълбоко в себе си в този миг изпитах желание да му помогна.
	Затова млъкнах и се опитах само да му кажа любезно с лека въздишка:
	— Благодаря, че ми показахте замъка си, мосю Ланел — той махна с ръка, пренебрегвайки извиненията ми. — Желая ви късмет занапред и се надявам, че въпреки всичко ще намерите начин да го спасите.
	След тези думи се обърнах и тръгнах по малкия каменен мост, забелязвайки с усмивка, че кучето продължава да върви след мен.
	— Приятно завръщане в Америка! — подхвърли неговият собственик.
	Обърнах се назад. Той се бе облегнал на металната ограда и гледаше след мен.
	— Не си заминавам веднага — отвърнах. — Но благодаря! — добавих с усмивка за сбогом.
	Обърнах се към пътя и тръгнах по него, а кучето все така вървеше встрани до мен, чак докато стопанинът му не го извика.


>	8
>	Габриел

	_Замъкът Ферте-Шандьоние, ноември 1899_
	Сутринта настъпи и завари Габриел полузадрямала и свита във фотьойла, който скоро щеше да стане „нейния“ фотьойл. Бяла, почти нереална светлина проникваше в стаята през прозореца, чиито завеси бе забравила да дръпне. Беше се събудила може би от нея, а може би от болките във врата й, които все повече се засилваха.
	Охкайки, тя се изправи и докато масажираше тила си, с тревога се взря в опънатите черти на бащиното лице.


	Нощта беше мъчителна.
	Малко след полунощ температурата му внезапно започна да се вдига като стрела, съпътствана от кошмари, които го бяха изтощили и отслабили още повече отпреди. Часове наред го чуваше как стене и как отронва неразбираеми думи, но устните му постоянно произнасяха едно име, късайки сърцето на младата жена: Елоиз.
	Бе обгърнала с длани ръцете му и със свито гърло, с пълни със сълзи очи го бе слушала да вика името на майка й пак и пак, молейки се от цялата си душа на всеки, който би чул молбата й, да направи така, че той да оздравее.
	През цялата нощ от тревогата стомахът й бе свит, в гърдите си чувстваше болка и понякога й бе трудно да диша. Габриел се чувстваше безпомощна и изтощена. Тя би дала всичко, за да облекчи страданията на баща си.
	Чак призори той потъна в спокоен сън — поне дотолкова, доколкото му позволяваха свирещите му гърди и кашлицата, която вече не беше суха.
	Потискайки прозявка от изтощение, Габриел стана, протегна се и след това оправи чаршафите и възглавниците на баща си, като внимаваше да не го събуди.
	После безшумно отиде до прозореца, който гледаше към вътрешния двор на замъка. Навън валеше сняг, но сега бе ситен, лек и въздушен и създаваше наоколо почти феерична атмосфера.
	Тя остана така за кратко, загледана в снежната пелена, която при всеки порив на вятъра се завихряше във вътрешния двор, опитвайки се да забрави страховете си, но напразно.


	Сутринта мина с ритъма на влизанията и излизанията на Елен, която проявяваше внимателна загриженост за Габриел и баща й, и идващите един след друг обитатели на замъка, които се тревожеха за състоянието на Морис.
	_По-добре ли е?_
	_Не…_
	Когато дойде часът за закуска, икономката пак донесе поднос, пълен с храна, и след като се погрижи за Морис, седна срещу младата жена, за да се убеди, че се храни, както трябва.
	— Искате ли няколко книги? — попита Елен, докато Габриел закусваше, без да отрони и дума. — Мисля, че като ви чуе да му четете, това ще го успокои много.
	— Сигурна съм, но в никакъв случай не желая да ви причинявам безпокойство…
	— Не се тревожете за това. Самият мосю Д’Арси настоя да ви предложа. Щом приключите със закуската, ще му кажа и той лично ще ви донесе някои книги от библиотеката.
	— Наистина много любезно от негова страна, но не трябва да се чувства задължен, за каквото и да е.
	— Той сам настоя. Впрочем през цялата сутрин се интересуваше как е баща ви и как се чувствате вие.
	— О! Защо в такъв случай не дойде?
	— Мисля, че не искаше да ви притеснява.
	— Но той не би ме обезпокоил. Напротив, все още не съм му благодарила за всичко, което направи. Толкова съм признателна на всички за грижите към баща ми, които полагате.
	— Няма нужда да благодарите, Габриел. Казах ви вчера, че всички много ценим Морис. А и мосю Д’Арси изпитва голямо уважение и приятелство към него.
	Думите на Елен стоплиха сърцето на Габриел.
	Когато малко по-късно икономката си тръгна с подноса в ръце, младата жена се върна при леглото на баща си и докато всичко отново потъваше в тишина, тя пак отиде до прозореца, за да й вдъхне заснеженият пейзаж душевен покой и ведрина. В ума й се въртяха хиляди мисли. Тя мислеше за мосю Д’Арси и за дискретното му поведение, което говореше за рядко срещана душевна щедрост. Все повече й се искаше да го опознае по-отблизо, за да разбере що за човек е. Мислеше и за Елен и безграничната й преданост. Нейното майчинско отношение й даваше сили, стопляше я до самите глъбини на сърцето и притъпяваше чувството за безгранична самота, което я смазваше. Мислеше също и за майка си, за мъката, която изпитваше от това, че я няма, когато температурата на баща й отново се вдигаше, и че сега повече от всякога имаше нужда от нея, и то много. Тя наистина се нуждаеше от нея в това изпитание.
	Габриел въздъхна за хиляден път, откакто бе дошла в замъка.
	_Дано само да оздравее…_
	Дори и без дискретното покашляне, с което известяваше, че идва, Габриел щеше да разбере, че е той още в минутата, щом чуеше вратата полека да се отваря. Когато той влизаше в стаята, нещо във въздуха се променяше — нещо, към което тя бе особено чувствителна. Сега сърцето й ускори с части от секундата своя ритъм и младата жена се обърна, виждайки с изненада огромната купчина книги в ръцете на мосю Д’Арси. С притеснителна усмивка той тъкмо се канеше да каже нещо, когато лицето му внезапно доби тревожно изражение. Той тръгна бързо към нея.
	— Госпожице Вилньов! Плачете ли? Какво става? Да не би… баща ви ли?
	С няколко крачки прекоси стаята, за да отиде при нея до прозореца, пътьом остави книгите върху фотьойла, а очите му с тревога търсеха погледа й.
	Объркана, Габриел искаше да му отговори, че не плаче, когато неволно вдигна длани към лицето си и установи, че бузите й са мокри от сълзите, които не бе усетила.
	— О, не… — промърмори тя сконфузена. — Всичко е наред. Това са само… стари спомени.
	Като забеляза, че лицето му си остава все така тревожно, тя побърза да добави:
	— Уверявам ви, мосю Д’Арси, че всичко е наред.
	И за да му докаже това, Габриел се усмихна с най-широката и най-храбра усмивка, на която бе способна при тези обстоятелства, преди да каже колкото от любопитство, толкова и за да насочи разговора в друга посока:
	— Каква огромна купчина книги носите. Да не сте изпразнили библиотеката си?
	Преди да й отговори, той още няколко секунди продължи да я гледа в очите, сякаш за да се убеди, че наистина е добре.
	— Елен ми каза, че бихте желали няколко книги. Тъй като не знам какво харесвате, подбрах някои. Надявам се, че сред тях ще има нещо, което да ви допадне.
	— Благодаря — отвърна тя. — Много щедро от ваша страна. Обещавам да се занимая с тях.
	— Не се съмнявам ни най-малко — каза той, докато тя преглеждаше с поглед заглавията.
	Габриел с изненада установи, че освен Балзак, към когото никога така и не успя да прояви интерес, й бе донесъл само автори, които обичаше: Дюма, Флобер, Кретиен дьо Троа, Пол Февал, Жул Верн, Марк Твен, Пушкин, Джейн Остин и сестрите Бронте.
	Усмихна се и посегна към един обемист том.
	— _Джейн Еър_ — един от любимите ми романи. Мисля, че го знам наизуст… — каза тя, разглеждайки книгата с професионално око.
	Беше превъзходно луксозно издание. С подвързия от бордов сахтиян, с пет изпъкнали нервюри на гръбчето, украсени със златна рамка и с изписани със злато букви, най-вероятно ръчна изработка — великолепно направена. Тя рядко бе виждала толкова красива книга, а и толкова скъпа. Сигурно струваше повече, отколкото те двамата с баща й печелеха за седмица в книжарницата.
	— Имате конкретна причина ли? — попита мосю Д’Арси с любопитство.
	— Не знам със сигурност. Но почувствах някаква свързаност с този роман още първия път, когато го прочетох. Може би заради мъжкия образ в него. Мисля, че той е един от най-вълнуващите в литературата. Чели ли сте книгата?
	— Не.
	— Описва историята на млада и не особено красива жена, която няма семейство и приятели и която се опитва да разбере себе си. Тя приема да работи като гувернантка при мосю Рочестър. Един мрачен богат човек, който не е красавец, арогантен и лишен от илюзии — човек, който крие тежко минало. И Джейн Еър става неговата светлина. Тя го опитомява. В известен смисъл романът представлява разказ за двама самотници, които се срещат, за две измъчени от живота души, на които им е трудно да намерят своето място в обществото, но един след друг го откриват.
	Тя вдигна поглед и очите й срещнаха погледа на мосю Д’Арси, взрян в нея, непроницаем, и както често й се случваше, за миг сякаш потъна в сребристосивото на ирисите му.
	— Извинете, всичко това сигурно не представлява интерес за вас — подхвана тя и сведе очи. — Не млъквам, когато започна да говоря за книги и особено за тази. Във всеки случай този екземпляр е великолепен. Моят се разпада от толкова четене и препрочитане. Той беше… книгата на майка ми.
	— Задръжте тази тогава. Ваша е.
	Погледът й срещна неговия.
	— Не, не мога — възпротиви се Габриел. — Прекалено ценна е.
	— Настоявам.
	— Не може да ми правите толкова скъп подарък като този.
	— Така ли? И защо не?
	— Ами… защото… аз… вие не ме познавате и…
	— Задръжте книгата — промърмори той. — Моля ви.
	Габриел прие. Какво друго можеше да стори?
	— Благодаря, мосю Д’Арси — каза тя, притискайки томчето към гърдите си.
	Той само кимна, после насочи вниманието си към бащата на младата жена, който спеше със зачервени бузи и потънало в пот чело.
	За пореден път Габриел установи, че присъствието на мосю Д’Арси, неговият поглед и разговорът му почти я караха да забрави тревогите си. Почти.
	— Как е той? — тревожно попита мосю Д’Арси.
	— Не е много добре. Опасявам се, че от вчера състоянието му се влошава.
	— Трябва ли да повикам доктора?
	Младата жена въздъхна.
	— Не знам. Елен казва, че е добре да изчакаме, докато лечението даде ефект, но…
	Тя спря и отклони поглед встрани, усещайки, че гласът й стана дрезгав, притискайки още по-силно книгата към гърдите си. С крайчеца на окото си видя как той направи жест да я докосне, спря се и отпусна ръка.
	— А вие? — попита той нежно. — Вие добре ли сте?
	— Да, аз… Само се тревожа.
	— Доверете се на Елен. Ако някой може да го измъкне от тази ситуация, то това е тя.
	— Напълно сигурна съм — усмихна се Габриел, като си спомни безграничната решителност на икономката. — Тя притежава природна сила.
	— Да, никой не може да й се противопостави. Дори и аз.
	— Така ли?
	Той кимна с глава с лека усмивка.
	— Веднъж опитах, вече не си спомням по какъв повод. Тогава ми се стори, че ще ме пипне за ухото, ще ме заведе в ъгъла и ще ме накара да напиша сто пъти: „Не трябва да бъда непокорен“.
	Представата, че мосю Д’Арси с неговия висок ръст и внушителна външност е бил смъмрен като дете, беше толкова забавна, че Габриел не можа да се сдържи и се засмя. Той също се усмихна широко и продължи:
	— Сигурна ли сте, че нямате нужда от нещо? Ако имате, изобщо не се колебайте.
	— Благодаря, но вече направихте толкова много. Не знам как бих могла някога да ви се отблагодаря.
	— Всеки на моето място щеше да направи същото.
	— Не, не мисля, мосю.
	Той сви рамене и тъкмо се канеше да каже нещо, когато се почука на вратата и Елен влезе, за да се погрижи отново за Морис.
	Мосю Д’Арси промърмори, че ще си тръгва, после се спря на вратата и се обърна към Габриел:
	— Може ли пак да дойда да се осведомя как е баща ви?
	— Разбира се. Колкото пъти искате.


	Така минаха още три дни.
	Три безкрайни дни, в които здравето на Морис ставаше от лошо по-лошо, всяка нощ кошмарите го връхлитаха отново, преди да изпадне в несвяст, от която вече почти не излизаше.
	Седемдесет и два мъчителни часа, през които светът на Габриел беше само тази стая с болния й баща.
	Четири хиляди триста и двайсет изтощителни минути, през които тя едва можеше да си отдъхне, ужасена от мисълта, че най-лошото можеше да настъпи, докато тя спи.
	Двеста петдесет и девет хиляди и двеста безкрайни секунди на паника, която не си отиваше и за миг.
	Лекарят дойде веднъж, но не можеше да направи нищо повече. _Трябва да оставим организмът му да се пребори_ — каза той. — _Налага се да чакаме._
	Да чакат.
	Габриел правеше само това.
	Тревогата бе сграбчила душата й, сякаш животът й зависеше от чакането. През тези три дни Елен така подреди работата си, че посещаваше Габриел и баща й, колкото може по-често. Младата жена й беше безкрайно благодарна за нейната преданост и постоянната й загриженост, които за Габриел бяха като слънчев лъч, пробил си път в мрачното небе.
	Що се отнася до мосю Д’Арси, той идваше редовно да се осведомява за здравето на Морис, редувайки се с икономката, за да е сигурен, че Габриел винаги има компания. Най-често стоеше безмълвен, задоволявайки се само с това да е тук — едно дискретно, но странно успокояващо и вдъхващо сили присъствие, и слушаше с отворени очи как младата жена чете на болния.


	Сутринта на четвъртия ден Габриел бе сама до леглото на баща си, свита в „своя“ фотьойл. Тя му четеше за приключенията на тримата мускетари в битката им с англичаните и се наслаждаваше на хумора на Александър Дюма, когато внезапно установи, че вече не чува дишането на баща си.
	Връхлетя я паника, захвърли книгата и се спусна към болния, но с изненада установи, че в действителност той спи съвсем спокойно и гърдите му вече не свиркат заради трудното му досега дишане. Все така разтреперена, младата жена сложи ръка върху челото на баща си. Бузите му бяха все още зачервени, но вече не се потеше.
	Тогава осъзна очевидното.
	Най-сетне температурата беше спаднала.
	Изведнъж я заля огромно облекчение. Въпреки това от страх да не е сбъркала, все още не смееше да се зарадва. Поне най-малкото докато лекарят не й гарантира, че баща й е вън от опасност.
	Тя с все сила се спусна вън от стаята и в устрема си се сблъска с нещо като гардероб.
	— Госпожице Вилньов! Какво ви е? — възкликна мосю Д’Арси с тревога и хвана с две ръце младата жена за раменете, за да я задържи да не падне, точно както бе направил преди две седмици.
	— Извинете ме, мосю, не виждах нищо пред себе си. Баща ми… мисля, че температурата му е спаднала. Дали бихте могли…
	— Ще повикам доктора — прекъсна я той още преди тя да успее да изрече докрай молбата си.
	Лекарят скоро потвърди, че Морис се е спасил и че сега има само нужда от почивка. Новината бе посрещната с вихрушка от радост — всички обитатели на замъка се радваха заедно с Габриел.
	Постепенно влизанията и излизанията от стаята на Морис престанаха и всеки се зае със задълженията си, а няколко минути по-късно младата жена най-после остана сама до леглото на баща си, който спеше.
	Тя затвори очи и въздъхна. Тежестта, която толкова дълго време смазваше раменете й, сега сякаш бе отлетяла и Габриел изведнъж се почувства съвсем лека…
	Ридание, появило се изневиделица, изненадващо се изтръгна от гърлото й. По бузите й се стичаха сълзи и тя започна да диша все по-учестено. Изхълца, после изхълца още веднъж. И внезапно, без да може повече да се сдържа, се свлече във фотьойла, ридаейки горещо, притиснала юмрук към устата си, за да заглуши воплите.


	Миг по-късно, докато се опитваше, доколкото може, да си възвърне нормалното дишане и да преглътне сълзите си, чу как вратата се отваря. Приближиха се стъпки и усети, че той стои пред нея.
	Той коленичи с длани върху облегалките на фотьойла.
	— Госпожице Вилньов? Всичко наред ли е? — попита май за хиляден път, откакто бе дошъл да я вземе от Анже.
	— Да. Аз… Това… няма нищо — изхълца тя. — Аз…
	Но започна отново да ридае неудържимо — не можеше да се овладее.
	Без да отрони и дума, мосю Д’Арси взе дланите й в своите и нежно я придърпа към себе си. Обгърна я с ръцете си, притисна я към гърдите си и тя се сгуши там, вкопчвайки се в него като в спасителен буй.


	Изминаха дълги минути и сълзите на Габриел най-сетне спряха.
	Но мосю Д’Арси не отслаби прегръдката.
	Габриел осъзнаваше, че трябва да се отдръпне, но не можеше да помръдне. Толкова добре се чувстваше в ръцете му. Като в убежище. Сякаш бе в някакъв мек пашкул, от който не й се искаше повече да излиза.
	Секундите минаваха, отсечени от ритъма на часовника и от биещите им в унисон сърца. Габриел усещаше, че ръцете на мосю Д’Арси я притискат малко по-силно, бузата му бе опряна на главата й, а дъхът му галеше косите й.
	В тялото й нахлу нежна топлина, тя не можа да се овладее и въздъхна от щастие.
	— Би трябвало да поспите — промърмори той в косите й. — Изтощена сте.
	— Да — прошепна тя с лице, притиснато до гърдите му. Но не се отмести.
	И той — също.
	— Ще бдя над баща ви, докато спите. Обещавам ви.
	— Да — пак повтори тя.
	Но отново не помръдна. Не можеше. Дали защото беше твърде изтощена, за да направи и най-малкото движение, или защото не искаше да го направи. Чувстваше се като в балон, който има опасност да се спука, ако се отдръпне.
	Но клепачите й реагираха по друг начин и натежаваха все повече. Въпреки желанието й умората започна да я надвива. Още малко и щеше да заспи в ръцете му.
	— Ще ви занеса до леглото ви — прошепна той.
	— Ммм…
	Габриел усети, че я вдига на ръце и я носи до съседната стая. Същата стая, в която вероятно бе прекарала не повече от трийсетина минути, откакто бе пристигнала в замъка. Мосю Д’Арси я сложи на леглото и през воала на съня й се стори, че ръката му гали косите й, спирайки се до една къдрица, а гласът му шепне: _Спете, Габриел. Ще бдя над вас и над баща ви._
	После потъна в дълбок сън.


>	9
>	Александра

	_Шандьоние на река Виен. В наши дни_
	След като се разделих с мосю Сарказъм, се върнах в града. Скитах из улиците без определена цел, обръщайки пътьом внимание на паната, които рекламираха началото на празненствата през идната събота. Изглежда тази година отбелязваха годишнината от основаването на града, възникнал хилядолетие по-рано, и по този повод приканваха хората да участват в бал с маски, който даваше старт на цяла седмица всеобщо веселие.
	Стана ми забавно и си обещах, че ще намеря някакъв местен костюм и ще отида да видя за какво става дума. Бродейки, стигнах чак до бреговете на Виен и цял час се разхождах край будките с антикварни и употребявани книги, като едва устоявах на желанието си да ги купя всичките. Все пак отстъпих пред едно заглавие, само едно, което сякаш ме викаше от дървения рафт, на който беше изложена книгата: „Вземи ме! Вземи ме!“ — сякаш ми казваше нейната великолепна червена кожена корица. „Избери мен! Мен избери!“ — крещяха възхитителните позлатени букви върху корицата. И тъй като съм мекушава, не устоях. Всъщност кой би могъл да устои на Джейн Еър, питам аз? Особено когато въпросното издание имаше и във висша степен романтично посвещение, което напълно извади от релси моето разчувствало се сърце: _На моята Джейн от нейния Рочестър. Обичам те_.
	Така станах щастлива собственичка на пети екземпляр от любимия ми роман. В края на краищата, когато човек обича нещо, не прави сметки, нали?
	След тази литературна спирка продължих разходката си. Бях изцяло очарована от града и непрекъснато спирах и се настанявах на някоя пейка, върху каменния ръб на някой фонтан или сядах на някоя каменна стълба със скицник в ръка, за да нахвърлям в него живописните изгледи, които се разкриваха пред смаяния ми поглед: огромните воденични колела с блестящи от водата цветове, дюкянчетата за книги по двата бряга на реката, главната улица на Шандьоние с паважа и прелестните малки магазинчета с полюшващи се на вятъра фирмени знаци от ковано желязо, часовниковата кула, църковната камбанария… Привечер се настаних на терасата на едно кафене и с наслада хапнах сандвич с шунка със зелена салата и чаша бяло вино на четири очи с Едуард Рочестър от Джейн Еър.
	Беше нощ, когато се върнах в странноприемницата. Нямах търпение да изпробвам невероятното легло с балдахин, изкъпах се набързо и се изтегнах на копринените чаршафи с въздишка на удоволствие. Бях изтощена — към умората от пътя се добавяха и многобройните седмици интензивна работа преди това, без да броя опъващата нервите визита в замъка — и тялото ми копнееше за една хубава дълга нощ почивка. Но щом легнах, започнах да се въртя насам-натам, без да мога да заспя. В ума ми се блъскаха твърде много образи, мисли, емоции.
	Най-сетне бях намерила мястото, където бяха живели някога моите френски предци. Посетих и замъка и, вървейки по следите им, разбрах, че най-вероятно бе осъден да изчезне. Срещнах се със собственика му, един най-меко казано неприятен човек.
	Бях щастлива и възбудена, кипяща от енергия, нетърпелива и същевременно тъжна.
	Отказах се да се отдам на прегръдките на Морфей, станах, нахлузих удобна дреха за тренировка по йога и реших да изляза на въздух в градината, докато духът ми се успокои. Оставих лаптопа в раницата, където си беше, взех си само таблета, надявайки се, след като пресметнах набързо, че може би ще мога да поговоря със Спенсър. Той бе обещал да ми се обади, щом се освободи, но нищо не ми пречеше да си опитам все пак късмета. Наистина исках да чуя мнението му за замъка и неговото бъдеще или по-скоро — за липсата му на бъдеще.
	След множество напразни опити накрая ми стана ясно, че годеникът ми е все още на среща. Отказах се за момента да разговарям с него и се опитах да се свържа с най-добрата ми приятелка.
	Тя вдигна още при първото позвъняване.
	— Хайде, разкажи ми всичко — видя ли замъка? — възкликна тя направо. — Разказвай, искам да знам всички подробности!
	— О, не си губиш изобщо времето!
	— Е, сякаш не сме говорили само преди няколко часа, не повече!
	— Така е… Добре ли са котките ми? Липсвам ли им много?
	— Много са си добре, успокой се. Не се канят да умрат от глад или от отчаяние. Хайде, разказвай! Какво за замъка?
	Описах й накратко срещата си с мосю Сарказъм, посещението в замъка и безнадеждното бъдеще, което го очакваше, ако не се намери начин да бъде спасен.
	— Ако не се намери ли! — възкликна отново Беа. — Не прибързваш ли малко, като се замесваш в тази история?
	— Бих искала да кажа, ако той не намери, разбира се! Но всъщност… не знам, Беа. Жалко ще е, ако замъкът продължава така да се руши!
	— Знам, скъпа, но не виждам как можеш да помогнеш, освен ако самата ти нямаш няколко милиона, за да ги инвестираш, или изключително богати приятели. Освен това само след десет дни се връщаш в Калифорния. Струва ми се, че това време е малко недостатъчно, за да се преместят планини — видях на екрана на таблета как Беа смръщи вежди. — Успокой ме, нали наистина се връщаш след десет дни? Надявам се, че нямаш намерение да се вържеш за някоя лоза, за да останеш във Франция, нали?
	Избухнах в смях.
	— Не, бъди спокойна! Ще се върна, точно както е предвидено. Ти ми липсваш, котките ми липсват, а и Спенсър също.
	— Прави впечатление, че слагаш Спенсър след мен и след котките. Не съм сигурна, че ще му хареса — каза тя, заливайки се от смях.
	— Сигурно няма да му хареса! — възкликнах аз и се засмях от все сърце.
	— Като стана дума за Спенсър, той какво мисли за всичко това?
	— Още не съм говорила с него, много е зает днес.
	— Ах, тези адвокати, винаги са претрупани с работа!
	— На кого го казваш! Такава е цената на славата, поне така си мисля!
	Беа направи съчувствена физиономия.
	— Какво ще правиш сега? — попита тя.
	Въздъхнах, вдигайки за миг поглед към небето. Една падаща звезда мина над главата ми и по навик си пожелах нещо. След това насочих вниманието си към моята приятелка.
	— Относно замъка… не знам — казах аз. — Сигурно нищо. Мосю Сарказъм ясно ми даде да разбера, че това не ми влиза в работата. Замъкът си е негов в крайна сметка — добавих, свивайки рамене. — Мисля, че ще продължа проучванията си другаде. Така или иначе оттам няма какво повече да науча, това са само руини. Ще започна да търся акта за раждане на Тома, ще видя дали мога да го намеря тук, или ще трябва да отида до архивите на департамента. А след няколко дни възнамерявам да пътувам и до Анже за акта за раждане на Габриел. Надявам се да открия също и техни роднини. Осъзнавам, че така се връщам много назад във времето и рискът документите вече да не съществуват става все по-голям, но се надявам все пак да намеря нещичко, което да ми помогне да вървя напред. Ще потърся информация за замъка и в кметството. Ако имам малко късмет, може пък някой да ме насочи към историк, който да ми разкаже нещо повече за хората, които са живели в него… Може това да е и Марин, собственичката на странноприемницата. Тя познава отлично града и историята му и сигурно ще може да ми разкаже някои неща, дори и да не са пряко свързани с моите прадеди.
	Беа се усмихна.
	— Алекс, вечната оптимистка!
	— Е да, месец и половина във Франция не са ме променили, нали виждаш!
	— И слава богу! Добре, хубавице, налага се да затварям. Трябва да се връщам на работа.
	— Окей, тогава те оставям. Късмет!
	— Благодаря. И ме дръж в течение, нали? Искам всичко да знам! За да преживея тази твоя френска авантюра чрез теб!
	— Дадено! — отвърнах през смях. — Но има опасност да те разочаровам. Не съм от хората, на които се случват разни авантюри, нали го знаеш!
	След като приключихме разговора, вдигнах поглед към звездите и оставих мислите ми да се реят свободно. Те, естествено, се насочиха към замъка и в съзнанието ми се появи лицето на Ерик Ланел. С изражението, което имаше, когато ми призна, че най-вероятно ще трябва да продаде имота, и което ме разчувства. Стори ми се, че в погледа му тогава пролича дълбоко съжаление. Въпреки това по време на посещението ми, докато отговаряше на моите въпроси незаинтересувано и нагло, той нито веднъж не показа някаква по-особена привързаност към тези руини.
	Знаех, че мигновеният проблясък на тъга и мъка, който се мерна в погледа му, не беше плод на въображението ми. Наистина той едва се мерна и тутакси отстъпи място на гнева, но го видях. Убедена бях.
	А това означаваше, че въпреки наперения вид, който си придаваше мосю Сарказъм, съдбата на замъка го тревожеше. И то много.
	Устните ми се свиха в гримаса и машинално започнах да си играя с връзката на панталона ми за йога.
	Бях наясно, че в долината на Лоара има колкото щете замъци, пък и в цяла Франция, но все пак! Дали наистина щеше да допусне неговият замък да изчезне, без да направи каквото и да е усилие да го спаси? Заедно с него щеше да се заличи и частица от историята. Донякъде частица и от моето минало също.
	Аз обаче нямах никаква идея как да постъпя, за да спася подобен паметник. Дори и да знаех, така или иначе той не искаше помощта ми, даде ми ясно да го разбера. Така че нямах никаква възможност да се намеся. Бях никоя.
	Тъй като съзнанието ми изобщо не възнамеряваше да почива, взех отново таблета и влязох в интернет. В този източник на невероятно богата информация, но също, както казват някои, най-вече мястото, където човек може лесно да прахоса изключително много време. Нали знаете как е: търсите някаква рецепта за пиле с масло и час по-късно се оказва, че гледате видео за прибирането на оризовата реколта в Индия… Или пък сте се зазяпали в някакви видеофилмчета за котки.
	Понеже и аз не съм изключение от общото правило, се заех да проверявам кога започват работа службите за гражданско състояние в Шандьоние и Анже и малко по-късно вече проучвах как стои въпросът с опазването на замъците. Бях толкова погълната от информацията, която намирах за различни исторически места, които в момента се реставрираха, че не чух, че Марин идва към мен.
	— Не спите ли?
	Подскочих на стола като котка, изненадана на местопрестъплението, която се опитва да докопа червената рибка от аквариума.
	— Боже мой, изплашихте ме! — възкликнах и притиснах с ръка сърцето си.
	— Извинете ме, мислех, че сте ме чули да идвам! Толкова шумно се движех!
	— Така бях потънала в това, което четях, че светът около мен можеше да рухне, без дори да забележа! — пошегувах се.
	— О, виждам! И на мен ми се случва! Може ли да седна при вас? Имам новини и ми се струва, че ще ви харесат — добави моята домакиня с блеснал от вълнение поглед.
	— Новини ли? — изведнъж ме връхлетя любопитство и я поканих с жест да седне.
	— Да! — отвърна тя и се настани срещу мен. — Днес следобед ходих в замъка, защото исках да проверя нещо.
	— В замъка Ферте-Шандьоние ли?
	— Да! Само си представете — неговият собственик ми е братовчед! — обясни Марин, като видя смаяната ми физиономия.
	— Братовчедка сте на Ерик Ланел?
	— Да!! За това съвпадение исках да ви кажа, когато ни прекъснаха по обяд!
	И дума да няма, изненадите днес следваха една след друга!
	— През целия следобед отново премислих всичко, свързано с вашия предтеча Д’Арси — продължи моята домакиня. — Сигурна бях, че съм чувала някъде това име, искам да кажа някъде другаде, а не от Джейн Остин — добави тя, шегувайки се, — но си спомних чак тази вечер. Тогава реших да отида там и да прегледам папката с документи, които чичо ми, бащата на Ерик, беше събрал за замъка. Това беше хобито му, всъщност беше хоби на леля ми, но с времето стана негово и той…
	— Чакайте — прекъснах я, като вдигнах ръка, зашеметена от количеството информация, която ме заливаше. — Бащата на Ерик има папка с документи за замъка? Къде бих могла да се срещна с него? Имам хиляди въпроси, които искам да му задам!
	Лицето на Марин се натъжи.
	— Чичо ми почина преди шест месеца. От сърдечен пристъп.
	— _Oh!_
	— Съжалявам, прошепнах аз.
	— Трудно беше за всички ни да го приемем, а това изцяло промени живота на Ерик, който вече бе загубил майка си… Трябваше да се върне от Африка, за да се заеме с наследството, а и със замъка, който наследи.
	Значи мосю Сарказъм беше загубил и майка си, и баща си! Това обясняваше наглото му поведение. Животът не е бил ласкав с него. А какво е правил в Африка? Значи преди да стане негов, замъкът е принадлежал на баща му?
	— Или накратко — подхвана отново Марин — след всичко, което ми разказахте за вашите предци, бях почти сигурна, че именно в папката на чичо ми съм виждала това име. И реших да отида да проверя.
	— И? Намерихте ли нещо? — попитах нетърпеливо.
	Изведнъж сърцето ми започна да бие с все сила.
	— Кажете ми!
	— И така: вашият прадядо е бил изпълнител на завещанието на Виктор Льороа дьо Сен Арман, последния собственик на замъка — обясни тя.
	— Значи той е трябвало да се погрижи да бъде изпълнена последната му воля?
	— Точно така — тя направи пауза, засилвайки напрежението. — Но това не е всичко.
	— Не е ли?
	— Не — подхвана тя, усмихвайки се хитро. — Той не е само изпълнител на завещанието му, въпреки че именно в това си качество е присъствал в замъка.
	Внезапно думите й предизвикаха у мен безумно вълнение и едва се удържах на стола.
	— Марин, ако продължите още това напрежение, мисля, че ще умра тук, на място — пришпорих я аз.
	В очите й припламна пламъче на оживление, когато се приведе към мен:
	— Според документите, които намерих в папката на чичо ми, вашият предтеча Тома Д’Арси е бил син на Виктор, а значи и наследник на замъка.
	Тя отново направи пауза, а втренченият й в мен поглед блестеше, след което заяви:
	— Александра, мисля, че сте потомка на последния барон Дьо Сен Арман.


>	10
>	Габриел

	_Замъкът Ферте-Шандьоние, ноември 1899_
	Габриел се събуди внезапно в пълна тъмнина и в началото беше съвсем объркана.
	След това изведнъж си спомни всичко.
	Температурата, тревогата. Оздравяването, чувството на облекчение. И ръцете на мосю Д’Арси, които я обгръщаха и я вдигаха, притискайки я към него.
	Ръката му в косите й, името му, което устните й шепнеха тихо и с нежност.
	И пълната забрава до гърдите му, усещането, че е защитена и успокоена.
	Топлина заля бузите й и пулсът й се ускори.
	О, боже мой, какво щеше да си помисли той за нея?
	Тя затвори очи и въздъхна продължително.
	Не трябваше да се оставя на увлечението, но то беше по-силно от нея. Беше се почувствала толкова добре в прегръдката му. Сякаш мястото й беше там.
	Абсолютно безумие.
	Сега бузите й бяха пурпурни, а сърцето й блъскаше чак в слепоочието и тя се надигна, търсейки пипнешком маслената лампа. Тъй като не мислеше, че може да срещне, когото и да било в този час на нощта, младата жена се задоволи само да опъне малко роклята си — точно толкова, колкото да придобие приличен вид, после, без да хвърли и един поглед към отражението си в огледалото, на пръсти се измъкна и незабавно се упъти към стаята на баща си, където с облекчение видя, че той продължава да спи все така кротко, а дишането му е спокойно и ритмично.
	Тъкмо се беше успокоила за състоянието му и се канеше да се обърне и да се върне в своята стая, когато забеляза мосю Д’Арси, който спеше дълбоко в „нейния“ фотьойл.
	Тутакси картините от вечерта започнаха да се нижат отново пред очите й и без да се замисля какво прави, тя заобиколи леглото и се приближи до него. Спря и се взря в лицето му с любопитство и с интерес.
	Сега с разхлабената си вратовръзка, с разкопчаната на врата риза и с разрошената повече от всякога коса той изглеждаше… спокоен. И небрежен.
	Изражението му, помисли си тя, е блажено като на дете, отдало се напълно на съня, защото знае, че нищо наоколо не го застрашава.
	С нежна усмивка на лицето отиде да вземе едно одеяло от леглото, разгъна го и полека го зави. Толкова й се искаше да приглади непокорната къдрица на косата му… Обзе я дързост, приближи ръката си, готова да погали черните къдри, но в последния момент я отдръпна. Не, не можеше да го направи…
	Габриел тръсна леко глава, отстъпи няколко крачки назад и тъй като вече нямаше никакво желание да се върне в стаята си, седна на друг фотьойл от другата страна на леглото, взимайки пътьом една книга.
	Но не се зачете и за миг в романа, вместо него гледаше заспалия собственик на замъка.
	Този мъж събуждаше любопитството й. Каква ли тайна криеха сивите му очи, неразгадаемият израз на лицето и този белег?
	Трескавото въображение на Габриел се развихри и тя за миг си представи тайнствения благодетел на баща й като капитан на кораб, който кръстосва океана, за да търси кръвожадни пирати, или пък като армейски офицер, готов без колебание да се втурне в бой, за да защитава родината си и свободата. В някой друг живот, помисли си тя, в някой друг век той сигурно щеше да бъде или кралски рицар, или мускетар. Или още по-добре — отмъстител с лице, покрито с маска, с измъкната, блестяща на лунната светлина сабя или с лък в ръка също като „Черното лале“*1, Робин Худ*2 или всички други, приличащи на Лагардер*3, които я изпълваха с толкова мечти, докато четеше историческите приключенски романи, които обожаваше.
	[*1 Филм на Кристиан-Жак по едноименния роман на Александър Дюма-баща с участието в главната роля на Ален Делон. — Б.пр.]
	[*2 Робин Худ — герой от средновековни английски балади, който през XII-XIII в. се подвизава заедно с дружина от 100 човека в Шеруудската гора край Нотингам; той ограбва богатите и дарява взетото на бедните. — Б.пр.]
	[*3 Анри дьо Лагардер — герой от приключенския филм „Гърбушкото“, копродукция на Франция и Италия (1959) с участието на големите френски актьори Жан Маре и Бурвил. — Б.пр.]
	Както и да е, _който_ и да бе той, беше й ясно едно нещо: мосю Д’Арси е справедлив и достоен човек, най-вероятно дързък, а също и героичен. Независимо дали ще го кажем с една или със сто думи — също като горския отмъстител, прототипа на романтичните герои.
	Тъй като почувства погледа на Габриел, той — около когото кръжаха мислите й — внезапно отвори очи и тутакси потърси погледа на младата жена, а тя веднага му се усмихна.
	— Добър ден — прошепна тя. — Или по-скоро… добра нощ.
	— Добър ден — промърмори той на свой ред, изправяйки се на фотьойла, а одеялото се свлече в краката му. — Как се чувствате? Добре ли спахте? — поинтересува се веднага.
	Загрижеността му й достави много повече удоволствие, отколкото би трябвало.
	— Дори и Спящата красавица не може да се чувства по-отпочинала от мен! — пошегува се младата жена.
	Замълча за миг, след това вече с по-сериозен тон каза:
	— Благодаря, че бдяхте над баща ми, мосю.
	— Моля ви. Бях ви обещал.
	Габриел полека кимна с глава. Спокойна тишина изпълваше стаята, едва нарушавана от тихото, ритмично дишане на Морис. Сега, когато вече я нямаше нито мъката, нито смазващата я тежест, Габриел се чувстваше изпълнена с нови сили, преливаща от енергия и овладяна от желание да разгледа замъка, за който баща й бе писал в писмата си толкова много. И най-вече едно определено място…
	Тя се поколеба за момент, като хапеше вътрешната страна на бузата си и машинално си играеше с кожената корица на книгата, която все още държеше в ръце и се чудеше дали наистина ще дръзне да го попита. Но любопитството й надделя над сдържаността и думите й се втурнаха:
	— Мосю Д’Арси? Мога ли да ви попитам нещо?
	— Разбира се, госпожице Вилньов, слушам ви.
	— Дали бихте… ми показали библиотеката?
	Той повдигна едната си вежда.
	— Сега ли?
	Габриел бързо сви рамене.
	— Ами… Вие не спите, аз — също… Защо не?
	Той сигурно забеляза колко е нетърпелива, защото лицето му придоби развеселено изражение и кимна с глава:
	— Следвайте ме.
	На Габриел й се стори, че са изминали часове, а всъщност бяха отлетели едва десетина минути, през които минаваха през анфилада от коридори, през спираловидно виещи се стълбища и коя от коя по-величествени галерии: някои с великолепни мраморни бюстове, изящно подредени по протежение на стените, а други, пълни с ценни древни оръжия, преграждаха входа към коридорите и във всички имаше картини от големи художници, богато декорирани завеси, копринени тапети и гоблени. Във всяка следваща галерия, която прекосяваха, мосю Д’Арси палеше електрическото осветление и светлината се лееше от изумително красиви кристални канделабри, които осветяваха многобройните скъпоценни предмети в замъка. Габриел беше впечатлена, но внезапно изпита безпокойство — тя тревожно въртеше глава във всички посоки, защото не бе сигурна, че може да обхване с поглед всичко, да го осмисли и да го запомни.
	Никога, о!, никога не бе виждала толкова богатства на едно място. Беше…
	— … Великолепно! — възкликна тя, когато влязоха в огромна галерия със стени от огледала, които умножаваха отраженията до безкрай. — Като в приказен свят!
	Мосю Д’Арси промърмори нещо, което тя не разбра, и едно ужасно отражение в огледалото срещу нея внезапно привлече вниманието на младата жена. Верни на себе си, косите й се бяха измъкнали от шиньона и се виеха на къдрици около лицето й и прическата й изглеждаше страшно безредна. Смръщи се и бързо натика няколко непокорни кичура зад ухото, преди да хвърли поглед към отражението на своя спътник. Самата тя открай време не се отличаваше с висок ръст — това беше факт, но редом с мъж като него, толкова масивен и внушителен като Родоския колос, изглеждаше наистина миниатюрна. За няколко кратки секунди, докато вървяха един до друг в тишината, Габриел се вгледа в профила му — на истински мъж, който излъчваше мъжественост — надявайки се, че по свивката на устните му, по четвъртитата му челюст може би ще успее да разгадае тайните, които прикриваше със сдържаното си поведение и почти постоянното си мълчание.
	— Замъкът наистина е огромен — каза тя, само за да наруши тишината, и гласът й нежно отекна в помещението. — Много по-голям, отколкото си го представях. В никакъв случай не ме изоставяйте — добави Габриел с шеговит тон, — защото има голяма опасност никога да не намеря пътя.
	За нейно огромно удоволствие спътникът й леко се засмя, преди да отговори:
	— Обещавам ви, няма да ви изоставя. Само че замъкът в действителност не е толкова голям, колкото ви се струва. Това е само впечатление. Ще видите, когато свикнете тук.
	— Може и така да е, но за момента съм абсолютно неспособна да кажа къде се намираме, така че моля ви, не ме забравяйте в някоя стая, иначе ще трябва да разпитвам за пътя някой от призраците, които обитават тук. Стига да може да ме осведоми, разбира се…
	— Много съжалявам — отвърна й мосю Д’Арси, — но доколкото ми е известно, в замъка няма призраци.
	— О!… Колко жалко! Сигурен ли сте? Замъкът с положителност е много стар, нали?
	— Да, реставриран е изцяло малко след Революцията, но основите му са близо хилядолетни.
	— Значи непременно има призраци! И тайни проходи. Очевидно е.
	— Искрено съжалявам, че ще ви разочаровам, но и тайни проходи няма.
	— Няма ли? О, не, не съм съгласна, мосю — заяви Габриел толкова разгорещена от разговора, че бе забравила всякаква сдържаност. — Дори се бунтувам! Това е напълно неприемливо! За да се нарича замък, трябва да има бална зала, гигантски стълбища, призраци и поне един таен проход. Това са неподлежащи на обсъждане условия!
	— Наистина съжалявам, но трябва да ви кажа, че няма нито таен проход, нито призраци. Но пък има бална зала и стълбища, както можахте да се убедите. Това достатъчно ли е?
	Габриел въздъхна пресилено.
	— Сигурно. Няма как… никой не може да има всичко, което иска в живота — заяви младата жена малко високопарно.
	— Ако наистина имаше призраци, нямаше ли да ви е страх да стоите тук? — попита мосю Д’Арси, хвърляйки й кос поглед.
	Габриел се престори на дълбоко замислена.
	— Не вярвам. В крайна сметка — добави тя с насмешлив израз на лицето — може пък и да е добър призрак. Човек няма как да знае, преди да го срещне.
	— Наистина ли вярвате, че може да съществуват добри призраци? Малко ми е трудно да си го представя.
	— Защо не? Защо призракът да не е любезен и добронамерен, ако и приживе човекът е бил такъв? Защо трябва непременно да е страшен и злокобен?
	— Казват, че обикновено това са хора, починали от насилствена смърт, които бродят между двата свята, и си мисля, че това по-скоро… ги ядосва и не са особено склонни да проявяват добрина и щедрост — отбеляза мосю Д’Арси.
	— Хм… не грешите. И все пак предпочитам да се придържам към моята теория.
	Мосю Д’Арси, който вървеше до нея, само се усмихна.
	— Но наистина ли сте сигурен, че няма призраци? — настоя Габриел. — Вие познавате историята на това място и абсолютно убеден ли сте, че сред тези стени никога не се е разиграла трагедия? Дори и по време на Революцията ли? Дали не трябва да се обърнем към някой специалист по спиритизъм, за да сме съвсем наясно?
	В този миг насмешливото пламъче, което играеше в погледа на нейния домакин през цялото време на разговора им, внезапно угасна и отнесе със себе си и усмивката на нейния спътник и за огромна изненада на Габриел мосю Д’Арси се затвори в себе си и тялото му се напрегна.
	Младата жена сбърчи вежди и тъкмо се канеше да го попита защо помръкна така, когато той се обърна с гръб към нея и ускори крачките си, ясно показвайки, че разговорът е приключен.
	Габриел изведнъж се опомни, последва го и двамата продължиха пътя си замислено в притеснителна тишина. Изпаднала в недоумение, младата жена премисляше отново и отново разговора им и търсеше някакъв признак какво ли би могло да предизвика толкова рязка промяна в настроението му. Не можеше да разбере. Само преди миг се шегуваха, разменяха си закачки, спореха помежду си непринудено — говореха си глупави неща, наистина, но това не го безпокоеше особено — а в следващия момент стана студен и изглеждаше по-измъчен дори и ако беше пряк потомък на Хийтклиф* и на Рочестър. Дали не се бе държала като смахната? Неведнъж я бяха упреквали за подобно нещо. Или, разчитайки на близостта, която се бе породила помежду им през последните дни, си бе позволила неуместно свободно поведение и бе пресякла, без да го осъзнава, границата на благоприличието? След няколко мига, тъй като не можеше повече да издържа, отново подхвана разговор:
	[* Персонаж от романа „Брулени хълмове“ на Емили Бронте. — Б.пр.]
	— Извинете ме, ако съм казала нещо, което ви е засегнало — произнесе с глас, малко по-висок от шепот. — Не съм искала…
	Той се спря и се обърна към нея.
	— Не, нищо не сте казали. Причината не е у вас. Просто аз съм… аз… вие… — и той въздъхна, прокарвайки ръка през косата си. — Извинете ме. Може би ще се чувствате по-добре сама. Наистина не съм добра компания. Ще ви заведа до библиотеката и ще ви оставя там. Така ще е по-добре.
	— Не разбирам, мосю. Казах ли нещо, което не трябваше?
	— Не, в никакъв случай. Съжалявам. Забравете това, искате ли?
	Габриел го погледна за момент, после кимна с глава. Отново тръгнаха в тишина, докато младата жена го погледна с крайчеца на окото си и се осмели да каже със същия закачлив тон както преди, открито оглеждайки се наоколо:
	— Казвате, че всъщност замъкът не е чак толкова голям, само че през колко галерии преминахме, докато стигнем до библиотеката? Дали не трябваше да си вземем нещо за хапване?
	Думите й предизвикаха лека усмивка по лицето на мосю Д’Арси.
	— Не се тревожете, госпожице Вилньов, почти стигнахме — отвърна той.
	Габриел се успокои — студенината помежду им бе изчезнала — и също се усмихна, решавайки, че занапред ще запази за себе си своите разсъждения за призраците.
	В действителност оставаше само още една галерия, както скоро установи Габриел — галерията с портретите.
	— Предполагам, че това са членове на фамилията Дьо Сен Арман? — попита младата жена, докато разглеждаше закачените един до друг портрети.
	— Да. Бароните и техните семейства.
	Вървяха напред бавно, взрени в портретите, покрай които минаваха. Когато стигнаха края на галерията, мосю Д’Арси спря пред последната картина, която представляваше сравнително млада двойка с бебе на ръце. Мъжът беше рус, с поддържано аристократично тяло като Аполон: синеок, с безупречна прическа, с хармонични черти и лице без никакъв недостатък, но и безинтересно, помисли си Габриел. Тя насочи вниманието си към жената до него.
	Тя бе изключително красива — с черни като абанос коси и ангелско лице, от което се излъчваше дълбока нежност и безкрайна доброта. Жената се усмихваше, но Габриел не можеше да се избави от усещането, че усмивката й прикрива огромна тъга.
	— Кой е това? — попита тихо.
	Мосю Д’Арси, който стоеше до нея, се прокашля, преди да отговори:
	— Виктор Льороа дьо Сен Арман… покойният барон и съпругата му Адалин.
	— Тя жива ли е? — осведоми се Габриел, предполагайки какъв ще е отговорът.
	Щом замъкът и всичко в него трябваше да бъдат продадени, причината най-вероятно беше в това, че вече нямаше наследници.
	— Не, почина отдавна — отвърна мосю Д’Арси, потвърждавайки с думите си предположенията на Габриел. — Беше още млада. Още много млада — добави той с глас, в който прозираше съжаление и горчивина, и това изненада младата жена.
	Дали я е познавал?
	— Какво се е случило? Болна ли е била?
	— Казват, че е било злополука.
	— Била е красива.
	— Да.
	— Но не изглежда щастлива.
	— И не беше.
	— О!
	Мосю Д’Арси остана загледан в жената още миг, след това се обърна към Габриел и още преди тя да успее да му зададе други въпроси, заяви:
	— Стигнахме. Библиотеката е точно тук.
	Всички мисли мигом се изпариха от главата на Габриел, погледът й засия и широка усмивка се изписа по лицето й.
	— Какво чакаме тогава? Да вървим! — възкликна тя и се устреми към вратата, която бе посочил.
	— Чакайте! — задържа я мосю Д’Арси. — Затворете очи.
	Габриел вдигна вежди.
	— Искате да затворя очи ли?
	— Да, ефектът ще е много по-голям — каза той с лека усмивка.
	Габриел беше заинтригувана, едва се сдържаше на едно място, затова се подчини и зачака. Чу шум от отваряща се врата, след това усети една гореща длан да хваща нейната и да я насочва към следващото помещение. Вървеше с малки, колебливи стъпки от страх да не се спъне в килима и да се стори смешна в очите на своя домакин.
	След няколко метра той спря и пусна ръката й.
	— Почакайте още малко — каза той нежно.
	Все така със затворени очи Габриел чу как стъпките му се отдалечават, а килимът поглъщаше шума от тях, и усети през стиснатите си клепачи как блесна светлината, когато запали лампите. Той се върна при нея и с тържествен глас заяви:
	— Сега може да отворите очи.
	Тя се подчини.
	И остана вцепенена на място, смаяна.
	Библиотеката сякаш бе въплътена мечта.
	В нея имаше десетки, стотици, хиляди книги, подвързани с червена, синя, черна или кафява кожа, подредени върху огромни етажерки от масивен дъб на две нива с дървени стълби и с тясно, виещо се около тях стълбище.
	Пред тази гледка Габриел едва успя да сдържи вълнението си. Искаше й се да крещи от радост, да пляска с ръце и да подскача във всички посоки като десетгодишно дете навръх Коледа. Но, разбира се, не направи нищо такова, обузда възторга си и го прикри зад подобаващо достойно поведение, но не успя все пак да спре едно възклицание, което излетя направо от сърцето й. С цялата сдържаност, на която бе способна, младата жена направи няколко крачки към широкото дъбово бюро, спря до него и се завъртя с леко отметната назад глава и широко отворени очи, за да може да обхване картината наоколо.
	— Харесва ли ви? — попита мосю Д’Арси.
	— Дали ми харесва? Шегувате се! — възкликна Габриел и се обърна към него. — Изумително е! Никога не съм виждала толкова книги в живота си! Бих могла да живея тук до края на дните си и никога да не ми омръзне дори и за секунда!
	Отговорът на младата жена и особено възторгът, с който го изрече, отново предизвикаха усмивка по лицето на мосю Д’Арси.
	— Просто невероятно! — продължи тя. — Човек би си помислил, че това е библиотеката на капитан Немо!
	— На капитан Немо ли?
	— Героят от романа на Жул Верн „Двадесет хиляди левги под водата“. Той е капитан на подводница с прекрасна библиотека в нея, в която има по един екземпляр от всички книги, които някога са били публикувани по света.
	— Не съм сигурен, че тук има по един екземпляр от всяка публикувана в света книга — отбеляза мосю Д’Арси.
	— Може и да няма, но въпреки това тази библиотека не е по-малко внушителна!
	Тя вдиша дълбоко и отново се завъртя около себе си, за да почувства с всичките си сетива всяка подробност в библиотеката. След това погледът й се спря върху книжата на баща й, подредени в другия край на голямото бюро, и Габриел усети как сърцето й се сви, внезапно осъзнавайки, че тази изумителна колекция бе осъдена в известен смисъл да изчезне.
	— Значи баронът няма наследник, щом сте принуден да продадете тази уникална колекция? — попита тя, връщайки се в реалността. — Какво е станало с детето от портрета? И то ли е мъртво?
	— Не, то… то е още живо.
	— Защо тогава не е влязло във владение на замъка и по този начин да предотврати опасността събраните в него съкровища да бъдат разпродадени на търг?
	— По много причини. Първата е, че Виктор дьо Сен Арман е бил може би вещ колекционер и… любител на красивите вещи, така да се каже, но не е бил силен в областта на финансовото управление на наследството си. Пропилял е състоянието си, а и зестрата на съпругата си, за да купува все повече статуи, още повече картини, за да се сдобива с произведения на изкуството, които да притежава единствено той. В крайна сметка, когато умира, след него остават само дългове и единствено продажбата на замъка ще даде възможност да бъдат погасени.
	— О — изтръгна се от устните на Габриел, която бе изненадана от горчивината в гласа му. — А… какви са другите причини?
	— Ами… синът на барона не желаеше това наследство.
	— Не го желаеше ли? — учуди се Габриел, смръщвайки вежди. — Не разбирам как е възможно човек да не иска такова наследство? Извинете ме — изрече тя забързано, — въпросите ми са твърде недискретни. Не се чувствайте длъжен да ми отговаряте.
	Мосю Д’Арси остана за миг мълчалив.
	— Това… това е много объркана история — изрече накрая. — Честно казано, той от години поддържаше студени отношения с баща си. Дори мислеше, че не фигурира в завещанието му.
	— О! — възкликна отново младата жена. — Разбирам. Сигурно ситуацията не е била лесна.
	Той сви рамене.
	— Все пак оцеля. Човек се справя с всичко.
	— Да, така казват. Преживях смъртта на майка ми. Трябваше ми време, но човек свиква с всичко, дори и с пустотата при такава липса.
	Настъпи тишина за известно време, докато Габриел вървеше с бавни стъпки и с пръст галеше рафтовете, а погледът й пробягваше по заглавията. Имаше всякакви книги. Медицина, литература, биология, орнитология… Класически произведения на гръцки и на латински. А също и по-модерни автори като Зола и Юго. Някои книги бяха скорошни издания, други — много по-стари. Младата жена ги разглеждаше известно време, усещайки погледа на мосю Д’Арси върху себе си. Тя виждаше с крайчеца на окото си, че той се колебае.
	— На колко години бяхте, когато загубихте майка си? — попита накрая.
	— На седем — отвърна Габриел, без да спре обиколката си.
	— Аз бях на девет години, когато загубих моята.
	— О! — възкликна тя, обръщайки се към него. — Искрено съжалявам.
	— Това се случи отдавна. Както казахте, човек свиква с всичко.
	— Но в действителност никога не забравя, нали? Само свиква да живее с тази празнота в себе си.
	— Така е.
	— Липсва ли ви?
	— Постоянно.
	— И на мен също. Каква беше тя?
	— Беше красива. Изумително красива. Истински слънчев лъч. Нежна и щедра. И винаги усмихната.
	— Сигурно е била прекрасен човек.
	— Такава беше.
	Той отново се поколеба, направи жест към нея, отвори уста, после я затвори. И от гърдите му се изтръгна продължителна въздишка.
	— Помните ли жената от портрета? Отвън, до библиотеката?
	Габриел кимна, вместо да каже да.
	— Това е тя. Майка ми.
	На младата жена й трябваха няколко секунди, за да осъзнае какво й казва.
	— Вие… искате да кажете, че… че сте син на Виктор дьо Сен Арман? Наследник на титлата и на замъка? Вие сте детето от портрета?
	Той кимна колебливо с глава, сякаш се чудеше как ли ще реагира тя.
	— Защо не ми го казахте? — попита Габриел, все още шокирана от новината.
	— Нямах намерение да го крия от вас — отвърна той, свивайки рамене. — Само че толкова отдавна вече не се чувствам член на това семейство, че в началото просто не се сетих за това. В действителност наистина не се възприемам като барон Тома дьо Сен Арман.
	Дори отказвам да бъда тази персона. Аз съм човек, който ви се представи като Тома Д’Арси. И нищо друго.
	Млъкна за миг, после продължи с напрегнат глас:
	— Госпожице Вилньов… нима е толкова важно името, което нося? То променя ли нещо? Ще престанете ли да разговаряте с мен за призраци и за Джейн Еър? Ще… ще ми откажете ли приятелството си?
	Нещо в тона му, с който говореше, покърти Габриел в самите глъбини на сърцето й.
	— Моето приятелство ли? Вие искате да сме приятели?
	— Да, наистина много бих желал.
	Сърцето на Габриел подскочи в гърдите й и нова гореща вълна я заля. Значи, не се бе излъгала. Наистина между тях, докато бдяха около леглото на баща й, се бе зародила близост.
	Тя се усмихна.
	— Имате го изцяло, мосю.
	В погледа на мосю Д’Арси проблесна пламъче и усмивка озари лицето му.
	— Моля ви, наричайте ме Тома.
	Изведнъж в стомаха на младата жена сякаш запърхаха десетки пеперуди.
	— Само ако вие се обръщате към мен с Габриел.
	— Габриел…
	Възможно ли е наистина едно обикновено прошепване да предизвика толкова емоции? Още по-силно от предишния ден, когато я бе взел в обятията си, тя усети с цялото си тяло въздействието им — кръвта й се движеше с всеки удар на сърцето толкова бясно във вените, че се чувстваше замаяна.
	— Габриел — продължи Тома, предизвиквайки, без да го осъзнава, ново пърхане на пеперуди, — мога ли да ви помоля за една услуга?
	— Слушам ви — каза тя много по-задъхано, отколкото предполагаше ситуацията.
	— Бихте ли се съгласили да ми почетете, дори съвсем малко?
	— С удоволствие, Тома. И толкова дълго, колкото желаете.


>	11
>	Александра

	_Замъкът Ферте-Шандьоние. В наши дни_
	— Пак ли вие? По дяволите, невероятно нещо, човек наистина не може да се отърве от вас!
	С тези думи — колкото приветливи, толкова и любезни — ме посрещна благородният собственик на замъка Ферте-Шандьоние, когато на следващата сутрин отидох при него, след като цяла нощ превъртах в ума си всичко, което Марин бе споделила с мен.
	Моят предтеча да е наследник на замъка? А аз да произхождам от последния барон Сен Арман? От аристократ с частицата за благороден произход „дьо“ в името и всичко такова? Не можех да повярвам.
	Със сигурност това разкритие водеше след себе си хиляди въпроси като например защо в документите, които бях намерила, Тома не носеше фамилното име Сен Арман или още откъде идваше името Д’Арси, с което се наричаше? Знаеше ли Ерик Ланел, че Тома е син на барона? Дали съзнателно бе скрил от мен, че притежава досие с информация, за да се избави по-скоро от моята персона?
	Така след почти безсънна нощ реших да се върна в замъка, за да се видя отново с мосю Сарказъм, и да се опитам да измъкна от него съгласие да прегледам досието, което баща му бе събрал.
	Но, съдейки по реакцията му, ходът не беше печеливш.
	— А ти — добави Ерик Ланел и хвърли убийствен поглед към кучето, — ти си предател.
	Макс сякаш разбра какво му казва, наведе глава и се притисна до мен. За разлика от своя стопанин кучето беше толкова доволно, че ме вижда, та още в минутата, в която ме забеляза, се понесе със своите 40 килограма и едва не ме събори.
	Този път почти не се изплаших. Трябва да призная, че след първия ни яростен сблъсък преосмислих в известна степен впечатленията си от този молос. Установих, че въпреки впечатляващо яките му плещи това всъщност е едно очарователно същество, много любвеобилно, което искаше само да си играе и да бъде галено. И този път го почесах зад ушите, преди да се изправя пред Ерик Ланел.
	С чук в ръка той се взря за момент в мен с не особено приятен поглед.
	— Как сте — казах, отвръщайки на погледа му, — не сте длъжен да се държите толкова неприятно, все пак нищо не съм ви направила!
	— Какво още искате!
	Директен, биещ право в целта и верен на себе си. Чудесно, това ме устройваше напълно.
	— Разговарях вчера вечерта с Марин. С вашата братовчедка.
	— Е и? Какво ме интересува това?
	— Каза ми, че баща ви е събрал досие с исторически документи за замъка и че в тях се споменава и името на моя предтеча.
	— Така е.
	— Значи сте знаели, когато вчера ви говорих за моите прадеди, че Тома е син на Виктор дьо Сен Арман?
	За момент въпросът ми го накара да се почувства малко неудобно и той нервно прокара длан по врата си.
	— Да — призна неохотно. — Видях името му.
	После, сякаш нищо не се бе случило, отново се зае с работата, която вършеше, когато дойдох, и започна да кове гвоздея с нов прилив на енергия, очевидно пренебрегвайки присъствието ми.
	— Защо не ми го казахте? — попитах, повишавайки глас, за да надвикам шума от коването.
	Дали не се беше уплашил, че идвам да му отмъкна замъка? Защото, ако е това, можех незабавно да го успокоя. Нямах никакво намерение да предявявам претенции по отношение на Ферте-Шандьоние като полагащо ми се по закон наследство. И без друго нямах средства за подобно нещо.
	Само че никога нямаше да мога да го убедя, ако този магарешки инат продължаваше все така да не иска да ме изслуша.
	Както и да е, не бях казала последната си дума.
	С решителен жест сложих ръчната си чанта върху дъската пред него — точно върху тази, по която блъскаше, сякаш животът му зависеше от това.
	— Вие сте луда, опасно е! — възкликна той и незабавно спря да кове.
	— Може и да съм, но поне успях да привлека вниманието ви.
	Вън от кожата си Ерик Ланел се изправи в цял ръст и ме погледна така, сякаш искаше да ме разстреля с поглед.
	— Какъв е проклетият ви проблем?
	Бях стъпила здраво на двата си крака, твърдо решена да браня своето, впих поглед в неговия и казах:
	— Защо не ме информирахте, че сте видели името на моя предтеча и че баща ви е разполагал с информация за него?
	Изобщо не беше лесно да стоя в тази уверена поза, при положение че трябваше да извивам врат нагоре, за да го гледам в лицето, но тази незначителна подробност не ме вълнуваше.
	— Извинете ме, не знаех, че съм длъжен да ви се отчитам, принцесо — отвърна ми със същия тон той.
	— Може ли да го видя?
	— Кого, баща ми ли? Закъснели сте с шест месеца — отвърна с горчивина в гласа.
	Гледах го мълчаливо няколко секунди.
	— Марин ми каза, че баща ви е починал, и съжалявам за това — промърморих тихо.
	Думите ми го разколебаха за миг.
	— Нищо не може да се направи. Такъв е животът. Той не е любовен роман.
	— Бихте ли се съгласили да ми позволите да разгледам досието, събрано от баща ви? — попитах. — Моля ви. За мен е много важно.
	Сините му очи ме пронизваха.
	— Ще се опитате да ми отнемете замъка, претендирайки, че е ваше наследство ли? — изтърси директно.
	Има си своите предимства човек да е директен.
	— Не. Нямам такова намерение. А и не печеля достатъчно, дори за да си купя къща, да не говорим за замък…
	— Тогава защо? Защо настоявате толкова?
	Сигурно бих могла да играя неговата игра и да му отвърна, че мотивите ми не го засягат, че това не е негова работа. Но да оставим настрани факта, че такъв отговор би бил безразсъден, имаше и още нещо — не исках да се хвърлям в нова словесна битка с него.
	След разказа на Марин за смъртта на родителите му вече бях наясно защо с такава ярост бранеше имота. Той беше наследство от родителите му. Несъмнено обременително наследство и във всеки случай нетипично, но си беше негово, а може би дори бе единственото, което му беше останало от тях. А като се вземе предвид и натискът, на който сигурно е бил подложен по-специално от разни инвеститори, то признавам си, че на негово място аз също най-вероятно щях да стрелям срещу всеки, който се мерне пред погледа ми с намерение да нахълта твърде близо до собствеността ми.
	Така че реших да бъда искрена. Съвсем искрена. За да му покажа, че няма какво да крия. Поех дълбоко въздух и започнах:
	— Вчера не ви излъгах — подхванах. — Искам само да знам откъде произхождам. Какви са били прадедите ми. Имам нужда от това. За да… за да знам самата аз коя съм.
	Погледът на Ерик Ланел остана впит в мен известно време все така непроницаем и аз го издържах, но внезапно се почувствах крайно уязвима.
	Защото това, което току-що му признах, не бях споделяла досега с никого. Нито с Беа, нито със Спенсър.
	Осъзнах го постепенно. Колкото по-назад в миналото се връщах, толкова повече издирването на информация за Габриел постепенно придобиваше различен обхват, и тогава разбрах, че търсейки нея, всъщност търсех себе си.
	Защото имах чувството, и това беше истината, че съм се изгубила някъде по пътя. И не знаех къде съм. Струваше ми се, че водя живот, лишен от смисъл, съвсем празен. Времето ми минаваше в чакане, чаках някого, чаках да се случи нещо. Чаках Спенсър. А всички наоколо гребяха с пълни шепи от живота, живееха на бързи обороти със скорост сто километра в час, винаги трябваше да взимат някакво решение, бяха на път между два полета, между два празника, а аз прекарвах вечерите и уикендите си в рисуване или гледах телевизионни сериали, докато седнала удобно на канапето мечтаех за приключения, които никога нямаше да ми се случат, представях си чувства, вълнуващи емоции, които най-вероятно никога нямаше да изпитам. Живеех по-скоро с представите в ума ми, отколкото истински живот.
	И колкото повече време минаваше, толкова повече ми тежеше тази празнота. Вече не издържах. Имах усещането, че се задушавам. Попаднах на снимката точно навреме — превъзходно развлечение. И въпреки че в началото тя беше само повод да задоволя любопитството си и да запълня празнотата в живота си, издирването накрая придоби за мен символично значение: ще знам коя съм чак когато приключа работата по родословното си дърво и когато се върна толкова назад във времето, колкото е възможно. Сигурна бях.
	— Моля ви — проплаках отново.
	Ерик Ланел продължаваше да се взира в мен и ми се стори, че видях в погледа му колебливо пламъче. За миг си помислих дори, че ще се съгласи, осъзнавайки, че не съм крадла на замъка му, както си въобразяваше, нищо че съм американка. Но мълчанието се проточи и той все така не казваше нищо. Обезкуражена, накрая се отказах.
	Поклатих глава и горчиво въздъхнах.
	— Зарежете. Трябваше да предположа, че няма да се съгласите. Не биваше да идвам. Довиждане и късмет с вашия замък. Надявам се, че ще намерите начин да го спасите.
	Завъртях се и тръгнах да се отдалечавам, когато гласът му отекна зад гърба ми.
	— Чакайте! Съгласен съм да ви дам да ги прегледате.
	Обърнах се изненадана и сдържайки зараждащата се у мен надежда, казах:
	— Искате да кажете, че сте съгласен да ми дадете да прегледам събраните от баща ви документи?
	— Да.
	_YES!_
	— Последвайте ме — добави той, остави чука и тръгна към сградата зад нас. — И внимавайте къде стъпвате с тези сандали. Може да има пирони, а не бих искал да ми се наложи да ви водя в болница заради прободен крак.
	— Благодаря за загрижеността — отвърнах му в същия тон, докато вървях след него, — но умея да ходя от доста години вече и сигурно ще мога да се оправя без особени трудности, бъдете сигурен.
	— Вие сте отчайващ случай.
	— Благодаря, да, често ми го казват.
	Въпреки че бях на доста крачки зад него, чух как въздъхна от досада.
	Дори не се опитах да скрия усмивката си.


	Следвах го и влязох с него в някогашната конюшня, скришом разглеждайки помещението, което беше изненадващо модерно обзаведено за толкова стара сграда: каменните стени ограждаха почти напълно отвореното пространство — светло и слънчево, с мецанин, който беше превърнат в спалня, с цветни обновени мебели, които донякъде напомняха мебелировката в странноприемницата на Марин — бях готова да си заложа главата, че е участвала в обзавеждането. В дъното на стаята беше оформено затворено пространство, навярно баня, отделено от останалата част със стени от матово стъкло, които скриваха вътрешността, но пропускаха светлината.
	А до нея имаше кухня, обзаведена по последния писък на модата и напълно оборудвана, отделена от останалата част на помещението с кухненски плот за хранене като в Америка. Той ме заведе точно до него.
	— Чакайте ме тук.
	— Шефе, слушам, шефе — козирувах, заемайки военна стойка.
	Той ми хвърли яростен поглед, на който отвърнах с най-красивата си усмивка. После поклати глава и се отдалечи, качвайки се на мецанина.
	— Нещата, които правите, за тук ли са? — попитах с любопитство.
	— Да.
	— И какво по-точно майсторите? Всичко изглежда безупречно.
	— Нищо тайно — отвърна от мецанина и чух, че отваря някакво чекмедже и вади оттам документите. — Неща, с които да подобря изолацията. Слагам нови прозорци, печка на дърва, слънчеви панели на покрива. Смисълът е икономия на енергия.
	— Да, разбирам.
	Той се спусна по стълбите с дебел класьор в ръце и дойде при мен.
	— Моят… баща ми искаше да превърне това място в частна хижа за гости — неочаквано сподели с мен. — Един вид пристройка към странноприемницата на Марин.
	Сигурна бях! Знаех си, че това е почеркът на Марин.
	— Великолепна идея! — подхванах. — Само че не се ли е опасявал, че наемателите ще тръгнат да се разхождат из замъка? Вчера споменахте, че е опасно.
	— Да, опасно е. Но баща ми беше оптимист. Убеден беше, че рано или късно ще може да включи в общия класификатор замъка и да го реставрира. Надяваше се да го превърне в луксозен хотел, в място за колоквиуми, конференции, търгове или пък за сватби. Или да стане музей, или дом за вече пенсионирани писатели, или за всеки, който има желание да се оттегли от света. Всъщност за него нямаше значение — единственото, което искаше, беше да му вдъхне живот по някакъв начин. Но за целта имаше нужда от пари и тогава му хрумна да трансформира конюшнята в нещо като луксозна хижа за гости с надеждата, че това ще му осигури достатъчен доход, за да се заеме с реставрацията. Почти беше привършил обновлението, когато почина.
	Това обясняваше модерното обзавеждане — последен писък на модата.
	Но дълбоко в себе си се чудех дали този проект е наистина печеливш. Въпреки задълбоченото проучване, което направих вчера, не научих кой знае какво ново за това как се реставрира замък, но и не ми се струваше възможно само една такава хижа да може да осигури достатъчно средства за толкова мащабен проект.
	Все пак запазих възраженията за себе си. В крайна сметка това не беше моя работа.
	— Баща ми беше голям мечтател — добави Ерик Ланел, сякаш четеше мислите ми. — Невинаги стоеше здраво стъпил на земята. Вземете, ето досието — и той сложи класьора върху плота пред мен. — Това е всичко, с което разполагам.
	Едно е сигурно, помислих си като видях колко е дебел, и то е, че Марк Ланел е имал много по-голям късмет или е бил много по-ефикасен в сравнение с мен в диренията си. Досието беше поне четири или дори пет пъти по-дебело от моята папка. Разбира се, не всичко, което се съдържаше в него, имаше връзка с моите прадеди, но сред тези документи несъмнено щях да намеря неща, от които да науча повече за семейството на Сен Арман.
	На устните ми се появи усмивка, докато вътрешно потривах ръце. Предчувствахме ще бъде много забавно да разглеждам документите в досието. Без да чакам, извадих от ръчната си чанта резултата от собствените ми проучвания и бележника.
	— Ще бъда отвън, ако имате нужда от мен — каза още Ерик Ланел.
	— Да, благодаря — отвърнах разсеяно, докато отварях класьора и изваждах от него първия документ — фотокопие на статия, публикувана в местен вестник, за причините за възникналия през февруари 1900 година пожар. — Ще ви дам знак, ако имам нужда от вас.
	Смътно долових смаяния му поглед, докато се вглъбявах в четенето на статията. След това чух, че въздъхна, промърмори нещо неразбрано и с крайчеца на окото си видях как поклати глава, връщайки към изхода.
	Вече бях сама, на четири очи с историята на замъка Ферте-Шандьоние.


	Марин не беше преувеличила, твърдейки, че проучването на чичо й е като на истински историк. В класьора имаше всевъзможни документи, класифицирани много прецизно: той съдържаше множество копия от статии, публикувани в местния вестник; библиографски справки; надраскани с нечетлив почерк бележки; хронологично подредени изображения, някои от които подробно показваха по-специално изграждането, после разрушаването, отново възстановяването и отново разрушаването на замъка; имаше и архитектурни планове — някои още от времето на съграждането на замъка през 1017 година, и други — по-нови, от възстановяването му през 1812 година след Френската революция. Имаше и карта на региона, на която ясно бяха очертани границите на собствеността… Намерих и множество стари пощенски картички, а също и куп листчета с имена с посочени телефонни номера, както и официални предварително попълнени формуляри за банкови кредити и за включване в списъка на историческите паметници на културата, върху които някой бе подчертал отделни пасажи.
	И най-сетне сред тези десетки — какво говоря! — сред тези стотици страници попаднах на документите, които търсех: множество актове за раждане и на първо място на някой си Тома Виктор Ендрю Льороа дьо Сей Арман.
	Марк Ланел току-що ми бе икономисал цял следобед ровене в архивите за гражданско състояние в Шандьоние.
	Едва се сдържах да не заподскачам наоколо, взех документа и се заех да го проуча. Докато разделът с данните за майка му беше сравнително ясен — Адалин Д’Арси Льороа дьо Сен Арман, родена в Плимут в Англия през 1850 година и починала в Шандьоние през 1880 година, то разделът с данните за бащата беше истинско предизвикателство за всеки, занимаващ се с генеалогия. Името Виктор Едгар Франсоа Льороа дьо Сен Арман, роден в Шандьоние през 1845 година и починал в същия град през 1899, беше задраскано три пъти и беше заменено с Ендрю Д’Арси, роден в Плимут в Англия през 1845 година и починал в Амиен във Франция през 1916 година.
	Стиснах документа в ръка и въздъхнах с облекчение, че го бях открила.
	Значи Тома беше сменил името си, отказвайки се от фамилията на баща си в полза на майчината фамилия. Какво се бе случило, за да стигне до такава крайност? Нямах кой знае каква информация как става това, но предположих, че едва ли е лесно човек да промени името си, пък дори и в епоха, в която — доколкото ми бе известно — личните документи не са имали чак такова значение като днес, а може би изобщо не са съществували.
	Прегледах набързо останалите документи за гражданско състояние, но не намерих отговора в тях. Прерових и другите раздели на класьора, но напразно. И тогава попаднах на листче, мушнато между две фотокопия. На пръв поглед представляваше написана на ръка бележка със същия нечетлив почерк, с който бяха нахвърляни всички бележки в класьора, и сигурно щях да го оставя, без да му обръщам повече внимание, ако погледът ми не бе привлякло едно открояващо се сред останалите, име.
	„Вилньов“.
	Веднага зарязах всичко, грабнах листчето и го погледнах по-отблизо. Успях да разчета няколко думи и разбрах, че ставаше въпрос за книжарница, чийто собственик беше някой си Морис Вилньов. „Книгите на Елоиз“, май така се казваше. Но… толкова — наистина се затруднявах да разгадая почерка на Марк Ланел. Импулсивно тръгнах да търся Ерик Ланел.
	Намерих го, тъкмо когато рендосваше, съсредоточен в работата си, една дъска.
	— Мога ли да ви помоля за една услуга?
	Той вдигна глава и ме погледна изненадано, сякаш беше забранил за присъствието ми.
	— Каква?
	— Не мога да разбера какво пише тук — обясних и му подадох листчето.
	Без да каже и дума, той го взе и се вгледа в него.
	— Доколкото разбирам, става дума за Морис Вилньов, който е бил собственик на книжарница в Анже.
	Кимнах, че и аз съм стигнала до същия извод, и той продължи:
	— Очевидно баща ми е установил контакт с някой си Гзавие Буржоа, който изглежда е собственик сега на книжарницата, предполагайки, че е възможно той да притежава някои интересни документи.
	— Е добре. Какво ви кара да мислите така?
	— Написал е в полето отстрани „Дневник Г“.
	_„Г“? Може би като Габриел?_
	— Но пише „Дневник“. Какъв точно? — попитах, изстрелвайки думите. — Нещо като _newspaper_, тоест… информационен или личен дневник?
	Отново ме обхвана възбуда. Възможно ли е да се е запазил личният дневник на моята далечна предшественица? Мили боже! Ако е така, непременно трябва да го открия!
	— Не е уточнено, но предполагам, че е по-скоро личен дневник, иначе не виждам защо би проявил интерес — наблегна Ерик Ланел с характерния му практицизъм.
	— Имате право. Боже господи! Баща ви е намерил дневника на Габриел!
	— Не е сигурно. Накрая има въпросителен знак.
	— Какъв темерут сте!
	— Казва се „реалист“, принцесо.
	— Моля ви, не ме наричайте принцесо. Казвам се Александра.
	Той ме погледна за миг изпитателно, после каза:
	— Вижте, не знам името ви.
	— Как така? Не е възможно!
	— Напротив, напълно възможно е. Така и не се представихте.
	— Не, аз… Ами да, наистина, не ми оставихте време за това. Нападнахте ме още с идването ми.
	Протегнах ръка с широко отворена длан.
	— Добър ден. Аз съм Александра Доусън.
	На устните му се появи за кратко подигравателна усмивка и изчезна толкова бързо, че се поколебах дали не съм си въобразила. С поглед, втренчен в очите ми, той пое ръката ми и я стисна. Дланта му беше груба, а ръкостискането — силно и горещо. Тръпка премина през тялото ми.
	— Ерик Ланел — каза той, без да отмества поглед.
	После пусна ръката ми и за момент се почувствах… някак странно. За да прикрия смущението си, пъхнах ръка в джоба и насочих вниманието си към документа.
	— Хм, ами… хм… баща ви казвал ли е нещо друго за този документ? — казах объркано.
	Погледът му се задържа още малко, после се насочи към бележката.
	— Не, нищо особено. Тук е даден телефонен номер. Предполагам, че е на книжарницата.
	— Хм… ОК. Тогава ще звънна. Само за да проверя.
	С тези думи се върнах вътре, а сърцето ми биеше по-бързо от обичайното.


	— Е? — попита Ерик Ланел, когато няколко минути по-късно затворих телефона.
	Погледнах го изненадано. Беше се облегнал небрежно на вратата и ме гледаше с любопитство.
	— Не знаех, че сте тук.
	— Стана ми интересно. Е и?
	— Обади се един служител, не беше мосю Буржоа. Той не можа да ми каже повече подробности. Посочи, само че книжарницата е създадена от Морис Вилньов през 1876 година. Вероятно е баща или пък чичо на Габриел. Ще разбера чак когато намеря нейния акт за раждане. Потвърди още, че Гзавие Буржоа наистина притежава различни исторически документи от времето, когато се появява книжарницата, но не знаеше нищо повече. „Аз съм нов тук, нали разбирате, а мосю Буржоа днес отсъства!“ — повторих думите му, имитирайки несръчно носовото произношение на младия човек, с когото бях разговаряла по телефона.
	Ерик Ланел се засмя леко и аз направих същото, после продължих:
	— Накратко, попитах го кога бих могла да отида там, за да говоря с мосю Буржоа, като, естествено, му казах коя съм, за да не си помисли, че просто любопитствам, и после собственикът да ме изхвърли още преди да му обясня защо съм дошла, както някои други…
	Притиснах с поглед Ерик Ланел, който повдигна вежда, но не му оставих време да се възмути, и продължих:
	— Служителят ми каза, че мосю Буржоа ще бъде там в понеделник, а после заминава и книжарницата ще бъде затворена три седмици от вторник нататък. Така че сега мога да направя само едно нещо.
	— И какво е то?
	— Да бъда в Анже още в понеделник сутринта.
	На устните му се изписа подигравателна усмивка.
	— Искате ли да ме придружите?
	— Чакайте да си помисля… Хм… Не.


>	12
>	Габриел

	_Замъкът Ферте-Шандьоние, ноември 1899_
	На другата сутрин след кратък сън през нощта и съвсем скромна закуска, която изгълта набързо до леглото на баща си, Габриел се възползва от предложението на Елен тя да остане да бди до Морис и тихо се измъкна, бързайки с нетърпение да се върне в библиотеката. Тя имаше задача, която баща й бе одобрил: да продължи работата по каталога на библиотеката, поне докато той се почувства по-добре.
	Стъпваше, сякаш танцува, и без да спира и за миг да тананика, пое по анфиладата от коридори и галерии заедно със спомена от вечерта или по-скоро от предишната нощ, помисли си тя, леко изчервявайки се, който се бе загнездил упорито не само в душата, но и в… тялото й.


	След като мосю Д’Арси, тоест Тома, я бе помолил, тя му чете дълго, като избра по очевидни причини „Джейн Еър“. Отвори книгата някъде по средата на пасажа, който й харесваше най-много, и с тих глас му чете тази необичайна и толкова затрогваща любовна история на две самотни души, които случайността бе събрала заедно. Когато свърши, той я попита все така взрян в огъня, който пламтеше в камината:
	— Мислите ли, че Джейн е права?
	— В какъв смисъл?
	Той се обърна към нея:
	— Мислите ли, че красотата зависи от това с какви очи те гледа другият човек? Вярвате ли, че действително може да бъдат обичани… чудовища?
	— Чудовища ли? Какво искате да кажете?
	— Хората с противна физика, с уродливо лице. Които предизвикват отвращение още от пръв поглед. Уродите.
	За втори път тази вечер начинът, по който той произнесе тези думи, разтърси Габриел до самите глъбини на душата й и тя се запита дали в действителност той вижда себе си така — като отвратителен човек. Като чудовище.
	— Разбира се, че е права! От все сърце вярвам, че всеки е достоен да бъде обичан — отвърна с разпаленост, която я изненада. — Убедена съм, че се обича не лицето на човека, а това, което се крие зад него. Вижте Джейн — продължи тя, леко поклащайки книгата. — Тя не се влюбва в Едуард, защото смята, че е красив. Влюбва се в него, защото вижда какво се крие отвъд външните черти. Вижда сърцето и душата му и разпознава онова ехо, с което те отвръщат на собственото й сърце, на нейната душа. В него тя съзира човека, който я допълва, светлината, чиято сянка е тя, и сянката на собствената й светлина — онзи, който е нейна противоположност и едновременно е същият като нея. Вижда го такъв, какъвто е в действителност — обективно и без да преувеличава. С недостатъците и недъзите му и с тях го обича още повече. Той е може би несъвършен, но дори в своето несъвършенство за нея е съвършен. Защото в крайна сметка нещата, които ги сближават, са много повече от тези, които ги разделят. Те не идват от един и същ свят — той може и да е богат, а тя — бедна, той може и да е именит, а тя — никому неизвестна, но отвъд това те си приличат. Две сродни души. Дори нещо повече. Те са една и съща душа. В „Брулени хълмове“ Катрин казва, че тя е Хийтклиф, защото толкова много го обича, че не може вече да прави разлика между себе си и него. Същото важи и за Джейн. Тя е Едуард. А и… нали това означава да обичаш? Да приемаш другия безусловно — такъв, какъвто е, с хубавите му страни, както и с не толкова приятните и да желаеш същото и за себе си?
	Зададе въпроса и замълча с порозовели бузи, осъзнавайки, че пак се бе увлякла по романтичните идеи. Някой ден наистина ще трябва да се научи да се сдържа.
	Но някой ден.
	— Извинете, не исках да се покажа толкова пламенна. Наистина не бива да ме насочвате към такива теми — добави тя шеговито. — Имате право да ме обявите за луда и прекалено романтична, и то ще е за мое добро. А и няма да сте първият.
	— Никога няма да кажа подобно нещо.
	Тя бе свела очи, после пак вдигна поглед.
	— Знам — каза тихо. — Но да отговоря на въпроса ви… да, мисля, че дори онези, които възприемат себе си като чудовища, в очите на една добра особа може да бъдат красиви и достойни за обич.
	Тома мълчаливо кимна с глава, а в погледа му замъждука смущаваща светлина. Странното пърхане, което Габриел бе почувствала малко преди това, се появи отново и повече не я напусна — нито докато разговаряха с часове, нито когато я съпроводи до вратата на стаята й и когато ръцете им се докосваха, и то често…


	Когато стигна до библиотеката, Габриел се спря разтреперена пред вратата, както не й се бе случвало отдавна. Въздъхна продължително, сложи длан на дръжката, с тържествен жест бутна крилото и влезе.
	В светлината на деня, окъпана от слънчевите лъчи, които се лееха през огромните прозорци, библиотеката й се стори още по-внушителна, отколкото няколко часа по-рано. Както направи и през нощта, и сега младата жена пристъпи няколко крачки и се завъртя около себе си, давайки този път свобода на своя ентусиазъм. Засмя се щастливо.
	Това място беше божествено. Наистина божествено.
	И за известно време беше нейно, единствено и само нейно.
	Реши, че първото нещо, което трябва да направи, е да проучи библиотеката изцяло.
	Сега беше насаме с книгите и започна обследването. Прелистваше трудове по ботаника и медицина с гримаса на лицето при вида на някои изображения. Смаяна разглеждаше сборник с разкази за фантастични животни, който описваше кое от кое по-ужасяващи същества. Жадно поглъщаше някои от приказките на Шарл Перо, които не бе препрочитала вече от много години. Изричаше на глас тиради от Шекспир, поеми на Бодлер, сонети на Ронсар…
	Когато най-сетне се насити, когато любопитството й, което не можеше да бъде напълно задоволено, все пак се поуспокои, тя се отправи със стъпки, сякаш танцуваше, към етажерката, до която Морис бе стигнал в подготовката на каталога, и се зае със следващите книги. После се настани на мястото на баща си в края на огромното дъбово дърво, отвори първата книга от купчината — разкошен том по орнитология, и се зае за работа.
	Беше наистина щастлива.


	Вече два часа Габриел подготвяше радостна и в прекрасно настроение каталога, когато на вратата се почука и влезе Тома. Младата жена неволно се усмихна и сърцето й се разтуптя.
	Възможно най-естествено и най-спокойно Габриел стана и поздрави своя домакин.
	— С удоволствие констатирам, че сте намерили библиотеката без затруднение — каза той и също я поздрави.
	— Да, наистина. Но не се тревожете, бях предвидила с какво да се подкрепя, ако случайно се загубя — отвърна тя, преструвайки се на изключително сериозна. — Дори хвърлях малки бели камъчета, за да намеря после пътя. Не ги ли видяхте?
	Той поклати отрицателно глава.
	— Сигурно съм се разсеял.
	— Виж ти! И за какво толкова мисли мосю Д’Арси, когато е разсеян? — поинтересува се закачливо, връщайки се незабавно към шеговития тон от предишната нощ.
	— За това, което дойдох да ви съобщя — подхвана той с лека усмивка. — Искам да ви покажа нещо. Сигурно ще ви хареса.
	— О, да не би да сте срещнали някой ласкав призрак?
	— Не, не е това. Безполезно е да се опитвате да разберете, няма да ви кажа — добави с дяволита усмивка, тъкмо когато тя се канеше да продължи разговора. — Ще трябва да дойдете с мен и сама да видите за какво става дума.


	Навън въздухът беше леден.
	Габриел опита да не трепери, като обви ръце около раменете си в напразен опит да се стопли и последва своя домакин.
	Като видя, че младата жена зъзне, Тома свали сакото си и го наметна върху раменете й.
	— Вземете, облечете това. Ще ви стане по-топло.
	— Благодаря — отвърна Габриел и плъзна ръце в ръкавите. — Трябваше да си взема шала, преди да излезем от библиотеката.
	Без да мисли повече, тя вдигна яката и сви глава в раменете. Всеки сантиметър от тъканта беше пропит с аромата на Тома, с неговата топлина. За частица от секундата затвори очи, вдъхвайки скришом. Изпита почти същото усещане, сякаш отново бе в прегръдката му.
	— Добре ли сте, Габриел? Предпочитате ли да останем вътре?
	Младата жена мигом отвори очи и срещна погледа на Тома, който се взираше в нея със смръщени вежди.
	— Не, не, всичко е наред — побърза да отговори, вдигайки още по-нагоре яката, за да прикрие избилата по бузите й червенина. — Идвам с вас.
	Един до друг те пресякоха в тишината вътрешния двор на замъка, после минаха по малкия мост над замръзналата в рова вода и поеха по заснежения път, изминавайки още няколко десетки метра до малката горичка отпред. Там Габриел се обърна, беше й интересно да види как изглежда замъкът отвън.
	Дъхът й спря.
	Замъкът, покрит със сняг, се извисяваше в цялото си великолепие, откроявайки се на фона на синьото небе. Това беше картина, дошла от мечтите. Достойна за четката на велики художници. Гледка сякаш от приказките, които родителите й четяха вечер, когато беше дете.
	— Прекрасно е — прошепна тя очарована. — Изумителна красота!
	Като видя, че се е спряла, Тома се върна назад и застана точно зад нея, а присъствието му я обгърна още по-плътно и от палтото му. Сетивата на Габриел внезапно се пробудиха и доловиха дъха на Тома в косите й, усетиха тялото му, почти прилепнало до нейното. Наложи й се да сдържи желанието си да се наведе назад, за да се опре на гърдите му.
	Около тях цареше спокойствие и тишина. Още малко и почти щеше да чуе как туптят сърцата им.
	В този миг Габриел се чувстваше добре, толкова добре. Баща й вече бе вън от опасност, тя буквално бе сложила ръка върху колекция от уникални книги, общуваше всеки ден с възхитителни хора и още известно време щеше да живее на това със сигурност най-прекрасно място на земята.
	Тя вдъхна дълбоко въздух, наслаждавайки се на момента, запечатвайки всеки камък, всяко дърво, всяка емоция в съзнанието си, за да си спомня завинаги за тях, когато настъпи времето да затвори тази страница и да се върне към стария си живот, към рутината, към своето ежедневие.
	При тази мисъл я налегна тъга, но тя побърза да я прогони.
	Този ден все още не бе дошъл.
	Отново пое дълбоко въздух и изпита наслада от усещането, което студеният въздух предизвикваше в дробовете, и от присъствието на Тома зад гърба й.
	— Не ви ли се иска да останете тук? — попита тя внезапно.
	В продължение на няколко секунди той не отговори нищо.
	— Да… все пак — не — каза накрая.
	— Хмм. Жалко… Но ви разбирам.
	— Наистина ли?
	Габриел бавно кимна с глава.
	— Не знам каква е същината на конфликта, който ви е противопоставил с баща ви, но сигурно е било нещо сериозно, щом сте заминали да живеете в Англия. Камъните и картините, колкото и да са ценни, не могат да заличат онова, което ни причинява болка — добави тя, докато се обръщаше към него.
	Погледът му помръкна и тя разбра, че е отгатнала и че е страдал много.
	— Проницателна сте — прошепна той.
	За кратко се вгледа внимателно в нея, без да каже дума, и с поглед я изучаваше. След това рязко промени темата с бързина, която почти я зашемети, и каза:
	— Да ви покажа ли изненадата?


>	13
>	Александра

	_Шандьоние на река Виен. В наши дни_
	Гробището на Шандьоние беше изненадващо голямо за град с такъв размер. Това беше спокойно място, сякаш извън времето, оградено отвсякъде с дървета, сигурно стогодишни, ако се съди по дебелината на ствола им. Цареше почти тържествена тишина, едва-едва я нарушаваха само стъпките ми по покритата с чакъл алея и шумоленето на листата под повея на лекия бриз.
	Сутринта, когато се събудих, внезапно у мен възникна желание да посетя гробницата на моите прадеди, но не знам защо ми хрумна — може би, защото прекарах голяма част от деня, забила нос в актовете за раждане на бароните Сен Арман.


	Вчера, след като се разделих с Ерик, тоест когато ми даде да разбера, че съм се възползвала достатъчно дълго от неговото гостоприемство, се върнах в странноприемницата и прекарах част от следобеда в занимания с родословното дърво, опитвайки се да попълня празнотите въз основа на информацията от класьора на Марк Ланел. Ерик се беше съгласил, макар и неохотно, да ми повери ценните документи от баща му срещу обещание от моя страна, че ще ги пазя като зеницата на окото си. С ръка на сърцето му обещах, че няма да ги изнасям от странноприемницата и стигнах дотам, че дори настоях да помоли Марин да ме наблюдава, ако така ще се чувства по-спокоен. Той изръмжа, че няма нужда, но погледът, който ми хвърли в този момент, ме накара да се усъмня в думите му.
	Настаних се удобно в градината на странноприемницата с кана студен чай на масата, който моята любезна домакиня ми предложи, с лаптопа и разтворения пред мен дебел класьор и се зарових в криволиците на миналото, съзнателно задълбочавайки се в имената на бароните Сен Арман в родословното ми дърво.
	Като свърших с това занимание, отново извадих бележката на Марк Ланел, която бях намерила сутринта, и замечтано се облегнах назад във фотьойла. Сега вече, след като Ерик ми преведе „драсканиците“ на баща си, можех по-лесно да разчета почерка му. Препрочетох написаното и по-специално — пасажа, в който ставаше дума за дневника. Дали този документ съществуваше наистина, или беше само предположение? Буквата „Г“ действително ли означаваше Габриел? И онзи Морис беше ли неин баща?
	Имаше начин да проверя поне последното, но това означаваше да се откажа от удоволствието лично да се поровя в архивите — малко удоволствие, което си бях предвидила за посещението ми в Анже. Колебаех се и това продължи поне половин минута. След това любопитството ми взе връх и потърсих в интернет регистрите за гражданско състояние на град Анже.
	След _дълги_ минути досадно ровене в един PDF документ от няколкостотин страници с много дребен и трудно четлив текст накрая открих акта за раждане на Габриел и предположенията ми веднага се потвърдиха: Морис Вилньов наистина беше неин баща. Почти подскочих от радост на стола и за малко не се хвърлих в колата, за да се понеса незабавно към Анже и да кацна пред вратата на книжарницата, за да чакам там мосю Буржоа.
	Като сдържах, доколкото ми позволяваха силите, нетърпението си, направих екранна снимка на документа, запаметих референтните данни и номера на страницата с твърдото намерение в понеделник след посещението в книжарницата да направя копие на хартиен носител.
	Бях страшно развълнувана и затворих лаптопа. Цялата треперех и същевременно осъзнавах, че може би възлагам твърде много надежди на този дневник. Като изключим факта, че е възможно изобщо да не съществува, опасявах се, че Габриел може да го е писала, преди да срещне Тома и той да не съдържа никаква информация за него. Въпреки че ме интересуваше най-вече вероятността да открия в дневника допълнителна информация за моя далечен прародител, а и това все пак беше основната цел на диренето, с което се бях заела, любопитството ми по отношение на този тайнствен Тома Д’Арси ставаше все по-голямо с всеки път, когато се повдигаше някакво крайче от завесата, забулваща живота му.
	Кой беше той? Какво криеха поправките върху акта му за раждане?
	Марин, която се връщаше от любовна среща, прекъсна размишленията ми. Нямах търпение да обсъдя с нея какво съм открила и я поканих да седне до мен. Тя тутакси прие и прекарахме останалата част от вечерта заедно в шеги и разговор, за каквото ни хрумне. Говорихме много за моите прадеди, за този хипотетично съществуващ дневник — тя сподели, че навремето Марк Ланел не й е споменавал за него, а също и за местното изкуство и история. Разпитвах я за фамозния фестивал, който започваше другата седмица, и тя ми разказа в общи линии историята на Шандьоние: че градът е основан едновременно с издигането на замъка още преди хиляда години от един прославен богат благородник; как се е развивал през вековете, превръщайки се от селище само с ловни хижи в прелестен малък град, какъвто беше днес.
	После, минавайки от тема на тема, когато постепенно разговорът започна да заглъхва, тя ми довери с пълен с носталгия глас, в който личеше колко тъгува заради преждевременната загуба на този близък за нея човек, при какви обстоятелства бащата на Ерик бе станал владетел на замъка.
	Една трагична, но и романтична история, чието начало се губеше в годините назад, когато Марк Ланел бе срещнал Лора, лелята на Марин.
	Лора открай време безумно обожавала замъка в Шандьоние. Марк пък много скоро бил завладян от луда страст по Лора. И през една августовска нощ, когато небето било осеяно с падащи звезди, Марк поискал ръката на Лора насред руините на замъка.
	Лора приела и години наред живели щастливо… Чак докато една зимна вечер, няколко години след раждането на Ерик, всичко се преобърнало с главата надолу. Колата им се подхлъзнала на едно заледено място и се блъснала в идващия срещу нея камион. Когато Марк няколко дни по-късно дошъл в съзнание, вече бил вдовец, а Ерик останал без майка.
	Годините се нижели и Марк започнал да играе на лото всяка седмица. Лора още от началото обичала лотарийните игри и той използвал нейната комбинация от цифри фетиши: деня и месеца на рождените им дни, датата на сватбата им и на раждането на сина им. Един ден невероятното се случило: спечелил големия джакпот. С парите откупил замъка, за да предотврати опасността той да попадне в ръцете на инвеститори, които възнамерявали да го превърнат в курортен център. И се заел да направи всичко възможно, за да го спаси, да възстанови с помощта на Марин и на много други жители на Шандьоние забравената му история, но за съжаление починал още преди да доведе докрай това начинание и така оставил на единствения си син тежката задача той да спаси замъка.
	— За жалост битката изобщо не е спечелена — заяви Марин с огорчение. — Да оставим настрани факта, че Ерик предпочете, и то отдавна, да се включи в дейността на Лекари без граници — знаете ли, той е прекрасен педиатър и се отнася с изключителна нежност към децата — добави още тя, а аз се сдържах да не повдигна недоверчиво вежди. — Замъкът погълна всичките пари от лотарията: отидоха за такси, данъци и облагане на наследството. Сега вече не е останало почти нищо.
	Стоях мълчаливо известно време и се опитвах да осъзная това, което Марин ми довери, и една особена тъга нахлу в душата ми заради тази трагедия и несправедливия живот. Горкият Ерик помислих си.
	Но още преди да кажа каквото и да е, Марин внезапно смени темата, насочи разговора към не толкова мрачни преживявания и вечерта пак продължи, както бе започнала, сред смях и шеги.
	Но дълбоко в себе си продължавах да мисля за Марк и Лора, а и за Ерик с натежало от мъка сърце заради хора, които всъщност не познавах.


	Гласове някъде встрани от мен ме върнаха в реалността. Семейство полагаше венец върху малък гроб на няколко крачки по-нататък и сърцето ми се сви, като видях изписаните върху надгробния камък дати. Само две години живот…
	От притеснение ускорих крачка, за да ги подмина, търсейки с очи мястото, където бих имала най-голям шанс да открия гробницата на Сен Арман. Накрая намерих твърде лесно, каквото търсех: всъщност като се има предвид размерът на гробницата, трудно би било човек да не я забележи.
	Тя представляваше постройка от бял камък, нещо като кръгла кула, в чиято архитектура се долавяше влиянието на готиката, и наподобяваше архитектурата на замъка.
	Машинално извадих скицника и се заех да рисувам, като обръщах особено внимание на скулптурите, които украсяваха мавзолея, на мъха, който растеше навсякъде по каменния зид, и на растителността, която лека-полека завладяваше мястото. И докато възпроизвеждах тази картина върху листа, духът ми се рееше, връщаше се към моите деди, към замъка и Ерик.
	Трудно ми бе да осъзная, че не само произхождам от френски аристократи, но и че тези аристократи, освен това са притежавали замък, истински замък, който бе преживял войни и балове, и бе свидетел на историята на Франция с главно „И“. Беше невероятно и нещо съвсем различно от нещата, които обикновено ми се случваха в живота. И все пак — сбъдна се. Вече имах доказателство и то беше тук, пред очите ми, а също и в дебелия класьор, който ме чакаше в странноприемницата.
	Не можех още да схвана ясно какво в действителност означава това за мен, дали щеше да промени с нещо живота ми. Някъде дълбоко в себе си имах усещането, че това откритие придава нова стойност на моето съществувание. Сякаш внезапно заслужих мястото си на Земята, защото имах знаменити деди.
	Кучешки лай и човешки глас, който ми бе много познат, се чуха няколко алеи по-нататък и ме извадиха от унеса. Вдигнах очи от скицника и видях Ерик и кучето му Макс, които спряха пред един гроб. Ерик приклекна и широките му рамене се отпуснаха надолу, смазани от невидима тежест, и той остана така — неподвижен и със сведена глава пред гроб, който предположих, че е на баща му.
	Постепенно раменете му се свличаха все по-надолу, главата му се свеждаше все по-ниско и въздухът сякаш се изпълни с дълбока мъка. В този момент той излъчваше толкова чисто, толкова неподправено и силно чувство, че усетих как гърлото ми се стяга. Внезапно разговорът с Марин изплува в паметта ми и тъгата, която изпитах тогава, докато слушах разказа й, отново нахлу в мен.
	Инстинктивно прелистих страниците в скицника, докато стигнах до първия чист лист, и увековечих този момент с най-големи подробности: ниско сведената му глава, извивката на отпуснатите рамене, стърчащата във всички посоки коса и ръката му върху главата на кучето, сякаш за да черпи утеха от него… При всяка линия, при всяко очертание с молива сърцето ми се свиваше все повече, сякаш попивах част от завладялото го чувство.
	Най-сетне Ерик вдигна ръка и прокара длан по лицето си. Давах си сметка, че би трябвало да се обърна и да го оставя сам с мъката му. Но не успявах да отместя поглед. Бях като… хипнотизирана. Пръстите ми не рисуваха, моливът беше замрял в края на страницата и почти не дишах, толкова силна бе емоцията в този миг.
	След това внезапно балонът се спука. Ерик стана, направи знак на Макс да го следва и тръгна право към мен.
	Завладя ме паника. Изведнъж се почувствах виновна, че го бях наблюдавала, без да знае. Съмнявах се, че изобщо би одобрил някой да го изненада в такъв миг на слабост. И вместо по най-естествения начин да направя една крачка и да застана пред мавзолея на Сен Арман, както би постъпил всеки нормален здравомислещ човек, аз сторих едно-единствено нещо, което беше дори по-неподходящото и от това да стоя неподвижно и да се взирам упорито в него: втурнах се към най-близкото гробно място и се скрих зад плочата.
	Проклинах собствената си глупост и притискайки скицника до гърдите си, се прилепих, доколкото ми позволяваше моят ръст от метър и петдесет и един, до надгробния камък и кръстосах показалеца и средния си пръст против уроки, та дано мине, без да ме види.
	Планът ми щеше да е безупречен, ако не беше обонянието на Макс. Скривалището ми — идеално или не, но кучето бързо ме откри и радостно обяви на всички в радиус от 150 километра, че съм там, втурвайки се към мен с обичайния си ентусиазъм. Сигурна съм, че ако не се бях облегнала на камъка, буквално щеше да ме просне на земята.
	И неизбежно се случи това, което трябваше да се случи. След кучето се появи и Ерик и ме видя как несигурно балансирам под стремителните подскоци на Макс. Изненадата, която се изписа на лицето му, скоро бе заменена от изражение, което говореше за пълно недоверие.
	— О не, да не би да сънувам! Шпионирате ли ме?
	Отблъснах Макс и се надигнах, опитвайки се да си възвърна достойнството под безмилостния поглед на неговия стопанин, който дори не се помръдна, за да ми помогне. След като се изправих, пооправих бялата си блуза, която сега беше със следи от кучешки лапи, опънах малко надолу трапецовидната си пола с десен на цветя и забих поглед в неговия.
	Очите му бяха зачервени като на човек, който не е спал от три седмици или по-скоро в този случай, който е плакал много, а в глъбините на сините му очи се четеше дълбока умора. Съобразявайки се с чувствата, които той най-вероятно се опитваше да прикрие с агресивното си поведение, преглътнах яростните думи, които едва не изскочиха от устата ми, вместо тях на лицето ми грейна възможно най-красивата усмивка и заявих все пак малко заядливо:
	— Добър ден и на вас, мосю Ланел! Как сте? Хубав ден, нали? Великолепен! Чудесен за рисуване — добавих, вдигайки скицника, който държах в ръка.
	Затворен, естествено. Много добре си представях как щеше да реагира, ако види точно с какво се занимавах.
	— О! Вие… Дошли сте да рисувате? — започна той малко объркано.
	— Дойдох всъщност да посетя гроба на моите деди — обясних. — И се възползвах от случая, за да направя няколко скици. Обожавам да рисувам, това е донякъде мое хоби.
	— Мислех, че е генеалогията.
	— И тя също. Да кажем, че не си спомням да е имало в живота ми време, когато да не съм рисувала, а помня много добре живота си, преди да се заинтересувам от генеалогията. Увлекателно занимание е, но отнема прекалено много време.
	— Предполагам.
	— От друга страна, ако знаехте само какво може да открие човек, когато се задълбочи върху живота на дедите си!
	Сякаш изведнъж се бях превърнала в истинска мелница за думи. Изобщо не можех да се спра.
	— Вижте моя случай например: когато започнах, и през ум не ми минаваше, че може да стигна до откритието, че прадедите ми са имали благородническа титла! Никога ли не сте изпитвали желание да разберете кои са вашите предци?
	— Не. Предпочитам да се посветя на настоящето и на бъдещето. Човек не може да промени миналото.
	— Само изучавайки миналото, можем да разберем настоящето наблегнах на думите — и да избегнем опасността да повтаряме едни и същи грешки.
	— Не знам в коя вселена живеете, принцесо, но на мен по-скоро ми се струва, че на света в буквалния смисъл на думата не му пука за миналото и се хвърля право с главата напред да прави същите грешки, същите странности, същите отклонения. Светът е корумпиран. Той е гнил отвътре. В него всеки е за себе си и става по-зле за останалите.
	Не знаех как да отговоря на тази словесна атака, от която прозираше черногледството му по отношение на света. Нима не бе в състояние да види някаква — дори най-малката — добрина наоколо? Човек би казал, че на плещите му тежи цялата нищета на земята.
	— Африка ли ви направи толкова циничен? — не можах да се сдържа да не попитам.
	— Откъде знаете, че съм бил в Африка?
	— Марин ми каза.
	— Марин много говори.
	— Сигурно сте натрупали страхотен опит.
	— Отвори ми очите за много неща.
	— Представям си.
	— Не, не си представяте. Никой не си представя и в това е проблемът. Той излиза извън всякакви представи.
	За момент настъпи тишина и се чудех как от рисунките ми минахме на въпроса за мизерията в Африка. Атмосферата се нажежи.
	— Извинете ме, на ръба съм — промърмори Ерик.
	— Естествено е, разбирам ви. Минавате труден период.
	— Това не е основание да ви се нахвърлям така…
	Въздъхна.
	Тръгнахме към изхода. Около нас Макс весело подскачаше без никаква почит към покоя на мъртвите. Видях встрани от алеята една пръчка и я взех. След това я показах на Макс и му я хвърлих.
	— Не биваше да го правите — каза Ерик.
	— Защо? Искате да кажете, че подобна игра е забранена в гробищата ли?
	— Да, вероятно е забранена. Но исках най-вече да ви кажа, че Макс повече няма да ви остави на мира.
	— О, няма нищо, разполагам с достатъчно време!
	— Не и аз.
	Вдигнах вежди и го погледнах с крайчеца на окото.
	— Извинете, бях забравила, че имате натоварения график на министър — подразних го и взех пръчката, която Макс бе донесъл.
	— Не е това — възрази стопанинът му и аз насочих вниманието си към него. — Чакам един архитект, специалист по реставрация на стари сгради. За замъка.
	— Мислех, че сте решили да не се занимавате повече…
	Хвърлих пръчката, Макс хукна отново да я търси с неизтощим ентусиазъм.
	— Срещата беше предвидена отдавна, така че не я отмених. Но не очаквайте да се случат чудеса. Навярно никога няма да имам достатъчно средства, за да реставрирам замъка без чужда помощ. Възможно е да ми даде някои препоръки как да си осигуря приходи, но не си правя илюзии.
	— Сигурна съм, че има изход.
	Той сви рамене.
	— Ще видим.
	Бяхме стигнали до входа на гробището. Хвърлих за последен път пръчката на Макс, който се спусна със същата бързина като предишния път.
	— С какво сте дошли — попитах, тъй като не видях никаква кола.
	— С велосипед — отвърна Ерик и кимна с глава към стойката за велосипеди по протежението на стената.
	— А Макс? Да не би да сте го държали в малка розова кошничка, закрепена за кормилото? — пошегувах се и посочих едно прелестно колело на малко момиченце.
	— Много смешно! Макс има нужда да изразходва енергията си, той тича отстрани! Минавам напряко през гората, която започва наблизо. Избягвам пътя и Макс може да тича, без да има опасност да го блъсне някоя кола.
	— Да, виждам.
	— А вие, вие…
	Никога няма да разбера какво искаше да ме пита, защото в този момент Макс, който се носеше право срещу мен с пръчка в муцуната, връхлетя отгоре ми с все сила, изтласквайки ме метър от мястото ми. Остра болка проряза глезена ми като със свредел, докато се просвах върху чакъла.
	— _Ouch! Oh fudge, that hurts!_* — пророних през зъби, а майчиният ми език моментално надмогна френския.
	[* Ouch! Oh fudge, that hurst! (англ.) — Ох! О, ужас, колко боли! — Б.пр.]
	— Макс, седни! Нямаш право да се хвърляш срещу хората така, ясно ли е? Забранено е! — скара му се Ерик и забърза към мен. — Как сте? Ударихте ли се? — попита той и ми протегна ръка.
	— Сигурно ще оцелея — отвърнах и плъзнах длан в неговата, за да се изправя.
	Само че в момента, в който стъпих на крака си, болката, която усещах в глезена, стана още по-рязка, пропълзя по целия крак и аз тежко се свлякох на земята, гримасничейки от страдание.
	— _Ouch!_ — простенах отново.
	Вдигнах поглед леко нагоре и видях клекналия до мен Ерик.
	— Дайте да видя — заповяда той и хвана властно с ръце крака ми.
	Движенията му бяха изключително нежни, пръстите му леко въртяха стъпалото ми, проверявайки как ще реагирам. Въпреки волята ми допирът на дланите му върху кожата накара сърцето ми да се разтупти и гореща вълна заля бузите ми. Спомних си думите на Марин: _… и се отнася с изключителна нежност към децата._ В този миг бях скептична, но внезапно вече не ми беше трудно да си го представя.
	— Навехнат е — заяви той и пусна крака ми. — Глезенът трябва да се стегне и известно време не бива да го натоварвате. Мога да ви предпиша обезболяващи, ако имате болка.
	— Не, ще се оправя, ще оцелея някак. Напротив, непременно ще трябва да стъпвам на него. Нали ви казах, че утре отивам в Анже.
	— И дума не може да става. Глезенът трябва да почива.
	— Не подлежи на обсъждане. Утре е единственият ден, в който мога да отида в книжарницата, преди да я затворят за ваканция.
	— Няма как да карате кола с изкълчен ляв глезен.
	— Ще намеря решение.
	— Вие сте дяволски инат, знаете ли?
	— Казва се „решителна“ — отвърнах.
	Не му трябваха дори и две секунди, за да долови, че намеквам за последния ни разговор и нещо като усмивка за кратко се мярна на устните му.
	— Изкълчването ще стане по-тежко, ако стъпвате на крака.
	— Нали ви казах, ще се оправя някак.
	— Боже мой…
	Той затвори очи, поклати глава и се изправи. Без да каже и дума, ме вдигна на ръце.
	— Какво правите?
	— Слагам ви на тази пейка, все пак е по-удобна от чакъла на паркинга — каза той, съвместявайки жестовете си с думите.
	— Благодаря — прошепнах едва-едва.
	— Чакайте ме тук. Ще заведа Макс в замъка и ще дойда да ви взема.
	— Не си правете труда. Мога да се върна и сама!
	— С какво дойдохте?
	— Пеша — отвърнах с гримаса от болка.
	Тази сутрин идеята изглеждаше толкова прекрасна! Гробището беше на около трийсетина минути пеша от странноприемницата и си казах, че това ще е прекрасна разходка покрай брега на Виен. Бях запланувала да си купя нещо за хапване на връщане и да си направя пикник на потъналия в зеленина бряг на реката.
	Само че сега перспективата да се върна пеша вече не ми се струваше толкова съблазнителна. Все пак се изправих и смело направих няколко крачки под саркастичния поглед на Ерик, прикривайки болезнената гримаса при всяка стъпка.
	С тази скорост ми трябваше цял ден, за да се добера до странноприемницата.
	— Нали виждате, че не можете да вървите, така че не упорствайте. Седнете, ще се върна да ви взема след десет минути.
	Подчиних се с въздишка и се свлякох отново на пейката.
	— Хайде, Макс, ела, за днес направи достатъчно, връщаме се!
	С тези думи той яхна велосипеда и полетя като вихър към гората.


	Отново се бях вглъбила в рисунката, която правех в скицника, когато във въздуха се разнесе леко бръмчене. Не му обърнах особено внимание — бях се съсредоточила върху скицата. Лека-полека бръмченето се засили, вдигнах очи и видях огромен черен мотор да заковава точно пред мен. Мотоциклетистът, облечен в комбинезон за мотористи в същия черен цвят като на мотора, пусна страничната подпора и се обърна към мен, докато сваляше каската си.
	Дъхът ми спря в гърлото и сърцето ми прескочи един удар, когато осъзнах кой е мотористът.
	Ерик…
	Най-малкото, което човек би могъл да каже, е, че доспехите му на байкър му отиваха страшно много. От него се излъчваше мъжествена, почти опасна аура. Боже мой, не очаквах да е също и толкова… секси.
	Съвзех се, доколкото можах, и вдигнах вежди:
	— Това опит да се впечатли публиката ли е, мосю Ланел?
	— В никакъв случай — отрече той с лека усмивка. — Това е единственото превозно средство, с което разполагам. Донесъл съм ви каска — добави и ми подаде каска с форма като на военните. — Хайде, качвайте се, ще ви закарам в странноприемницата.
	Станах и куцукайки с гримаса на лицето от болка, докато измина петдесетината сантиметра до мотора, нахлупих каската, като едва сдържах ропота си. Кой би могъл да изглежда секси с такава каска? Очевидно не и аз. Не че исках да бъда нещо специално, нека да е ясно, но все пак и аз имам известна гордост, а тази каска би превърнала в посмешище дори и най-очарователния топмодел. Във всеки случай, що се отнася до мен, нещата стояха именно така — потвърди го насмешливото пламъче в погледа на Ерик. Тогава разбрах, че без съмнение го е направил нарочно.
	За да отвърна на предизвикателството и за да му покажа, че не съм глупачка, застанах в съблазнителна поза — с издадени напред устни и трептейки с мигли като някаква епилептична пеперуда — и заявих:
	— Е, мосю Представител на света на нелюбезните, достатъчно смешна ли съм за вашия вкус?
	— Върховна сте. Хайде, качвайте се. Имате ли нужда от помощ, или ще се оправите сама? — добави той, поглеждайки полата ми.
	Усмихнах се с най-красивата си усмивка и се включих в играта му — отправих му сладникав поглед, вдигнах полата си високо нагоре по бедрата и с провокативна грациозност и чувственост, доколкото бях способна в момента на такова нещо, се приплъзнах зад него, обгърнах торса му с ръце и се притиснах към гърба му.
	Прикрих самодоволното си изражение, като видях как преглътна и се зае светкавично да закопчава каската си, преди да потегли с мотора.
	— Дръжте се здраво, принцесо, ще тръска.


	Когато Ерик спря пред странноприемницата след десетина минути, сърцето ми продължаваше да бие бясно от тази „разходка“.
	Поне веднъж не беше излъгал. Наистина тръскаше здравата. И най-лошото беше, че го правеше нарочно. Все едно че бях пътувала с влакче на ужасите.
	И въпреки това дори и за минута не се бях почувствала в опасност. Не изпитах страх дори и за секунда, че може да загуби контрол над мотора. Дори за миг не се усъмних в него.
	Не знам защо бе решил да ме накара да преживея такава силна тръпка. Може би от желание за отмъщение. Но истината беше, че това пътуване с мотоциклета ми се стори възхитително. През тези десет минути, които прекарах, притисната до него, се чувствах по-жива откогато и да било. И копнеех само за едно: да се повтори.
	Нещо, което не бих му признала никога, разбира се.
	Ерик пусна страничната подпора, за да опре мотоциклета на нея, и свали каската си. За моя огромна изненада, докато и аз правех същото, Марин излезе от странноприемницата с чифт патерици в ръце.
	— Вижте какво намерих! — възкликна тя.
	— Чудесно — отвърна й Ерик.
	Откъде Марин би могла да знае какво е състоянието на глезена ми?
	Бях толкова изненадана, че дори и не помислих да се възпротивя, когато Ерик взе каската и ме вдигна на ръце, за да ме внесе вътре в сградата. Там ме сложи да седна на един стол до масата, на която Марин беше наредила всичко необходимо за лечението на едно навяхване.
	— Ерик ми се обади да ме предупреди, че сте имали малък инцидент с Макс — обясни тя, като видя изненадата ми. — Така че приготвих, каквото трябваше за спешна помощ — добави с усмивка.
	— Наистина нямаше нужда да си създавате грижи, действително не е сериозно!
	— Може и да не е — намеси се Ерик, — но все пак са ви необходими грижи.
	И без да ми остави време да отговоря каквото и да било, той коленичи пред мен, свали сандала ми и се зае с превръзката. Отново жестовете му бяха прецизни и решителни и същевременно изключително нежни. През тялото ми премина тръпка, която не можах да овладея, и се молех на Бога да не я забележи.
	— Трябва да избягвате прекаленото движение — каза той, докато окончателно фиксираше превръзката. — И бъдете готова в 8 часа утре сутринта. Ще дойда да ви взема.
	— Да ме вземете ли? — повторих объркана.
	— Все още имате намерение да отидете утре в Анже, нали?
	— Да, но аз не…
	— Тогава ще ви закарам — прекъсна ме Ерик. — И дума не може да става да седнете зад волана с навехнат глезен. Ще отидем с колата ви.
	Тъкмо се канех да възразя, когато добави безапелационно:
	— И не подлежи на обсъждане.


>	14
>	Габриел

	_Замъкът Ферте-Шандьоние, ноември 1899_
	— Пристигнахме — обяви Тома след малко, когато двамата с Габриел излязоха на покрита със сняг горска поляна. Отпред се издигаше сграда от сив камък, дълга няколко десетки метра, от която се чуваше цвилене.
	Младата жена вдигна учудено вежди и заяви с престорено сериозен тон:
	— Много любезно от ваша страна да ми покажете цялото имение, мосю Д’Арси, но трябва ли да ви припомня, че двамата с баща ми нямаме и едно су, за да станем негови собственици?
	— На грешен път сте, госпожице Вилньов, това, което искам да ви покажа, се намира вътре в конюшнята.
	— Сигурна съм, че Торнадо би се чувствал много удобно насред книжарницата — продължи тя, — но се опасявам, че няма да имам средства да го закарам до Анже.
	— И това не е. Елате, ще видите.
	— И този път ли трябва да затворя очи?
	— Не, не е необходимо — отвърна той с усмивка.
	Тя тръгна след него към сградата.
	— Защо архитектурата на конюшните е толкова различна от тази на замъка? — попита Габриел.
	— Това е стара ловна хижа още от времето, когато е бил построен замъкът — отвърна Тома. — В началото на XVIII век е превърната в конюшня. Впрочем това е всичко, което е останало от онази епоха, тъй като замъкът е бил изцяло разрушен по време на Революцията. Оцеляло е само това и една огромна плевня няколко километра по-нататък.
	— За втори път споменавате за разрушаването на замъка. Какво се е случило?
	— Нищо особено за онова време. Собственикът — един маркиз, бил в Париж, когато избухва Френската революция. Затварят в тъмницата и него, и жена му, няколко дни по-късно ги гилотинират, а замъкът бил разграбен и сринат до основи.
	Очите на Габриел се разшириха от ужас.
	— Господи! А семейството ви? — попита тя. — То също ли е пострадало… от яростта на Революцията?
	— Никой не е бил гилотиниран, ако питате за това. Сен Арман заминават за чужбина още в първите часове — каза Тома безучастно, все едно че четеше книга с исторически факти. — Отнемат недвижимите им имоти и ги лишават от титлата, докато са в изгнание. Синът им Анри, наследникът, се връща във Франция още при първата предоставила му се възможност и успява да си издейства да стане оръженосец на Наполеон, който му връща титлата в знак на благодарност за преданата и лоялна служба. След това през 1812 година Анри купува замъка почти без пари, всъщност купува останалите от него руини. И тъй като по природа бил доста скромен и тих човек, успява да го изгради отново, но два пъти по-голям, като се възползвал от случая, за да бъдат издълбани и ровове, а и за да придобие още няколко акра земя и гори около него.
	Бяха стигнали до голямата дървена порта на конюшнята и това сложи край на разказа на Тома, който побърза да отвори вратата пред Габриел. Конете вътре започнаха да цвилят и да удрят с копита, за да привлекат вниманието на посетителите, а младата жена сбърчи нос, усещайки силната миризма на тор, която нахлу в ноздрите й.
	— Минете оттук, те са точно там — заяви Тома, докато я водеше към един празен бокс няколко стъпки по-нататък.
	— Кои те?
	— Те — отвърна той просто и се отдръпна, за да й направи път да мине.
	Тя приближи, провря глава през отвора на бокса и не можа да сдържи възторга си. Сгушени едно в друго, пет съвсем мънички кученца с различно оцветена козинка — от черно до кафяво, като се мине през бяло и карамелено — се притискаха със затворени очи към просната на пода кучка с бяла като сняг козина и с прелестно малко черно петно с формата на сърце на челото. Като чу, че Габриел приближава, кучката, която беше изтощена до крайност, само вдигна към нея своя уплашен и умоляващ поглед.
	— О, боже! — възкликна младата жена и коленичи пред купчината кутрета, без изобщо да мисли за роклята си. — Толкова са мили!
	— Гийом ги е намерил тази сутрин — каза Тома зад гърба й. — Сигурно ги е родила през нощта.
	— Прелестна е, но е толкова слаба! Навярно умира от глад!
	Габриел колебливо приближи ръка до кучката, шепнейки й ободряващи думи. Животното беше толкова слабо, че не можеше да помръдне, то затвори очи и се остави на ласките й, без да се противи.
	— Казах на Селест да й приготви нещо за ядене — каза Тома и приклекна до Габриел. — Ще я приберем вътре заедно с малките, за да са на топло. Изпратих Гийом в града за ветеринаря.
	Ръката му полека легна до ръката на Габриел върху главата на кучката, а пръстите му почесваха животното между ушите и изведнъж воалът, който ги бе обвил предишната нощ, ги загърна отново. Тома беше толкова близо до нея, че раменете им се докосваха, ръцете им се допираха и трябваше още мъничко, за да се преплетат пръстите им. Всички шумове около Габриел замряха, времето забави хода си и спря напълно. Тя притвори очи и за частица от секундата се помоли то да спре и те вечно да останат така един до друг.
	После зад тях се чу глас и реалността се върна.
	— Намерих това сред старите вещи от времето на баща ви — обясни Селест и влезе при тях вътре в бокса.
	Сдържайки въздишката си на разочарование, Габриел се обърна към нея, докато Селест слагаше на пода голям сламен панер, пълен с одеяла.
	— Не знам дали си спомняте — продължи тя към Тома, — но когато бяхте малък, семейството имаше една прелестна кучка Жипси. Бях й сложила този панер в кухнята. Обожаваше да лежи в него, докато готвех. Беше голяма лакомница, непрекъснато искаше да й дам нещо за хапване!
	— Помня — промърмори Тома едва-едва и се изправи.
	Студена вълна облъхна Габриел и тя също се изправи, а готвачката продължи:
	— Панерът със сигурност не е първа младост, но съм убедена, че нито кучката, нито кутретата й ще се оплачат.
	— Благодаря, Селест — каза Тома. — Чудесен е. Може да се връщате в кухнята, ние ей сега ще дойдем.
	Селест кимна леко с глава, излезе от бокса и от конюшнята и остави грижата за кучетата на господаря си и на Габриел. Когато се опита да ги премести върху завивките, мосю Д’Арси откри причината, поради която кучката беше толкова тъжна: задният ляв крак на нещастното животно беше ранен и трябваше раната спешно да се почисти, за да не се инфектира. Кучката беше толкова слаба, че без грижи горкото животно едва ли щеше да оцелее.
	За по-малко време, отколкото би им трябвало, за да го изрекат, Тома и Габриел преместиха кутретата, настаниха майка им в панера и ги сложиха пак до нея. След това бързо тръгнаха към кухнята с ценния товар на ръце.
	Докато Селест приготвяше купичката храна за кучката, Тома се зае да почисти внимателно раната, като непрестанно говореше нежно на нещастното животно, за да го успокои. При всяко изскимтяване на кучката от болка сърцето на Габриел се свиваше, но тя се надяваше, че животното ще оздравее. Иначе кой щеше да се грижи за кутретата, ако не оцелееше след тази рана? Когато Гийом влезе в кухнята с разчорлена от вятъра коса и зачервен от студа нос, Тома вече беше приключил с неотложните грижи за кучката. Гийом съобщи, че ветеринарят е затънал в преспите в другия край на града и ще успее да дойде чак след няколко часа.
	— Прекалено много е — заяви Тома. — Тя не може да чака толкова дълго.
	Тома и Гийом се посъветваха и стигнаха до решението да потърсят помощ от стария ловец, който живееше на няколко километра от замъка и който направо обожаваше кучетата. Той сигурно щеше да знае какво трябва да се направи. След няколко секунди двамата мъже вече бяха на път, оставяйки Габриел леко объркана и несигурна какво да прави, докато те се върнат.
	— Хайде, седнете тук и изпийте това — каза Селест и сложи купичка с топъл димящ шоколад на масата. — Сигурно ви е студено.
	— Благодаря — отвърна Габриел, докато сядаше.
	Тя обхвана с длани купата и отпи една глътка. Скимтенето на кучката отново привлече вниманието й и без да каже и дума, отиде да я милва по главата и да й шепне окуражаващи думи, които за жалост нямаха същия ефект като думите на Тома.
	— Знаете ли — заяви Селест, — ако има някой, който да е в състояние да се погрижи за това нещастно животно и да го вдигне на крака, това е само мосю Д’Арси.
	— И за миг не се съмнявам — отвърна Габриел, като продължаваше все така да гали кучката. — Изглежда притежава истинска дарба да разбира животните.
	— Винаги е бил такъв. Обожава животните и те се чувстват добре с него. Още като дете, още преди да се научи да ходи, вече спасяваше всички жаби и всички загубили се костенурки, които намираше. Носеше дъждовни червеи в джобовете си и дори ранени катерички в разни кутии. Още помня деня, когато намери в гората едно паднало от гнездото птиченце. Пъхна го в джоба си и се изкатери по всички дървета наоколо, докато намери гнездото. И го върна при майка му. Тогава беше на седем или на осем години… Знаете ли — подхвана отново след кратка пауза, — той винаги се е чувствал по-комфортно с животните, отколкото с хората. Беше единствено дете и имаше малко приятели. Почти никога не напускаше имението. Затова стана… бих казала, притеснителен. Той запълваше тази липса на приятели с обичта си към животните.
	— Разбирам.
	— Но напоследък се промени. Отдавна не съм го виждала толкова безгрижен. Мисля, че…
	Тя се поколеба за миг, преди да продължи:
	— Мисля, че благодарение на вас, госпожице.
	Габриел не отговори веднага, но усети как бузите й порозовяха и неволна усмивка застина на устните й. Думите на Селест й доставиха толкова голямо удоволствие, че не успя да я сдържи. След това се прокашля и просто каза:
	— Той е добър човек.
	— Да, такъв е — кимна готвачката и в гласа й се долови гордост. — Дори повече, отколкото го показва.
	— Изглежда го познавате много добре.
	— О, да! Започнах да работя тук много преди той да се роди. Баща му ме нае малко след като се ожени за Адалин Д’Арси. Въпреки че живее в Англия вече двайсет години, мисля, че го познавам по-добре от когото и да било.
	— Какъв беше като дете? — попита Габриел, без да може да сдържи любопитството си. — Ако въпросът ми не е твърде недискретен…
	— Що се отнася до вас, не мисля, че е недискретен, не.
	Габриел се изчерви до корените на косата си.
	— Щом искате да знаете, когато беше дете, мосю Д’Арси беше голям немирник.
	— Нима? Шегувате ли се? Трудно ми е да си го представя! Винаги е толкова мрачен, толкова сериозен!
	— Като дете не беше такъв. Дори тъкмо обратното — все правеше някаква беля. Колко пъти съм го виждала да сяда на перилата на голямата стълба и да се плъзга чак до долу. Можеше да си счупи врата и всеки път му дърпаха ушите за това, но не се отказваше да го прави. Спомням си времето, когато се беше пристрастил към историите за рицари. По цял ден четеше книги на тази тема в библиотеката и си беше направил меч, който размахваше, и крещеше: „Предайте се, неверници!“.
	Тя замълча за малко, преди да продължи, а по лицето й личеше, че тъгува за миналото.
	— Истинско щастие беше да го виждаме толкова радостен. По онова време преливаше от жизненост.
	В гласа й се долавяше тъга, от която сърцето на Габриел се сви. Какво ли се бе случило, за да се промени Тома толкова много?
	— Вие наистина много го обичате — продължи младата жена.
	Селест кимна.
	— Като роден внук. Както някога, така и днес, дори днес още повече.
	За известно време в кухнята се възцари тишина и всяка от двете жени потъна в мислите си. Габриел беше седнала на пода и продължаваше машинално да милва кучката, молейки се Тома да се върне бързо. По всичко личеше, че само той би могъл да й вдъхне спокойствие.
	— Мосю Д’Арси даде да се разбере, че не се е разбирал особено добре с баща си преди смъртта му — подхвана тя след малко, подтиквана от любопитството да научи нещо повече за него. — Знаете ли какво се е случило?
	Селест въздъхна.
	— Това е заплетена история.
	За голямо съжаление на Габриел Селест не продължи мисълта си, а и младата жена не настоя и насочи разговора към друга тема.
	— Видях и портрета на майка му — онзи, който е пред библиотеката. Била е прелестна. Той прилича повече на нея, отколкото на баща си, струва ми се.
	— Така е. Той има нейните очи и нейните коси.
	— А също и усмивката й.
	— Да, и усмивката.
	— Изглежда я е обожавал.
	— Наистина, така е. Всички обичаха Адалин Д’Арси. Тя беше прекрасен човек — нежна и внимателна. Случваше се да идва в кухнята заедно с мосю Д’Арси и да приготвя бисквити, за да отидат на пикник в парка. Двамата не можеха един без друг. Тя беше центърът на неговия свят. Той трудно понесе смъртта й.
	— Доколкото разбрах, станала е злополука?
	По лицето на Селест премина сянка.
	— Да. Тя имаше… тя се спъна и падна надолу по стълбата. Почти в краката на мосю Д’Арси.
	Габриел вдигна длан към устните си.
	— О, боже! — прошепна тя. — Искате да кажете, че е видял…
	— Да.
	Селест наведе глава, после продължи:
	— Това беше трагедия за всички, но за мосю Д’Арси беше нещо още по-лошо. Малкото момче — весело, засмяно, преливащо от жизнерадост, какъвто беше преди това — в онзи ден изчезна завинаги и той се превърна в сянка на самия себе си. Вече не се усмихваше, не играеше. Мъчително беше да го гледа човек. Правех всичко възможно, за да му помогна, но… не беше достатъчно.
	Сърцето на Габриел започна яростно да блъска в гърдите й, докато си представяше ужаса, който бе изживял. Сега толкова много неща й станаха ясни. Внезапният обрат в настроението му, когато Габриел попита за трагедии и призраци. Мъката в погледа му, докато говореше за майка си.
	Внезапно й се прииска да върне назад думите си от онази вечер, да преглътне и тях, и глупавите си шеги. Толкова й се щеше никога да не бе събуждала у него този спомен.
	Тя не успя да сдържи въздишката, идваща от глъбините на сърцето й.
	— Каква трагедия… Толкова ми е жал за него.
	— И на мен, госпожице. И на мен. Той много страда заради това.
	— Дали… дали белегът на лицето му има връзка с това събитие?
	И този път готвачката отговори уклончиво.
	— Пряко — не. И това е една травмираща история.
	— По-травмираща от това да види така майка си…
	Селест кимна с глава.
	— Опасявам се, че да.
	_О, мили боже! Но какво му се е случило?_
	— Той не говори за този период от живота си — продължи Селест, — който остави непоправими последици. Той… той загуби всякакво доверие в себе си и в другите. Сякаш вече не се надяваше на нищо от околния свят. Като че нещо в него угасна.
	За огромно съжаление Габриел не успя да научи нищо повече, защото вратата рязко се отвори и влезе Тома, следван от Гийом и от още един човек, когото не познаваше. Беше ветеринарят — най-сетне бяха успели да го открият по пътя. След като прегледа внимателно кучката, той заяви, че раната е доста сериозна, но като се направи превръзка и при подходящи грижи кучката ще оцелее.
	В кухнята настъпи всеобщо облекчение.


	Тази вечер, след като всички се сбогуваха и всеки се прибра в стаята си, Габриел дълго време не можа да заспи. Въпреки умората от късния час и емоциите през деня, не успяваше да се унесе в сън. Разговорът й със Селест не спираше да се върти в главата й, завършвайки винаги с един и същ въпрос: какво по-страшно се бе случило в живота на Тома от травмиращия спомен да види майка си мъртва пред очите му?
	Силно разтревожена, младата жена стана и, намятайки на раменете си един домашен халат, тръгна към единственото място, което знаеше, че може да успокои духа й — библиотеката.
	Тя се промъкна тихо и грижливо затвори вратата зад себе си. В камината огънят все още гореше и хвърляше върху книжните рафтове неясна светлина, а също и върху мъжа, който бе седнал на канапето срещу огнището.
	— Тома? Не спите ли?
	— И вие не спите.
	— Не. Сънят бяга от очите ми. Дойдох да потърся нещо за четене, но може би предпочитате… да ви оставя сам?
	— Не. Останете. Моля ви.
	Тя кимна и седна до него на канапето.
	— Непрестанно мисля за нещастната кучка — каза тя след няколко секунди мълчание. — Смятате ли, че е на някого? Може би някой дори и в този момент я търси?
	— Не съм убеден. Струва ми се доста недохранена, за да е така.
	— Но е толкова красива. А кутретата — направо човек да ги схруска.
	Той се засмя.
	— Наистина, така е.
	— Знаете ли — продължи тя след кратка пауза, — прие ви за свой господар.
	— Така ли смятате?
	Тя кимна с глава.
	— Достатъчно е само човек да види пълния с обожание поглед, с който ви гледа, когато сте наоколо. Ако питате за мнението ми, мисля, че и вие също я приехте. Дори ми се струва, че се влюбихте в нея.
	Той само леко се усмихна, без да отговори, и сведе поглед.
	— Ако няма стопанин, ще я оставите ли при вас — и нея, и бебетата й?
	— Не мога да ги оставя навън в това състояние. Но… със сигурност няма да мога да ги осиновя.
	— Но защо?
	— Защото… — той замълча за миг. — Предвиждам да се заселя в Ню Йорк.
	Габриел замръзна на място от тази новина.
	— В Ню Йорк ли? Няма ли да се върнете в Англия?
	— Не. Аз… Всичко е готово. Канех се да потегля за Америка, когато… получих известието за смъртта на барона.
	— О!
	Габриел замълча за известно време, докато осмисли информацията, и усети как внезапно в стомаха й зина някаква бездна.
	Новината не би трябвало все пак да я засегне чак толкова. В крайна сметка дали ще е Америка, или Англия, за нея това не променяше нищо. Както и да е — пътищата им щяха да се разделят след това кратко време. Никога не е съществувала някаква друга вероятност.
	Тогава защо внезапно я бе завладяла такава тъга? Защо Америка й се струваше… толкова далеч?
	— Кога тръгвате? — попита, преглъщайки заседналата в гърлото й буца.
	— Щом замъкът се продаде.
	— О! Разбирам.
	Тя замълча за секунда, преди да продължи, връщайки се към началото на разговора им. Изгаряше от желание да му зададе още въпроси за отпътуването му, но й трябваше още малко време преди това.
	— Не можете ли… не можете ли в такъв случай да отведете кучетата с вас в Съединените щати?
	— Не мога всичките. Не мога да тръгна на път с толкова животни. Може би само майката. Което означава, че ще трябва да изчакам, докато малките спрат да сучат и им намерим нов дом.
	Някъде в сърцето на Габриел проблесна искрица надежда.
	— Колко време трябва, за да се отбият?
	— Доста седмици. Може би два месеца. Не знам точно колко. Трябва да се осведомя.
	— Смятате ли… смятате ли да останете тук толкова дълго време? — попита колебливо младата жена.
	Като чу с какъв тон му зададе въпроса, Тома се обърна към Габриел и я погледна в очите. Светлината на огъня осветяваше само половината от лицето му, и то с белега, но в този момент Габриел изобщо не го забелязваше. Тя виждаше плахата усмивка на Тома, неговия горящ поглед, в който се четеше смесица от изненада, радост и още нещо, което не можеше да определи. Виждаше мъжа, който се бе погрижил за кученцата и ги бе носил притиснати до сърцето си. Мъжа, заради когото през изминалите дни нейното сърце се бе разтуптявало много по-силно, отколкото самата тя го признаваше пред себе си. Смазаният от живота мъж, който въпреки всичко стоеше изправен.
	Виждаше го такъв в неговата цялост.
	— Да, сигурно ще мога — отвърна Тома след кратко мълчание. — Ако тя иска.
	Вълна на облекчение заля Габриел.
	— Мисля, че много би искала да постои малко по-дълго тук. Заедно с вас — чу тя отговора си през лудото блъскане на сърцето си.
	— Тогава навярно ще остана. Още малко. Заради нея.
	Габриел му се усмихна, той също й се усмихна, като и двамата не отместваха поглед един от друг.
	— Габриел?
	— Моля?
	— Искате ли да ми почетете още?
	— С удоволствие, Тома.


>	15
>	Александра

	_Анже. В наши дни_
	— Е? — попитах, докато закопчавах колана. — Какво стана с архитекта?
	Спазвайки обещанието си, Ерик Ланел беше паркирал мотора пред странноприемницата точно в 8 часа. Чаках го, преливаща от енергия и нетърпение, без да смея да помръдна, с папката в едната си ръка и патериците в другата.
	— Готово — отвърна той, икономисвайки думите си, което предизвикваше респект.
	— И все пак? — настоях. — Вникна ли в проблема? Даде ли ви някакви идеи? Някакви решения? Нещо като заем с нулева лихва за сто и петдесет години? Или половин милиард евро?
	— Той е архитект, не е банкер. Каза, че ще помисли, ще се обади тук-там и ще се свърже с мен след няколко дни.
	— Смятате ли, че наистина ще ви помогне?
	— Не знам.
	— Но все пак не ви ли направи поне добро впечатление?
	— Не бих се изразил така. Изглеждаше компетентен, но не прояви някакъв по-специален интерес. Мисля, че замъкът не беше достатъчно престижна задача за него.
	— Но той няма право да постъпва така! Не може да определя на случаен принцип кой замък заслужава да му бъде обърнато внимание!
	— Слезте на земята, принцесо. Той е изключително реномиран архитект и много търсен, на всичкото отгоре. Разбира се, че може! Не…
	— Не живеем в идеален свят, да, знам — прекъснах го. — Но съгласете се, че това е вбесяващо!
	Не, ама наистина! С какво право този човек си позволяваше да определя _точно този замък_ като безинтересен? Той може и да беше маловажен, но все пак сам по себе си представляваше ценност — истинска ценност, съдържаща история, спомени, личности, преживели в него величави и най-банални часове! Не можеше просто да бъде заличен само с един жест и с едно повдигане на рамене с думите: „Ами, пет пари не давам, пълно е с подобни на него!“.
	— Разбира се, че е изнервящо, но това не е ваш проблем. Не се ядосвайте толкова. Как е глезенът ви? — попита той, сменяйки мигновено темата.
	— Добре е — отвърнах с въздишка и потиснах разочарованието си. — Ще оцелея.
	— Не се съмнявам дори и за секунда. Ще оцелеете дори до края на света, стига това да ви помогне да постигнете целите си.
	Признавам, че в момента не знаех как точно да тълкувам думите му.
	— Ще го приема за комплимент — отвърнах решително.
	Той сви рамене и известно време не пророни и дума с впит в шосето поглед.
	— Не бяхте длъжен да идвате с мен, нали знаете това — подех полека.
	— И дума не може да става да ви оставя да карате с глезен в такова състояние. Ще представлявате опасност както за себе си, така и за другите.
	— Което означава, че бих могла да взема влака.
	Забележката ми сякаш го обърка и той замълча за малко, преди да отговори, все така взирайки се неотклонно в асфалтовата лента пред колата.
	— Така е, бихте могли.
	И толкова.
	Със сигурност никога нямаше да мога да разбера този човек.


	Останалата част от пътя изминахме в мълчание или почти в мълчание. Аз говорех, но верен на себе си, Ерик ми отвръщаше едносрично, така че в случая това си беше по-скоро монолог, отколкото диалог. След около час паркира колата пред едно магазинче на малка, покрита с паваж, улица в Анже.
	— Пристигнахме — обяви и изключи мотора.
	При тези думи ме връхлетя вълна от безпокойство.
	_НАЙ-СЕТНЕ сме тук!_ — помислих си.
	За последен път повторих набързо кратката тирада, която си бях подготвила, за да обясня на мосю Буржоа ситуацията с надеждата, че така ще мога да го убедя по-лесно отколкото Ерик, а после, докато моят шофьор изчакваше движението от неговата страна да му позволи да излезе от колата, се опитах да се измъкна някак си от седалката, без да се спъна в патериците и пак да се окажа със задни части на земята. Когато успях без особени щети нито по отношение на колата, нито по отношение на мен самата да изляза, останах така няколко секунди, загледана в магазинчето пред мен.
	То представляваше малка прелестна книжарница със старомоден чар и витрина като в черна рамка, върху която направо върху стъклото беше изписан ръчно с позлатени букви надписът „Книгите на Елоиз“. Вътре се виждаха етажерки, претъпкани с книги в ярки цветове — топли и едновременно нежни, декорация като в старо време, която създаваше впечатлението, че човек сякаш се кани да проникне в един друг свят, в едно друго време. Усмихнах се.
	— Хайде, идвате ли, или възнамерявате да пуснете корени? — възкликна Ерик с присъщата му деликатност и любезност, докато идваше към мен. — Не изминахме целия този път, за да стоим като вкопани пред вратата!
	— Знаете ли, любезността никога досега не е погубила никого измърморих и тръгнах след него.
	Въпреки че отвън книжарницата изглеждаше малка, щом човек прекрачеше прага й, вече не беше така.
	— О, но това е направо ТАРДИС*! — възкликнах, докато Ерик затваряше вратата зад гърба ми. — Отвътре е по-голяма!
	[* ТАРДИС или още ВОИК е машина на времето и същевременно космически кораб в британския научнофантастичен сериал „Доктор Кой“. — Б.пр.]
	— Не разбирам нищо от това, което казвате — промърмори той.
	— Оставете. Няма значение. Тук наистина е великолепно! — добавих, докато се озъртах с жаден и очарован поглед, запаметявайки всеки детайл: старинните рафтове, които оформяха от единия до другия край на магазина пътеки; окачените по стените картини, повечето от които изобразяваха стари книжни корици; кожените пуфове, сложени тук-там в ъглите или в края на пътеките, които предразполагаха клиентите да поседнат и да отделят време, за да разгледат книгите. Във въздуха се носеше примамливият мирис на кафе и на току-що извадени от фурната кифлички, който се смесваше с несравнимия аромат на стари книги с кожена подвързия. Опитвайки се да открия откъде идваха тези невероятни аромати, видях отляво кът за кафе, обзаведен с мебели от началото на XIX век: маси от оцветен в кафяво дъб и столове в същия стил, високи етажерки, пълни със старинни книги с кафява или с червена кожена подвързия. От тавана полилей в жълто-оранжев цвят разливаше мека светлина.
	Бях изцяло запленена от магията на книжарницата и куцуках след Ерик, докато стигнахме до бюрото в дъното на помещението, зад което мъж на около четиридесет години тъкмо прелистваше един каталог.
	Като ни чу, че приближаваме, вдигна очи и се усмихна любезно:
	— Добър ден, с какво мога да ви помогна?
	Един поглед от страна на Ерик ми даде да разбера, че ми предоставя честта да изложа молбата си.
	— Добър ден — започнах с най-хубавата си усмивка на лице. — Бих желала да разговарям с мосю Гзавие Буржоа. Обадих се в събота — добавих, сякаш тези думи бяха като „Сезам, отвори се!“ и щяха да разтворят всички врати пред мен.
	— Аз съм. Какво мога да направя за вас?
	В този миг цялата красива реч, която толкова грижливо си бях подготвила, отлетя от паметта ми и притеснението взе връх.
	— Приятно ми е, аз съм Александра Доусън. Моята история сигурно ще ви се стори малко като изсмукана от пръстите, но ето я. Аз съм една от потомките на основателя на тази книжарница и неотдавна попаднах на документ, от който се подразбираше, че може би притежавате документи от времето, когато е била създадена. И по-специално — лични документи на семейство Вилньов. Това говори ли ви нещо?
	Спрях, леко задъхана от тирадата, която бях изстреляла наведнъж, без да дишам, и зачаках с блъскащо в гърдите сърце. Усетих как Ерик се приближи зад гърба ми и се зачудих дали все пак въпреки безразличния вид, който си придаваше, не бе заинтересуван от съдържанието на хипотетичния дневник. В крайна сметка, ако се окажеше, че той наистина съществува, кой би могъл да знае какво съдържа? Може би щяхме да открием информация, която да помогне замъкът да бъде спасен?
	Във всеки случай се надявах да е така. Наистина се надявах.
	От другата страна на бюрото Гзавие Буржоа ни изгледа поред, преди да отговори:
	— Всъщност точно така стоят нещата. Какво странно съвпадение, защото не сте първите, които се интересуват. Преди няколко месеца ми телефонира един мъж. Искаше да прегледа точно тези документи, но не се обади повече след това и реших, че се е отказал.
	— Говорите за Марк Ланел? — попита Ерик.
	— Да, струва ми се, това беше името му. Познавате ли го?
	— Той ми беше баща.
	— Беше?
	— Почина преди шест месеца.
	Каза го равнодушно, но успях да доловя скрита в гласа му същата болка, същата тъга, която усетих тогава на гробището, и сърцето ми се сви. Почти ме завладя желанието да хвана ръката му и да я стисна, само за да му покажа, че не е сам.
	Не направих нищо такова, разбира се. Все пак исках да изляза цяла-целеничка от този магазин.
	— Приемете моите съболезнования — каза мосю Буржоа със съчувствие.
	— Благодаря.
	След това се обърна към мен:
	— Вашият свекър не ми каза, че снаха му е потомка на Морис Вилньов.
	Опулих се, като чух тази бъркотия, и побързах да го опровергая, а бузите ми почервеняха. В същия миг и Ерик възнегодува.
	— О, не! Не, не и не! Мосю Ланел не ми е свекър.
	— Ние не сме женени!
	— Той едва ме търпи, така че представете си…
	— Запознах се с нея едва преди два дни…
	— Извинете ме — отвърна Гзавие Буржоа. — Като ви видях заедно, реших, че…
	— Само че сте се заблудили — заяви Ерик с рязък тон.
	— Моля да ме извините — добави книжарят смутено. — Не исках да ви засегна.
	— Няма нищо, не бихте могли да знаете — намесих се аз, хвърляйки поглед на Ерик. — Бихте ли се съгласили да ми позволите да прегледам тези документи? Правя проучвания за родословното си дърво и вероятно бих могла да намеря в тях доста полезна информация.
	— Разбира се, няма проблем! Последвайте ме! Ще ми бъде приятно да ви помогна.
	Благодарих му с широка усмивка.
	Мосю Буржоа ни заведе до една малка стая в дъното на основната част на книжарницата, която изглежда му служеше за офис. Тя беше по-строго обзаведена и по-мрачна от останалата част на магазина — в нея имаше бюро, един стол и няколко шкафа. Търпеливо — или почти търпеливо — чакахме, докато той ровеше в единия от тях. Няколко минути по-късно измъкна оттам сравнително голяма картонена кутия и я сложи върху бюрото.
	Вълнението ми мълниеносно нарасна. Успяхме.
	— Всичко е вътре — обясни мосю Буржоа. — Кореспонденцията на Морис Вилньов — и личната, и професионалната — и всичко друго, което успях да намеря и да запазя, когато купих книжарницата преди десет години. За съжаление с течение на времето много от документите са били разпилени, така че разполагам само с тези в кутията, но се надявам, че ще имате късмет с тях.
	— Много любезно от ваша страна, благодаря — отвърнах.
	В този момент камбанката над входната врата на книжарницата издрънка.
	— Извинете ме, имам работа — извини се мосю Буржоа. — Ще бъда съвсем наблизо, ако имате нужда, от каквото и да е.
	— Благодаря.
	И с тези думи той излезе от офиса, оставяйки ни сами с миналото.
	— Как ще процедирате? — попита Ерик.
	— Да си призная, не съм мислила за това. Възнамерявам първо да прегледам всичко, което се съдържа в кутията, и да видя кое ще ми свърши работа.
	— А аз?
	— Вие ли? Как така?
	— Какво мога да направя, за да ви помогна?
	Повдигнах изненадано вежда.
	— Искате да ми помогнете ли? Стори ми се, че не проявявате интерес към миналото.
	Той сви рамене.
	— Тъй като съм тук… поне да съм полезен.
	— Признайте си, че ви е интересно да видите какво ще намеря подразних го.
	— И какво, ако е така? — отвърна, бранейки се.
	— Според мен ще е много добре. Преди малко си мислех, че ако имаме късмет, бихме могли да открием нещо, което да помогне замъкът да бъде спасен.
	— Малко вероятно е.
	— Но не е невъзможно!
	— Не е невъзможно — съгласи се той, но все пак добави: — Въпреки всичко не си правете особени илюзии. В живота нещата никога не са толкова лесни, колкото изглеждат.
	Въздъхнах отегчена.
	— Случва ли ви се от време на време да виждате чашата и наполовина пълна?
	— Въпросът не е в това дали виждам чашата наполовина пълна, или наполовина празна. Аз съм реалист, това е.
	— Е да, ако желаете да чуете мнението ми, вашият реализъм опасно прилича на песимизъм — отвърнах, докато отварях кутията с изключително внимание.
	Мосю Буржоа беше прецизен също като бащата на Ерик. Отделните листове бяха подредени в класьори тематично и по години. Извадих първия и се заех да го разгледам. „Професионална кореспонденция, 1880-1942“, пишеше върху залепения отгоре етикет. Сложих класьора настрани, за да го прегледам по-късно. Извадих втория, който беше много по-тънък и озаглавен: „Лична кореспонденция“. Отворих го и се заех да проучвам съдържанието му, а до мен Ерик се бе задълбочил в друг документ от кутията.
	Бързо установих, че първите писма изглежда нямаха отношение към темата, която ме интересуваше. Обръщах страниците една след друга, докато едно име в горната част на писмото привлече вниманието ми: „Шандьоние“.
	С разтуптяно сърце се наведох над посланието, опитвайки се да разчета съдържанието му, което не се оказа лесна работа, тъй като почеркът беше също толкова ясен и четлив, колкото и почеркът на Марк Ланел.
C>
	Скъпа моя Габриел,
	Пристигнах в замъка Ферте-Шандьоние. Пътуването мина добре. Както се бяхме уговорили с мосю Д’Арси, Гийом ме чакаше в Сомюр, за да ме закара. Както можеш да предположиш, още щом пристигнахме в замъка, помолих да ми покажат библиотеката, за да преценя обхвата на задачата. Габриел, само да беше видяла това място! Невъобразимо е! Навсякъде хиляди книги, разположени на два етажа от пода до тавана и по протежение на всички стени! Ако беше жива майка ти, щеше да подскочи от радост!
C$
	Спрях да чета в минутата, в която осъзнах какво държа в ръцете си.
	_Ouah!_ Наистина ли е имало толкова много книги в замъка? Знаех, че пожарът е унищожил множество редки и ценни екземпляри, но нямах представа, че са били толкова много! Пробягах с поглед по останалата част от писмото и установих, че бащата на Габриел описваше по-нататък на дъщеря си всичко, което бе успял да види в замъка след пристигането си там, и без дори да се замисля, повиках Ерик:
	— Ерик! Вижте, намерих нещо, което може би ще представлява интерес за вас!
	Той стана и се премести зад мен, като се опря с една ръка на бюрото, а с другата на фотьойла ми, така че лицето му беше точно на пет сантиметра от моето и парфюмът му нахлу в ноздрите ми.
	Изведнъж стомахът ми започна да се свива, а едно странно усещане, сякаш ме лазеха мравки, се разпълзя по цялото ми тяло. Това толкова ме смути, че загубих нишката на мисълта си и ми трябваха няколко секунди, за да си спомня какво исках да кажа. Колкото и да е изненадващо, но тъкмо тембърът на гласа му, който изгърмя почти в ухото ми, помогна да се съвзема.
	— Какво има?
	— Едно писмо — отвърнах, установявайки с облекчение, че гласът ми звучи естествено. — От Морис Вилньов до Габриел. Той описва замъка, какъвто е бил през — погледнах датата горе на писмото — ноември 1899 година. Чуйте това.
	Прочетох на глас останалата част от писмото, а Ерик ми подсказваше думите, на които се запъвах. Пред очите ни се разкри замъкът, какъвто е бил точно преди пожара — библиотека, която би могла да съперничи на Александрийската, картини от големи художници, скъпоценни гоблени. Изумителна колекция от нефритени статуетки. Египетски статуи, японски брони, турски ятагани. Галерия с огледални стени и още една с подредени в нея средновековни оръжия.
	Безброй пъти се повтаряха различни имена: Елен, Гийом, Анес… Сигурно на прислугата в замъка.
	В класьора имаше множество подобни писма, в които Морис описваше на Габриел дните си в замъка. Доколкото успях да разбера, бил е нает да състави каталог на библиотеката, за да бъде обявена на търг след това. Очевидно целият замък е трябвало да бъде продаден след смъртта на Виктор Льороа дьо Сей Арман.
	Последната информация ме остави без дъх.
	— Но защо? Защо Тома е искал да продаде семейния замък? Това няма смисъл!
	— Сигурно ще ви е трудно да повярвате — отвърна Ерик, — но не всички непременно изпитват желание или пък имат средства, за да живеят в замък, дори и да е наследство от дедите им.
	— Хмм, сигурно е така, но да продаде всичко? Може би защото вече е планирал да замине за САЩ…
	— Или защото баща му е натрупал твърде големи дългове и продажбата на замъка е била единствената възможност да се плати на кредиторите.
	— Май вашата теория ми харесва още по-малко и от моята.
	— Въпросът не е в това дали ви харесва, а дали е вярна, или не. Би трябвало да сте готова за това, че не всичко, което ще откриете, непременно ще ви хареса.
	Въздъхнах дълбоко.
	— Знам… Знам. И все пак нещо не се връзва. Ако Морис е отишъл в замъка, а Габриел е останала тук, в книжарницата, тогава откъде е тази нейна снимка в библиотеката? Какво е правила там?
	— Няма ли други писма?
	Прелиствах страниците на класьора, но следващите писма бяха на всевъзможни други теми, които нямаха никаква връзка нито с Шандьоние, нито с Габриел.
	— На пръв поглед — не — отвърнах разочаровано.
	— Тогава може би ще има информация тук — каза Ерик и вдигна подвързания с червена кожа дебел бележник, който проучваше, когато открих писмото. — И аз намерих нещо — добави той и сложи бележника пред мен. — Ще ви хареса.
	Сърцето ми се разтуптя.
	— Дали е това, което си мисля?
	— Май, да.
	— Но защо не ми казахте по-рано? — възкликнах и взех дневника.
	Отворих го с треперещи ръце, прелистих го. Пожълтелите от времето страници бяха изписани с фин женски почерк, малко забързан понякога, сякаш пръстите са се затруднявали да следват мисълта. И в написаните редове се открояваха имена: татко, Елен, Анес, Гийом и… Тома.
	Развълнувана се върнах на първата страница. Дневникът изглежда е бил започнат някъде през 1898 година. Корицата и първите му страници ме убедиха в това, което инстинктивно вече знаех.
	Беше дневникът на Габриел. Той наистина съществуваше.
	Погледнах Ерик с блеснали очи. Беше толкова близо до мен, че можех да различа миниатюрната светлинка, която сякаш се канеше да излети от зеницата.
	— Точно той е — казах.
	— Да, той е — съгласи се Ерик.
	Отместих поглед към дневника и известно време само го галех с поглед и длани почти като влюбена.
	— Сигурно ще се смеете — казах тихо, — но малко бях скептична и мислех, че вероятно това е грешна посока и че не би трябвало да възлагам особени надежди на дневника. Струва ми се, че май попадам под влиянието ви!
	— Още не сте го прочели, не знаете какво пише вътре — обърна внимание той.
	— И вие като мен видяхте, че в него се споменават същите имена като в писмата, както и името на замъка. А и на Тома. Сигурно е, че съдържа онова, което търся.
	И какво търсите всъщност? Освен родовите си корени, искам да кажа?
	Усмихнах се, погледнах го право в очите и му отговорих съвсем чистосърдечно:
	— Красива любовна история.
	След това избухнах в смях, като видях как смаяно вдигна очи към небето.


	Час по-късно, когато Гзавие Буржоа дойде да се осведоми докъде сме стигнали и ни попита дали сме имали късмет, все още не бях открила любовната история, която търсех. Но трябва да кажа, че двамата с Ерик едва бяхме прочели първите десетина страница от дневника, които се отнасяха за месеците, преди Габриел да срещне Тома. От чисто историческа и културна гледна точка началото на дневника на моята далечна предшественица представляваше мина от сведения за обществото и нравите в онази епоха, което със сигурност щеше да зарадва историците.
	_Но пък_ — помислих си, — _що се отнася до романтичната история, ще трябва да го препрочета отново._
	Налагаше се да проявя търпение. Не знаех точно в кой момент Габриел се е запознала с Тома, но бях стигнала до месец октомври 1899 година. Знаех, че моите предци са се оженили през юли 1900 година. Сигурно беше, че всеки момент щях да стигна до деня, в който са се срещнали, и да разбера какви са били причините, поради които е отишла в замъка.
	Но… ако благоволят да ме оставят да чета.
	— Имате ли всичко, от което се нуждаете? — попита собственикът на книжарницата.
	— Да, благодаря, намерих точно това, което търсех — дневника на моята далечна прародственица!
	— Много се радвам! Мога ли да ви предложа кафе или нещо за хапване?
	Тъкмо се канех да откажа, когато Ерик се изправи и прокарвайки длан по тила си, заяви:
	— Признавам, че не бих се отказал от едно кафе.
	— Елате, последвайте ме, ще ви направя.
	— Вървете без мен, мисля да остана тук. Предпочитам да продължа да чета.
	— Сигурна ли сте? — настоя мосю Буржоа.
	— Да, да! Благодаря!
	— Дневникът няма да избяга, Александра — намеси се Ерик. — Имам нужда от едно кафе.
	— Е добре, вървете.
	— И вие също имате нужда от кафе.
	— Не, не, добре съм. Пък и не обичам кафе.
	— Имам и чай — изтъкна мосю Буржоа.
	Господи, не могат ли тези двамата да ме оставят на спокойствие? Само исках да чета!
	— Хайде, не се инатете и елате — пак каза Ерик.
	— Да не би да ви е страх да отидете сам или какво?
	Той повдигна едната си вежда, но не отговори. Или поне не отговори на това.
	— Търсехте си го. После да не се оплаквате.
	— Да се оплаквам ли? — отвърнах аз, мислейки си наивно, че най-после щеше да ме остави да дочета на спокойствие всичко докрай.
	Само че вместо да последва мосю Буржоа, както се надявах, той тръгна към мен с мистериозна усмивка на лицето и без повече обяснения ме вдигна на ръце. След това под развеселения поглед на собственика и на неколцината клиенти, които ровеха из рафтовете, ме занесе до пригодения за кафене ъгъл, без да обръща внимание на протестите ми.
	— Нямаше нужда да правите това — промърморих, докато оправях дрехите си вече седнала на стола.
	Бузите ми горяха, от много отдавна не се бях чувствала толкова унизена. От много, много отдавна.
	Ерик седна срещу мен.
	— Още щяхме да сме там, ако трябваше да ви убеждавам. По моя метод икономисахме време.
	— Само че това е метод на грубиянин.
	— Това, принцесо, вече ми го казахте.
	— Какво бихте желали да пиете? — попита Гзавие Буржоа.
	Погледнах окаченото на стената меню и си поръчах чай с мляко. Ерик си поръча еспресо.
	— Нося ги веднага.
	Обградих се като със стена с трудно поносима тишина, разглеждайки краищата на ноктите си, така че недоволството ми да не убегне от вниманието на мосю Сарказъм.
	— Е добре, съгласен съм и съжалявам — каза внезапно Ерик. — Малко попрекалих.
	— Малко ли?
	— Съгласен съм — много.
	Гледах го упорито известно време, после примирено въздъхнах. Ерик ми се усмихна и стомахът ми започна отново да се свива. По дяволите, но какво му става, какъв му е проблемът?
	— Готово! — обяви мосю Буржоа и сложи чашките пред нас.
	— Няма ли да се присъедините и вие? — попитах забързано.
	— Щом желаете, но само за няколко минути.
	Използвах тези няколко минути, за да го разпитам за книжарницата и обстоятелствата, при които я бе придобил.
	Той ни разказа как е намерил документите, докато е ровел на тавана на апартамента, който вървеше заедно с книжарницата. Искал да направи нещо с тях, да ги покаже на някой историк, за да е сигурен, че нямат някаква друга стойност, освен лично за него, и да създаде кът в книжарницата, в който да се разказва кога е възникнала. Само че не бе имал достатъчно време, за да осъществи проекта си, както ни обясни той.
	— Нали знаете как е — добави, — човек първо се занимава със спешните неща, казвайки си, че с другите ще се заеме по-късно, а после минават дни и месеци и той така и не се захваща с тях.
	— Напълно наясно съм какво искате да кажете — отвърнах с усмивка, отпивайки глътка от моя превъзходен чай.
	Някъде насред разговора мобилният телефон на Ерик звънна, той се извини, мърморейки, че непременно трябва да отговори. Излезе пред книжарницата и въпреки намерението ми продължавах да го гледам през витрината. По лицето му премина сянка, когато видя кой му звъни, и усмивката му изчезна. Сега вървеше напред-назад, размахвайки ръце, и жестовете му показваха колко е разочарован.
	Като го видях така с превити рамене, мрачно лице и без никакви илюзии, не можах да се сдържа и си помислих, че от време на време би му дошла добре някаква лекомислена постъпка. Просто за смяна на идеите. Наистина създаваше впечатлението, че носи на раменете си тежестта на целия свят.
	Погледът ми машинално се плъзна по афишите, които украсяваха стените. Един от тях по-специално привлече вниманието ми. На него се виждаше носещ се над лозовите масиви балон, а на заден план личеше замък. Горе на афиша беше изписан призивът „долината на Лоара да се види и в друга светлина“. Веднага ми хрумна една мисъл и се обърнах към собственика на книжарницата:
	— Наистина ли е възможна такава разходка с балон?
	— Да, мой приятел я предлага.
	— Мислите ли, че вашият приятел би могъл да заведе и нас — Ерик и мен?
	— Разбира се! Кога искате?
	— Може би е малко прекалено в последната минута, но тази вечер, ако е възможно.
	— Ще трябва да го попитам. Почакайте, ще му се обадя.
	— Благодаря.
	Мосю Буржоа извади мобилния си телефон и набра номера. Той обясни каква е ситуацията, изслуша отговора, после сложи ръка върху микрофона и каза:
	— За тази вечер не е възможно, но има един отказ за утре сутринта, удобно ли ще ви е тогава?
	Разсъждавах с мълниеносна бързина и реших, че да, става, напълно подходящо е. Само ще трябва да намеря хотел за през нощта в Анже.
	— Чудесно.
	Две минути по-късно вече беше затворил.
	— Готово, ще ви чака в 5 сутринта. Ще ви дам координатите на мястото за среща.
	Потиснах гримаса на леко недоволство, осъзнавайки неуместния час, в който трябваше да станем, и отвърнах:
	— Много благодаря!
	Камбанката издрънча и мосю Буржоа се извини и отиде да посрещне клиента, който току-що бе влязъл. Аз се възползвах от това, че останах сама за известно време, и се заех да потърся чрез менюто на телефона място за нощувка. Само след две минути вече бях резервирал стая в хотел и за двама ни за тази нощ. Ето една добре свършена работа! Оставаше само да кажа на Ерик.
	Реакцията му не закъсня.
	— Не ви ли мина през ума да ме изчакате да приключа с разговора, та да ме попитате за мнението ми?
	— Ако го бях направила, щяхте ли да кажете „да“?
	— Не!
	— Така си и мислех. Така че само последвах вашия пример и сама взех решение, за да икономисаме време. Имате нужда от развлечение, Ерик — добавих след кратка пауза. — Няма да загинете, ако си го позволявате от време на време.
	— А ако имам запланувани неща за утре?
	— Е добре, ще ви изпратя у дома, а аз ще вземе влака, после — такси, за да се прибера, и толкова. Но тъй като не личи да имате някакви ангажименти, отпуснете се и се възползвайте поне малко от живота. Няма да ви се отрази зле.
	— Така или иначе не можем да прекараме нощта в Анже — нямам дрехи за смяна.
	Вдигнах вежди, учудена от отчаяния му опит да намери някакъв претекст.
	— Франция, според последните новини, е цивилизована държана и тези неща би трябвало да може да се купят.
	— Вие може и да се въргаляте в злато, но не и аз, имам замък в руини и нещата никак не са сигурни. Така че нямам пари за пилеене и безсмислени неща.
	— Изобщо не се въргалям в злато, за разлика от това, което си мислите, но все пак имам средства да ви купя един слип за смяна, ако това е причината, която ви спира. Или едни боксерки — зависи от предпочитанията ви.
	Този път той вдигна очи към небето.
	— Този разговор е сюрреалистичен. Не говорех за бельо, а за хотела и за разходката!
	— В такъв случай няма проблем, идеята е моя, аз каня! Вие няма да плащате нито стаята, нито екскурзията, нито дори бельото си за смяна.
	— Не приемам да плащате за мен! И дума не може да става!
	— Значи ли, че ако ви оставя да платите вашата част, ще се съгласите да се качите заедно с мен в балона?
	— Знаете ли, непоносима сте.
	Подарих му най-красивата си усмивка. После се наведох към него и доверително му пошушнах:
	— Казва се „решителна“. Хайде, мосю Ланел, признайте си: слип или боксерки?


>	16
>	Габриел

	_Замъкът Ферте-Шандьоние декември 1899, седмица по-късно_
	В студения и влажен следобед бяла светлина заливаше библиотеката, създавайки почти феерична атмосфера.
	Габриел седеше в края на голямото бюро и работеше.
	Или поне това трябваше да прави. Всъщност по-точно би било да се каже, че се забавляваше, изживявайки в библиотеката най-прекрасните и най-ценни моменти в живота си. Всяка книга, която каталогизираше, й се струваше новооткрито съкровище, свят, който тепърва й предстоеше да изследва. И доказателство за това беше произведението, което разглеждаше в момента — много стара, богато илюстрирана книга. Беше романът „Ланселот от езерото“* публикуван през 1494 година от един парижки издател — някой си Антоан Верар, написан на толкова старинен френски, че изпитваше огромна трудност да разгадае текста. Тя внезапно осъзна, че това бе най-старинното четиво, което й се бе случвало да види досега.
	[* Ланселот от езерото (според келтската митология, като дете Ланселот бил кръстен от езерната фея във вълшебните води на езерото) е герой от едноименния средновековен рицарски роман от XIII в., част от цикъла за Рицарите на кръглата маса. Ланселот помага на крал Артур да пожъне множество победи, но се влюбва в кралица Гуиевир и това е една от най-романтичните любовни истории в средновековната литература. Ланселот я спасява от отмъщението на съпруга й, като убива 40 рицари, но след смъртта на краля Гуиневир става монахиня, а Ланселот — отшелник. — Б.пр.]
	С лека усмивка на устните Габриел доближи книгата до лицето си, притвори очи и вдъхна дълбоко, поемайки аромата й. За нея това беше почти ритуал, беше се превърнало в навик. Тя се опияняваше от уханието на книгите и изпитваше непостижимо удоволствие от миризмата на кожата, на хартията и на мастилото, както други се омайваха от аромата на цветята.
	Габриел въздъхна от щастие, отвори очи и с внимателни жестове, изпълнени с благоговение, отвори книгата и се зае да описва старателно всеки неин детайл, всяка характерна особеност в поставения пред нея фиш.
	Тя приключи с прегледа, записвайки с ясен и четлив почерк последните си наблюдения, и се опита да пресметне цената, на която би трябвало да се продаде това ценно произведение, но после се отказа. Продажната цена на подобна книга, публикувана по-малко от петдесет години след изобретяването на печатницата от Гутенберг, отличаваща се с толкова специфични характеристики, които я правеха изключително ценна, направо уникална, изискваше по-проницателен поглед и по-задълбочени познания от нейните. Тя я сложи настрани до още няколко други, заричайки се да ги занесе на баща си още същата вечер.
	Поддаде се на желанието си да се прозине, стана, протягайки се, и тръгна към единия от високите прозорци, за да се възхити на пейзажа, който се разкриваше пред очите й.
	През нощта отново беше навалял сняг и в огромния парк около замъка всичко беше толкова бяло, че бе почти невъзможно да се каже къде свършва земята и къде започва небето. Човек би си помислил, че е в приказка на Ханс Кристиан Андерсен.
	В подножието на замъка, на няколко крачки от рова, се появиха два силуета. Единият — висок, набит, внушителен, с черно палто, което контрастираше с белотата наоколо, хвърляше къса дървена пръчка, а другият силует — прекрасна кучка с бяла като снега козина — се спускаше да търси, весело подскачайки в пухкавия сняг. След седмица старателни грижи сега тя беше изпълнена с енергия. С преливащо от нежност сърце Габриел гледаше как черният силует се наведе над кучката, за да я погали енергично по главата.
	Сцена, която на мнозина би се сторила обикновена, дори безинтересна. В крайна сметка има ли нещо по-банално от мъж, който си играе с кучето си?
	Но това не беше, който и да е мъж, нито което и да е куче. Двамата се бяха намерили взаимно. Би могло да се каже дори, че животното беше спасило човека също както човекът беше спасил животното. От контакта си с нея Тома се бе променил. Той изглеждаше… щастлив. Сияеше от щастие и радост, каквито Габриел го бе виждала да проявява рядко, и с всеки изминал ден усмивката му сякаш ставаше по-широка, а раменете му — по-изправени. Светлината се връщаше в душата му и прогонваше сянката от лицето му.
	Колкото по-щастлив беше той, толкова по-щастлива беше и Габриел.
	И толкова повече искаше времето да спре.
	И никога да не напуска това място.
	И никога да не се разделя с хората, с които се чувстваше толкова щастлива.
	И никога да не се разделя и с него.
	С този, към когото сърцето й се привързваше все по-силно.


	Беше изминала седмица, откакто кученцата и майка им бяха спасени, и в живота на Габриел настъпи тиха спокойна рутина, съставена от каталогизирането на библиотеката; грижите, които посвещаваше на баща си заедно с Елен; от моментите на пълен безпорядък, когато си играеше с кученцата… и от тази прозирна сфера извън времето, извън живота, която я обгръщаше, щом се спуснеше мощта и светлината на огъня заместеше слънчевата.
	Това беше нейната тайна.
	_Тяхната_ тайна…
	Всяка вечер, когато всички се прибираха в стаите си и тишината изпълнеше коридорите, за Габриел започваше друг живот. Тя скриваше дневника, в който подробно описваше дните си, измъкваше се от стаята, промъкваше се пъргаво през коридорите с маслена лампа в ръка чак до библиотеката, за да отиде при _него_.
	Те никога не се бяха уговаряли нарочно, но това се бе превърнало в навик — в нещо, което очакваха с нетърпение и двамата през целия ден. Всяка нощ тя тайно отново отиваше при него в библиотеката. Всяка нощ отваряше вратата с разтуптяно сърце, питайки се дали ще е там. И всяка нощ, когато Тома я виждаше да влиза, когато погледът му срещаше нейния, го озаряваше различна светлина, сякаш идващо отвътре сияние, от което сърцето на младата жена започваше да бие ускорено.
	В този момент — единствено и само техен — докато четяха, разговаряха или просто седяха един до друг в комфортна и за двамата тишина, когато двама души не се нуждаят от думи, за да се разбират, младата жена усещаше как в нея се зараждат нови чувства, които още не назоваваше с думи, но които с всеки изминал ден ставаха все по-силни и я караха да се привързва все повече и повече към тези привилегировани безгрижни моменти. Към него.


	През открехнатата врата до Габриел достигна шум от гласове, които идваха от галерията с портретите извън библиотеката, и те я върнаха към реалността. Навън Дукесата — така бяха кръстили кучката — и Тома бяха изчезнали.
	Любопитството накара младата жена да напрегне слух с надеждата, че може би той идва да я види, както се случваше от време на време, за да вземе някоя книга, да зададе някой въпрос или само да я попита за мнението й.
	Надеждата й се оказа напразна.
	— Скъпи приятелю — подхвана първият глас, — бъдете така добър, ако обичате, да заснемете тази портретна галерия. Тя е превъзходна. Застанете тук, моля ви. Светлината е идеална.
	Габриел направи гримаса, като разпозна носовата интонация на мъжа, който току-що бе говорил.
	Мосю Шоазьол — оценител, провеждащ търгове — беше пристигнал тази сутрин с присъщото му маниерничене, раболепен тон и изключително високо мнение за себе си, придружен от свой приятел фотограф — Арно Колен, за да направи оценка на стотиците произведения на изкуството, разпръснати навсякъде из замъка. Габриел тъкмо отиваше към библиотеката след закуска, когато той нахълта в голямата зала, представи се най-малкото като някакъв месия, готов да просвети от висотата на своята наука и с висшите си познания невежите голтаци, които обитаваха замъка.
	На Габриел не й трябваха й две секунди, за да го възненавиди от все сърце.
	Младата жена трескаво потърси с поглед място, където да се скрие, ако случайно на мосю Шоазьол му хрумне да влезе в библиотеката. С наострени уши и цялата нащрек, тя беше готова да скочи и да се мушне зад завесите при най-малкия подозрителен шум, когато в галерията отекна ехото от позната походка.
	Изведнъж сърцето й започна да бие по-бързо и неволно по устните й плъзна усмивка. Беше дошъл.
	— Господа — поздрави с дълбок гръден глас.
	До Габриел достигна неясният глас на фотографа, който отвърна на поздрава на Тома, после гласът като кречетало на мосю Шоазьол изпълни пространството.
	— Ах, господин барон! — възкликна той. — Тъкмо исках да ви видя!
	Младата жена поклати глава, смаяна от поведението му. Нима не беше разбрал от предишните петнайсетина пъти, че Тома не желаеше да се обръщат така към него? От укритието си до прозореца тя почти можеше да долови въздишката от раздразнение на собственика на замъка.
	— Държа да ви уведомя, че притежавате абсолютно не-ве-ро-ят-ни неща! — продължаваше непоносимият индивид. — Напълно смай-ва-щи! Това наистина е огрооомна чест за мен да направя оценка на тази скъпоценна колекция!
	— Вече ви казах, господин Шоазьол, не използвам титлата барон — отвърна Тома студено. — Бих се радвал да ме наричате Д’Арси като всички останали.
	— Разбира се, всички в нашата професия са наясно с репутацията на покойния ви баща като любител на изкуството и добър негов познавач, какъвто беше — продължи високопарно провеждащият търгове оценител, сякаш изобщо не бе чул забележката на човека, който все пак го бе наел за тази работа. — Обзалагам се, че не един експерт днес би желал да е на моето място. Но бяхте прав да се обърнете към най-добрия. С изкуството шега не бива.
	Габриел мълчаливо вдигна очи към тавана — беше сигурна, че в този миг Тома би платил прескъпо, само и само да не беше избрал „най-добрия“. Възможно ли бе наистина човек да е толкова запленен от собствената си персона? Въпросът беше как неговият приятел фотографът, който беше толкова дискретен и сдържан, успяваше да го понася от изгрев до заник-слънце? Това си беше истинско постижение.
	През следващите минути мосю Шоазьол натрапваше на Тома с описанието на собствените си подвизи, превъзнасяйки до небесата своите чудесни меценати, и се хвалеше с високопоставените си приятели в аукционната къща „Друо“*, като постоянно се обръщаше към мосю Колен да потвърди думите му, но не му даваше време да го стори.
	[* Митичната аукционна къща „Друо“ (открита е на 1 юни 1852 г., но сградата, в която се помещава сега, е строена от 1976 до 1980 г.) е първото място, на което се организират търгове във Франция. Състои се от 16 зали, в които се провеждат 70 независими търга, на които близо 4000 посетители всеки ден търсят произведение или предмет на изкуството сред 400 000 предлагани през цялата година. — Б.пр.]
	Той говореше така упоително и толкова дълго, че накрая Габриел изпита жалост към Тома и реши да се измъкне от своето светилище и да се опита да спаси своя приятел от ноктите на отвратителния Шоазьол. Тя тръгна с високо вдигната глава към тримата мъже и се прокашля, за да съобщи за присъствието си. Като чуха, и тримата се обърнаха към нея.
	— Госпожице Вилньов — каза Тома и кимна леко с глава с видимо облекчение.
	— Мосю Д’Арси. Господа.
	Мосю Колен отвърна на поздрава й с леко кимване, докато мосю Шоазьол я преценяваше, запазвайки обичайния си надменен вид. Габриел вдигна още нагоре брадичката си и се приготви за сблъсъка.
	— Какво искате, малката? — попита снизходително оценителят. — Нали виждате, че обсъждаме сериозни неща.
	_Поеми въздух, Габриел, и запази спокойствие_ — си каза тя и преглътна хапливия коментар, който беше готов да се изплъзне от устните й. Лепна на лицето си възможно най-любезната усмивка и каза:
	— Моля да ме извините, че ви прекъснах, господа, но ако имате малко време, което да ми отделите, мосю Д’Арси, ще ви покажа нещо. Едно много особено произведение, ко…
	— Нали ясно виждате, че господин баронът е зает — намеси се мосю Шоазьол, — хайде, той няма време за губене с такива глупости.
	Погледът на Габриел срещна погледа на Тома, който тъкмо отваряше уста, за да отговори, и тя му направи знак да не се намесва. В крайна сметка нейна беше задачата да го измъкне оттам, а не обратното. Освен това беше напълно способна да води тази битка сама. Мъже като този индивид, които изпитваха злостно удоволствие да покажат презрението си към нея, защото е жена, а следователно по дефиниция — глупачка, за съжаление бяха обичайно явление. С възможно най-сладникав глас му отвърна:
	— Но, разбира се, мосю. Ако съм прекрачила границите на полагащото ми се място, ще ви покажа, че съжалявам.
	— Имате толкова миловидно личице — видимо доволен, започна отново мосю Шоазьол, — че ще проявя великодушие и ще…
	— Позволете ми все пак да ви напомня, че това, което наричате „глупости“, са прецизно подбирани произведения от много поколения страстни библиофили — същите, чиито заслуги възхвалявате от часове. Става дума за книги, написани от личности с висока култура, които до съвършенство владеят френския език. Книги, които — позволете ми да ви го кажа — са изработени изключително грижливо също от пристрастени към работата си издатели и печатари. И независимо какво мислите за тях, мосю, някои от тези издания са истински произведения на изкуството. А сега моля, бъдете така добър да ме извините, но дойдох да говоря не с вас, а с мосю Д’Арси. И нямам намерение да си отида, освен ако той самият не ме помоли да се оттегля. Дори и това да не ви харесва.
	С крайчеца на окото си Габриел видя как мосю Колен едва сдържа подигравателната си усмивка, а Тома я гледаше с поглед, преливащ от гордост.
	Що се отнася до мосю Шоазьол, не личеше да оценява особено високо речта й.
	— Дръзка хлапачка! — грубо я отряза той. — Как смеете да ми говорите с този тон! Не знаете с кого си имате работа!
	— О, повярвайте ми, мосю, имала съм повече от един повод да ви чуя как изопачавате собствената си самоличност през последните часове. Проблемът е по-скоро в това, че вие, именно вие не знаете с кого си имате работа.
	Мосю Шоазьол беше толкова почервенял, че на Габриел й се стори, че всеки момент ще се пръсне.
	— Вие сте една малка…
	— Достатъчно! — намеси се тогава властно Тома и погледна смразяващо провеждащия търгове оценител. — Категорично ви съветвам да преценявате думите, които възнамерявате да произнесете, мосю, ако държите да съхраните честта, с която непрестанно се хвалите през цялото време. Госпожица Вилньов е моя гостенка и няма да позволя да бъде оскърбявана в дома ми. Ясен ли съм?
	Мосю Шоазьол сякаш се смали, докато Тома се извисяваше над него с целия си ръст.
	— Съвсем ясен — отвърна той със свити устни. — Моля да ме извините, госпожице — добави, обръщайки се към Габриел. — Думите ми изпревариха мисълта ми.
	Младата жена кимна с глава и се престори, че приема извиненията му.
	— Струва ми се, че в момента разполагате с всичко необходимо, за да направите приблизителната оценка, нали? — продължи Тома.
	— Напълно, мосю Д’Арси.
	— Чудесно. В такъв случай заемете се незабавно с работата.
	После се обърна към Габриел:
	— Госпожице Вилньов, ако желаете, покажете ми сега произведението, за което говорехте…
	— С удоволствие, мосю!
	И с тези думи зарязаха развеселения мосю Колен и разочарования мосю Шоазьол и се скриха в библиотеката. Без да се съобразява с нормите за благоприличие, Тома тихо затвори вратата зад тях и се облегна на нея.
	— Благодаря ви, че ми дадохте повод да се измъкна от компанията му. Не знаех как да се отърва.
	— Моля. Не бих пожелала компанията на този човек никому, дори и на най-големия си враг.
	— Съжалявам, че трябваше да изтърпите неговите нелюбезни забележки.
	— Не се тревожете за мен. Това не е нито първият, нито последният път, когато се налага да слушам подобни приказки.
	На лицето на младата жена се появи закачлива усмивка и тя продължи:
	— Благодаря ви, че се хвърлихте на помощ по начина, по който го сторихте. Но, знаете ли, щях да се справя и сама.
	— Изобщо не се съмнявам. Способна сте да се противопоставите на всеки. Вие сте най-силната личност, която познавам. Но не можех да търпя да ви оскърбява така. Не мога да надвия себе си.
	Думите му я трогнаха, тя сведе поглед, после вдигна очи:
	— Задължена съм ви, рицарю смел — отвърна закачливо, докато правеше реверанс, за да прикрие смущението си.
	Тома й се усмихна, улавяйки с погледа си нейния за части от секундата, и както често й се случваше, стори й се, че потъва в сивото море на ирисите му. В гърдите сърцето й започна да се уголемява до такава степен, че тялото й като негова обвивка сякаш вече не бе достатъчно, за да го задържи в себе си.
	— Кажете ми, наистина ли има книга, която бихте желали да ми покажете? — попита той.
	— Как така, месир, нима се съмнявате в думите ми? — издекламира Габриел, преструвайки се на засегната. — Имайте предвид, че всъщност има доста книги, които искам да ви покажа.
	С пъргава стъпка тръгна към бюрото, взе купчината книги, които преди няколко часа бе отделила настрани, за да ги види баща й, върна се обратно с тях и ги сложи върху най-близкия фотьойл.
	Чакаше усмихната да дойде съвсем близо до нея, след това отвори твърдата корица на първата от купчината книги — „Изгубеният рай“*, американско издание на поета Джон Милтън — стисна заедно всички страници с двете си ръце и ги наклони, за да се очертае изображението на една великолепна фреска там, където преди това се виждаше само позлатата на затворената книга.
	[* „Изгубеният рай“ (Paradise Lost) е епична поема от английския поет Джон Милтън (1608–1674) за изкушението на Адам и Ева от падналия ангел Сатана в Едемската градина. Първото издание на поемата е от 1667 г. в десет тома. — Б.пр.]
	— Това е невероятно — изуми се Тома. — Не знаех, че съществува такова нещо.
	— Нарича се скрита рисунка — обясни младата жена. Сравнително честа практика е в англосаксонските страни, но досега не ми се бе случвало да се възхитя на нещо подобно. Изключителен късмет е да се намери такъв екземпляр във френска библиотека. Дедите ви сигурно са пътували много, щом са успели да се сдобият с толкова красиви произведения на изкуството!
	— Да — потвърди Тома и смени темата, както често правеше, щом младата жена споменеше дедите му. — Как се постига този ефект?
	Габриел не настоя и му обясни накратко принципа на тези рисунки върху бялото поле или, както още се нарича, върху външния край на страниците: там, върху всяка страница се нанасяше много фина тясна лента от вече готовата рисунка. След това добави, че в някои книги може да има и две изобразени фрески, като всяка от тях може да се види само когато страниците се наклонят под определен, и то различен, ъгъл.
	— И това съвсем не е единственото съкровище в библиотеката ви! — допълни и остави книгата, за да вземе другата, която бе разглеждала малко преди това. — Погледнете, отпечатана е през 1494 година. Това е най-старата книга, която съм виждала досега! Знаете ли, че не минава и ден да не направя някакво откритие от този род.
	Тя се поколеба, после продължи:
	— А… тази сутрин намерих нещо друго.
	Върна се към бюрото и взе оттам нова купчина книги, която се състоеше от три дебели тома с кафява кожена подвързия. Занесе ги до канапето и без да каже и дума, подаде първия том на Тома. Той го пое, прочете заглавието и името на автора върху корицата и остана дълго време безмълвен, втренчил поглед във фамилното име, което изпъкваше с позлатените си букви.
	Франсоа Льороа дьо Сен Арман.
	— Прелистих я — обясни Габриел спокойно. — Това са мемоарите на вашия дядо. Описва живота си, но разказва също и историята на Сен Арман от възкачването на трона на Луи XVI чак до последните години на Втората империя. Част от историята на Франция, но разказана чрез историята на вашата фамилия.
	Тома продължаваше да мълчи, все така загледан в книгата.
	Тя продължи:
	— Питах се… дали не бихте искали да ги запазите?
	— Не — отвърна той отривисто. — Продайте я заедно с другите.
	Габриел се поколеба.
	— Чух какво казахте във връзка с дълговете и за решението ви да не съхраните нищо, останало от баща ви. Разбирам, че не желаете да чувате повече за него и искате да ликвидирате всичко от наследството му. Но… Тома… тези книги… това е историята на вашия род! На дедите ви!
	Той затвори очи, но не и преди Габриел да види светкавицата, породена от мъка, която проряза погледа му. Той сякаш изведнъж се напрегна и тя почти съжаляваше, че му бе показала книгите. Само че не можеше да разбере защо. Защо се отказва от целия си род, при положение че, доколкото й бе известно, той беше в конфликт само с баща си? Защо не искаше да запази поне един спомен от това място, от този замък, от собствените си корени?
	Замълча, оставяйки въпросите само за себе си.
	Най-сетне, както й се стори след цяла вечност, Тома отвори очи и впери поглед в нейния.
	— Защото — започна той напрегнато… — те не са мои предци. Това не е моята история.
	Младата жена се стъписа, не можеше да разбере.
	— Какво искате да кажете с това, че не е вашата история?
	Като видя как реагира, Тома се поколеба няколко мига, после каза:
	— Искам да кажа, че Виктор дьо Сен Арман не е мой баща.


>	17
>	Александра

	_Анже. В наши дни_
	Дзърррр!
	Дзърррр!
	Дзърррр!
	_Hum? What?_*
	[* Хм? Какво? (англ.). — Б.пр.]
	Като някакъв леден душ този пронизителен звън толкова брутално ме върна в реалността, че едва не се изтърсих по най-жалкия начин от леглото, на което се бях настанила да чета дневника на Габриел.
	Премигвайки с очи, се озъртах наоколо, за да открия уреда, който бе способен да издава толкова писклив звук.
	Хотелската стая, в която се намирах, беше мебелирана възможно най-спартански, така че скоро открих виновника, който произвеждаше този нетърпим шум — телефона, закачен на стената до самата врата.
	Леко замаяна и с разум, който не беше изцяло в миналото, но въпреки настоятелното звънене все още не се бе върнал напълно и в настоящето, станах и с гримаса от болка, когато тежестта на тялото ми се стоварваше върху навехнатия глезен, и проклинайки досадника, който бе дръзнал да ме безпокои насред тази изповед, достойна за епизод от сериала „Далас“, тръгнах куцук-куцук към този прокълнат апарат, а всичките ми мисли все още кръжаха около това, което току-що бях прочела.
	Не му е баща ли? Кой тогава е бащата на Тома, щом това не е Виктор дьо Сен Арман? Имало ли е изневяра? Или Тома е бил тайно осиновен по някаква причина? Любопитството ме глождеше отвътре и въпросите се блъскаха в главата ми.
	О, как бързо щях да се справя с това обаждане!
	Доближих слушалката до ухото си и още преди да успея да кажа „Ало?“, един мъжки глас изрева:
	— О, не, какво правите там, принцесо?! Вече ДВА ЧАСА ви чакам! Забавно ли ви е да ми връзвате тенекия?
	Стъписах се и тутакси забелязах множество детайли, които дотогава се бяха изплъзвали от вниманието ми: стаята, която изведнъж се бе стъмнила, странно празния ми стомах и краката ми, които бяха напълно изтръпнали. Погледнах стрелките на часовника си. Беше 21 часа.
	_Oh crap! Crappity, crappity crap!_*
	[* Гадост! Отвратителна, отвратителна гадост! (англ.). — Б.пр.]
	Имахме среща с Ерик в 19 часа!
	— Аз… съжалявам, Ерик, не усетих как е минало времето — побързах да отговоря. — Веднага идвам!
	— Побързайте! Готвачът няма да ви чака с часове, а и аз — също. И така висях достатъчно дълго.
	И с тези думи затвори телефона. Забързах към банята да се освежа малко, грабвайки пътьом чантичката с гримове.


	Когато излязохме от книжарницата днес по-рано през деня, мосю Буржоа се съгласи да фотокопирам някои от писмата, които старателно бях подредила в чантата си, и в пристъп на щедрост, която буквално ме смая, предложи дневникът на Габриел да остане у мен, като обясни, че той е нещо твърде лично, за да го изложи на показ в книжарницата, и че най-вероятно аз ще го използвам по-добре от него. Развълнувах се и му благодарих от все сърце, притискайки до гърдите си скъпоценния документ, все едно че беше самият Свещен Граал.
	Веднага след това Ерик ми предложи незабавно да отидем до архива за гражданско състояние, като ми обясни, че ако искам да разполагам с достатъчно време, за да се ровя на воля в него, е по-добре да не се бавя, защото административните служби затварят доста рано.
	В крайна сметка се оказа, че бихме могли отлично да минем и без това отиване дотам, тъй като администраторката — впрочем изключително учтива и много внимателна — ми предложи да използвам компютъра, който беше предвиден за посетителите и за всички, които се занимават с генеалогия. Така че отново се зарових в търсене, с каквото се бях занимавала преди два дни, и бързо открих искания документ. След още няколко кликвания и той се присъедини към приятелите си в досието, което съставях и което за огромна моя радост започна да става дяволски дебело.
	След това се възползвах от времето, през което Ерик отново проведе някакъв тайнствен разговор, априори също толкова разочароващ като предишния, и продължих с търсенето. Час по-късно Ерик продължаваше да е на телефона, а аз бях успяла да издиря не само брачното свидетелство на родителите на Габриел, но и актовете за раждане и за смърт на Морис. Тъкмо се канех да поема по дирите на Елоиз, майката на Габриел, когато Ерик се приближи притеснен.
	— Трябва да отида на среща с един човек — ми съобщи направо. Може ли да взема назаем колата ви за няколко часа? Наистина е важно.
	— Ами… ОК. Разбира се. Имате ли време, преди това да ме откарате до хотела?
	— Да, но ако тръгнем веднага. Съжалявам, но наистина трябва да бързам.
	Сигурно действително беше нещо важно, щом ме зарязваше така с патериците и без превозно средство в град, който не познавах. Не че това ме притесняваше кой знае колко. Щях да имам време да прочета дневника на Габриел и да продължа да търся документи, използвайки моя компютър. На практика наистина нямаше нужда да стоя тук.
	— Няма проблем — отвърнах с усмивка. — Изглежда е нещо важно.
	— Да, доста. Аз… Такова е. Много е важно.


	Като се извини още веднъж, Ерик ме остави пред хотела с чанта в едната ръка и патерици в другата. Набързо се уговорихме да се срещнем за вечеря в една бирария недалеч оттук и ми написа адреса й на листче.
	Щом влязох в стаята си, извадих крайно внимателно дневника на Габриел, наместих се удобно на леглото и продължих да чета — впрочем с вече известните последици от това…
	За мое облекчение, историята на моята далечна предшественица беше вълнуваща. Запознанството й с Тома беше истинска епопея, а обстоятелствата, при които се бяха срещнали отново, бяха едновременно трагични и романтични до крайна степен, да не говорим пък за сближаването им под трепкащата светлина на камината в библиотеката.
	Постепенно, докато се опитвах да разгадая възможно най-добре в отсъствието на Ерик написаното — понякога набързо надраскано и зачертавано — започнах да изпитвам странно усещане. И аз не знам какво, но то стягаше сърцето ми. В историята на Габриел и Тома имаше нещо, от което се чувствах изключително щастлива, но същевременно усещах дълбоко в себе си огромна завист.
	Когато Тома бе попитал Габриел — притеснен и раним, от което сърцето на моята далечна предшественица буквално се бе разтопило, дали и чудовищата наистина може да бъдат обичани, спрях да чета и не можех да си поема въздух, а очите ми бяха пълни със сълзи: ужасяващата реалност току-що ме бе пернала право през лицето.
	Моята любовна история със Спенсър съвсем не беше толкова романтична.
	До момента със сигурност винаги ми се бе струвало, че всичко е наред. Познавах, ценях и много обичах Спенсър по безброй причини — той беше най-добрият ми приятел, човекът, с когото можех да споделя всичко и който знаеше как да ми даде най-подходящите съвети. Беше изключително интелигентен и несравним, когато трябваше да ми помогне да запазя хладнокръвие в случаите, в които се поддавах твърде много на емоциите. Той беше моята котва в реалността, когато духът ми витаеше някъде из облаците. Но романтични жестове, разни лирични отклонения — това изобщо не му беше присъщо.
	Да вземем например предложението му за женитба. Вече от година живеехме заедно, когато една вечер след традиционната ни вечеря със суши в събота, докато гледахме телевизионния сериал, сгушени един в друг, той ме попита между двата епизода: Дали ще е добре, ако вземем да се оженим, а?
	Бях толкова изненадана, че изпелтечих: _Ами… ами добре… да, би било добре._ Спенсър ми се усмихна с една от своите красиви усмивки, която го правеше неустоим. _Чудесно!_ — заяви той. След това, тъй като започваше следващата серия, насочи вниманието си към телевизора. А аз се сгуших отново в него, без да съм съвсем сигурна какво точно се бе случило. Дали току-що ми бе направил предложение за брак, или ми бе задал принципен въпрос за мнението ми относно това дали да се оженим?
	_Разбира се, че е предложение за брак!_ — потвърди той по-късно и ме целуна по върха на носа. — _Ще отидем да ти купим пръстен при първа възможност._
	Оттогава бяха минали осем месеца, но на хоризонта не се мяркаше дори и сянка от някакъв пръстен. Причината беше проста: беше ангажиран твърде много с работата си, а аз се притеснявах да повдигна отново въпроса, защото знаех, че го занимават много по-важни проблеми от някакъв годежен пръстен.
	В действителност това не беше толкова съществено. В края на краищата нямаше особено значение по какъв начин бе направил предложението, главното беше, че го бе направил и че намеренията му бяха искрени. Това не бяха думи на вятъра, той наистина искаше да се оженим. От тук нататък останалото беше второстепенно и можеше да изчака, докато намери свободно време.
	Или поне така убеждавах сама себе си.
	Но сега… вече не знаех какво да си мисля.
	Може би умората си казваше думата. А очевидно и отсъствието му. Защото нямах никакво основание да се чувствам оскърбена. Бях щастлива с него. С времето всичко щеше да си дойде на мястото.
	Сякаш за да се оправдая за лошите си мисли, изпратих на Спенсър съобщение, преливащо от добро настроение, в което му казвах, че съм открила дневника на Габриел, и накрая добавих, че тъгувам за него. После, без дори да изчакам да ми отговори — знаех, че това няма да стане, преди да минат доста часове, отново се задълбочих в дневника и загубих всякаква представа за времето, чак докато звъненето на телефона не ме върна в реалността.
	Ресторантът, в който Ерик ми бе определил среща, беше на две крачки от реката в сграда, която изглежда беше най-малкото от миналия век. Вътре обзавеждането бе едновременно старинно — стени от сив камък и картини с изгледи от града в цвят сепия, но в модерно с мебели от черно дърво и стоманени осветителни тела, разпръскващи мека светлина. Поради късния час ресторантът беше почти празен — заети бяха само няколко маси.
	Забелязах Ерик, седнал малко встрани в един ъгъл, и се приближих. Очевидно бе решил да се презастрахова по отношение на идването ми, помислих си, като видях пред него наполовина пълната чаша с вино. Не можех да го упрекна, беше ме чакал повече от два часа…
	— Наистина съжалявам, че ви забравих — извиних се още в минутата, в която седнах срещу него от другата страна на масата. — Четях дневника на Габриел и, честно казано, не видях как времето е отлетяло. Моля да ме извините.
	Сложих патериците на пода по протежение на стената и му се усмихнах извинително. Той ми хвърли мрачен поглед, в който долових и още нещо, освен че беше крайно ядосан.
	Дали се бе тревожил за мен?
	— Надявам се поне да сте научили нещо интересно — изръмжа.
	— Освен факта, че Тома и Габриел са изживели романтична любовна история, взета сякаш от някой роман, която вероятно бихте определили като пристъп на хипергликемия, не научих нищо друго, което би могло да спаси замъка. Но, когато позвънихте, току-що бях узнала дълбоко скриваната семейна тайна.
	— Тайна ли?
	— Очевидно Тома не е бил законен син на Виктор дьо Сен Арман.
	Той вдигна учудено вежди.
	— Виж ти… Госпожа баронесата, да не би да е кръшнала? Каква изненада! — коментира саркастично. — Кой тогава му е баща?
	— Още не знам. Тъкмо щях да го прочета, когато звъннахте.
	Сервитьорът се приближи до масата.
	— Желаете ли аперитив, госпожо?
	— Ще взема чаша бяло вино — отвърнах. — Какво може да ми предложите, но да е местно производство? Все още не съм прегледала менюто.
	Сервитьорът изброи няколко марки от района на долината на Лоара и му казах коя предпочитам.
	— Чудесен избор, госпожо. Готови ли сте с поръчката, или желаете да дойда по-късно?
	— Бихте ли ми дали още няколко минути? — попитах.
	— Добре, госпожо. Връщам се веднага с чашата вино.
	Той се отдалечи и се задълбочих в менюто, усещайки погледа на Ерик върху себе си.
	— Да не би да имам магданоз по зъбите или ви се струвам неустоима?
	Вдигнах глава и срещнах погледа му.
	— Избрахте много добро вино — отвърна той изненадано.
	— И се чудехте дали съм наясно какво поръчвам, или е само случайност?
	— Донякъде — призна той.
	— Защото съм жена, или защото съм американка?
	— Защото сте американка. Аз не съм сексист.
	— Виждам. Е, все е нещо. Но от друга страна е проява на шовинизъм да си мислите, че единствено французите разбират от вина. Има живот и извън Франция и ми се струва, че когато човек пътешества, както правите вие, би трябвало да е наясно.
	— Туше`!*
	[* Туше` — термин от фехтовката, който означава удар с рапирата, нанесен в съответствие с правилата. — Б.пр.]
	— За да ви е за урок, знайте, че работя в една винарска изба в Калифорния и че най-вероятно за виното знам повече неща от вас.
	— Нямах никаква представа — отбеляза той. — Всъщност нищо не ми е известно за вас. Освен това, че сте непоправима романтичка и имате също толкова проклет характер като моя — подхвърли с изненадващ закачлив блясък в погледа.
	— Ей! Не ви позволявам да твърдите, че имам проклет характер — отвърнах, преструвайки се на засегната. — Аз съм самото въплъщение на тактичността. Вие сте причината да покажа най-лошата си страна, мосю Темерут. И ако не знаете нищо за мен, то е, защото досега не сте си направили труда да ме попитате.
	— Не е лъжа. Хайде, разкажете ми. Коя сте вие, Александра Доусън?
	В този момент сервитьорът се появи отново, този път с чашата с вино, постави я пред мен и пак попита дали желаем да поръчаме вечеря.
	— Дайте ми още две секунди.
	Сервитьорът се поклони леко и се отдалечи.
	— Вие избрахте ли си?
	Ерик кимна с глава.
	— Имах предостатъчно време да науча менюто наизуст, докато си представях как са ви нападнали в някоя уличка — посочи той.
	— Защо не позвънихте по-рано?
	— Направих го. Не отговорихте.
	Лицето ми се изкриви в гримаса.
	— Колко странно, не съм мърдала от стаята.
	— Нямате представа какво ми мина през ума. Не смеех да изляза от ресторанта, за да не се разминем.
	— Искрено съжалявам, че съм ви притеснила. Наистина не съм чула телефона. Още ли ми се сърдите?
	— Не ви се сърдя. Просто се разтревожих, това е.
	Отклони поглед, после добави:
	— Съжалявам, че ви се развиках така.
	— Няма нищо. Разбирам ви. В крайна сметка грешката е моя — протегнах ръка към него. — Дайте ми мобилния си телефон.
	Той сви вежди.
	— Какво ще правите с него?
	— Няма да го открадна, ако това ви е притеснението. Само искам да ви запиша моя номер. Това може да ви спести в бъдеще появата на няколко бели косъма.
	Той извади телефона от джоба си, отключи екрана и ми го подаде. Записах номера си и затворих, когато чух моят телефон да вибрира в чантата.
	— Сега пък трябва ли и да отговорите? — измърмори той.
	— Я ми кажете, не ви ли омръзна вече да сте все така негативно настроен? — отвърнах възмутено, докато му връщах телефона.
	— Не съм негативно настроен.
	Вдигнах учудено вежди.
	— Добре, съгласен съм, може би съм малко саркастичен — призна той.
	— Това вече е евфемизмът на века. Ако човек потърси в речника термина „темерут“, сигурна съм, че там ще намери и снимката ви.
	По устните му плъзна усмивка.
	— Струва ми се, че по-скоро снимката ми ще бъде при термина „неустоим“ — заяви той и ми хвърли съблазняващ поглед.
	По дяволите, ставаше още по-привлекателен, когато гледаше така, и го знаеше. В гърдите сърцето ми замря.
	— Със сигурност надали е вярно! И пазете глезените си, няма да ви отстъпя патериците — отвърнах и бързо забих нос в менюто.
	Имах само толкова време, колкото да забележа самодоволната усмивка, която се изписа по лицето му, и сърцето ми се разтуптя въпреки волята ми.


>	18
>	Габриел

	_Замъкът Ферте-Шандьоние, декември 1899_
	— Не ви е… баща? — повтори Габриел смаяна. Тома поклати глава в знак на отрицание.
	— Нито физически, нито в духовен план… нито в какъвто и да е план впрочем — добави с горчивина. — Никога не ме е обичал и побърза да ме отпрати в пансион след смъртта на майка ми. Бях като камъче в обувката му, бреме, което не желаеше и от което се избави, щом се появи такава възможност. Бях черно чудовищно петно в чистото родословно дърво на Сен Арман.
	Габриел слушаше с отворена уста и се опитваше да асимилира признанието на Тома. Тя очакваше да чуе всевъзможни неща, но не и това. Въпреки че ако се беше замислила, щеше да разбере, че бяха налице всички признаци: пълна липса на прилика между Тома и останалите барони Сен Арман; фактът, че бе сменил името си, за да вземе фамилното име на майка си; очевидно непреодолимият конфликт между него и Виктор дьо Сен Арман; отказът от наследството…
	Тома не беше син на барона и явно той го е мразел за това и го е принудил да си плати.
	— Съжалявам, Тома.
	— Не и аз — заяви той с безапелационен тон. — Не беше добър човек. Предпочитам да нямам никаква родствена връзка с него.
	Габриел поклати глава и насочи разговора към друга тема.
	— Знаете ли кой е истинският ви баща?
	Тома полека кимна.
	— Казваше се Фредерик Андрюс. Беше англичанин. Също като майка ми.
	Като чу думите му, Габриел отново замръзна на място.
	— „Беше“ ли? — повтори тя със свити вежди.
	— Той е… и той почина. Горе-долу по същото време като майка ми.
	Как бе възможно съдбата да се отнесе с такава злост към един и същ човек?
	Габриел започна да страда й заради него, още малко и щеше да се хвърли в обятията му и да го притисне към себе си.
	— Толкова много съжалявам — прошепна тя. — Толкова е несправедливо.
	— Знаете ли, рядко се случва животът да е справедлив.
	Габриел въздъхна.
	— Знам…
	За миг се поколеба, после продължи:
	— Мога ли да ви задам един въпрос?
	— Давайте.
	— Как разбрахте, че баронът… вие знаете…
	— Че не съм негов син ли? Случайно, няколко години след смъртта на майка ми.
	— И пак по това време ли бяхте… ранен? — попита Габриел.
	— Да — отвърна той след леко колебание и обърна лице, сякаш белегът беше позорен печат, който трябваше на всяка цена да скрие.
	Като видя реакцията му, Габриел почувства как сякаш някаква ръка сграбчи сърцето й и го стисна, смачквайки заедно с него гърдите, гърлото, душата й. В нея се пробуди яростен инстинкт да го защити.
	— Не искате ли… да поговорим за това? — попита тя.
	— Това не е… красива история — отвърна той след кратко мълчание. — Не мисля, че наистина ще искате да я чуете.
	— Въпросът не е толкова в това дали искам да я чуя, а дали вие желаете да говорите за нея — отвърна тя нежно. — Казват, че споделеното бреме намалява тежестта, която лежи върху раменете на онзи, който я носи. А аз от все сърце искам да ви помогна. Може би… може би ще ви олекне, ако споделите?
	— Не знам дали бих могъл да го направя.
	— Защо? Нямате ли ми доверие?
	— Разбира се, че имам. Повече, отколкото на всеки друг. Но…
	Спря и в очите му Габриел видя каква битка води. Тя чувстваше, че той се колебае. Но нещо не му позволяваше, някакъв страх, който младата жена съзря да пробягва в погледа му.
	— От какво се боите, Тома? — прошепна тя.
	Той я погледна и в очите му се четеше несигурност.
	— Никой никога не ме е гледал като вас — призна той и личеше колко е раним — нещо, което допускаше да се прокрадне единствено в нейно присъствие. — А когато научите… когато научите, вече няма да е така. Няма да ме гледате повече по същия начин.
	— Защо? Защо мислите, че ще ви гледам по различен начин? Нали все пак няма да ми кажете, че сте убили барона?
	Тя тутакси съжали за този неуместен опит да се пошегува, когато видя как думите й се удавиха в тишината. Тя продължи толкова дълго, че дори започна да се пита дали не е отгатнала.
	— Не — едва чуто промърмори накрая Тома, — но често през последните двайсет години съм искал това.
	Габриел се приближи до него.
	— Тома, всеки си мечтае един ден този, който му е сторил зло… да умре. И аз самата само преди две минути с удоволствие бих хвърлила мосю Шоазьол за храна на вълците. Но това не ви прави чудовище! А просто… човешко същество.
	В този момент погледът му беше неразгадаем — едновременно пълен с емоции, колебания и раним, а и с още нещо, което Габриел не можеше да определи. Сърцето на младата жена се сви от състрадание.
	Той наведе за няколко мига глава надолу, избягвайки погледа на Габриел.
	— Никога не съм разказвал това на никого — започна. — Дори Селест не знае всички подробности.
	Вдигна поглед към нея и Габриел му кимна с глава да продължи.
	Той я покани с жест да седне на канапето и тя го стори, след като остави книгите на пода. Но вместо да се настани до нея, както толкова често бе правил през току-що отминалата седмица, той се приближи до огъня, който гореше полека в камината, и се подпря на перваза й. На лицето му се появи израз, сякаш се дистанцираше, сякаш се опитваше да се разграничи от това, което се канеше да сподели и, взрян в играещите пламъци, започна да й разказва живота си.
C>
	„Имало едно време един принц в едно малко кралство. Лицето му било съвършено, очите му — сини като небето, усмивката му показвала снежнобели зъби, а тялото му било като на Аполон и младите принцеси по целия свят били влюбени в него. А и умеел да говори красиво, толкова добре да използва думите — също като най-умелите поети в кралството. Възкачил се на трона много млад, защото баща му умрял, още докато той бил юноша, и властвал като господар над всички земи.
	В една съседна страна живеел богат търговец, който натрупал имане от търговия с платове, той имал много синове, които работели заедно с него, и една дъщеря Адалин, която била неговото слънце и най-голямата му гордост. Адалин била млада жена, каквато по света рядко се среща — красива, нежна, любяща и благородна. Била много романтична и мечтаела за своя принц на бял кон. Тъй като през целия си живот живеела като под стъклен похлупак под покровителството на своя баща и на братята си, тя знаела твърде малко неща за живота и била ведра и много доверчива. Изпитвала възхита от всичко: от пеперудата, цветето, падащия на парцали сняг. Казвали, че имала най-красивата усмивка от Сътворението на света насам.
	Един хубав ден богатият търговец отишъл по работа в кралството на принца. Когато принцът видял Адалин, тутакси пожелал да се ожени за нея. Не защото изпитал от пръв поглед чиста и искрена любов, съвсем не. Принцът искал да се ожени за Адалин, защото била ненадмината по хубост. А с външно любезното си държане той прикривал своята черна душа и черното си сърце, разяждани от тщеславие, гордост и ненаситно желание да притежава всичко най-красиво и най-ценно, съществуващо по света.
	Той пожелал Адалин в мига, в който я видял.
	Младата жена повярвала на красивите му думи, на обещанията му, на неговите клетви и се оставила да я измами с красивото си лице и лъжовна външност и се влюбила в него. Тя молела баща си да й разреши да се омъжи за принца. Но това, което не знаела, било, че щом се сдобиел, с каквото желаел, принцът тутакси го захвърлял. Скоро след сватбата младата Адалин видяла истинското лице на принца, скрито зад престорената му усмивка. И вместо да живее като в приказка, както си мечтаела, за Адалин настъпил тъжен и пълен с разочарования живот. От страх, да не би да престане да я харесва и да не би да предизвика недоволството му, тя се подчинявала на най-малките му капризи и скоро се превърнала само в сянка на самата себе си. Вече не се усмихвала, угаснала светлината в погледа й и радостта от живота. Стигнала дотам, че с нетърпение чакала времето, когато принцът тръгвал да търси някое ново съкровище, което да придобие, защото самотата й била хиляди пъти по-скъпа, отколкото животът й с него.
	Адалин никога не споделяла своята мъка и само тя си знаела колко тежко е нейното нещастие, а и тъгата, и криела от баща си и братята си своето злощастие, като им казвала, че е най-щастливата жена на света.
	Лека-полека с времето започнала да вехне също като цвете, оставено без вода и без слънце.
	После в един хубав ден принцът имал нова прищявка — решил да разшири замъка, в който живеел. И довел от родната страна на жена си прочут архитект. Той бил широкоплещест, силен и добре сложен и с толкова черна коса, колкото рус бил принцът, а и с толкова светла душа, колкото мрачна била душата на принца. Докато архитектът променял замъка, принцът продължавал да пътешества по света, за да издирва съкровища, към които губел интерес, щом станели негови.
	Скоро младата Адалин започнала да изпитва дълбоки и искрени чувства към архитекта, който й напомнял за нейната страна. С него тя можела да разговаря на родния си език, а и той споделял любовта й към книгите и поезията. Той стократно по-силно отвръщал на чувствата й. Общувайки с него, тя отново почувствала радост от живота. Засияла. Обикнала го, както никога дотогава не била обичала — пламенно като огън, който изпепелява всичко по пътя си.
	Заслепен от своето самодоволство, принцът не си давал сметка за нищо. И когато строежът бил готов и архитектът напуснал замъка, той отнесъл със себе си и усмивката на младата Адалин, оставяйки й за спомен част от себе си. Близо девет месеца по-късно младата жена родила дете с толкова черна коса, колкото косата на баща му. Кръстила го Тома и го обичала още по-силно и от мъжа, от когото го заченала. Като видял, че детето не прилича на него, радостта, която принцът изпитвал при мисълта, че ще има наследник, тутакси рухнала заедно с интереса му към жената, която го родила.“
C$
	Лицето на Тома се вкамени и той стисна челюсти.
C>
	„Не се знае дали се е изправил срещу нея и я е принудил да признае, че детето не е негово, или е запазил съмнението дълбоко в себе си през изминалите след това години. Само че в салоните, в които бил приеман, започнали да шушукат зад гърба му неща, от които насилническият му нрав станал още по-зъл и скоро липсата на интерес към нея се превърнала в ненавист. Той вече не проявявал милост към никого и смятал жена си виновна за всичко, без да пести нападките си. За да защити детето си, Адалин търпяла, без да отрони и дума. Годините минавали, детето пораснало. Започнало да забелязва мълчаливите сълзи на майка си, болката, която се четяла по лицето й, когато мислела, че никой не я наблюдава. И всеки път сърцето му се късало.“
C$
	Габриел почувства болка в гърдите и сякаш буца заседна в гърлото й.
	— Мили боже… — прошепна тя.
	Габриел знаеше от Селест, че историята на Тома е мрачна и трагична и събитията, които бе преживял като дете, са оставили върху него своя незаличим отпечатък. Но беше много далеч от представата какво е изтърпял в действителност.


C>
	„Нещата вървели все така десетина години. И после, в един януарски ден, всичко се преобърнало. Адалин получила писмо, с което я уведомявали за смъртта на красивия архитект. Докато четяла написаното черно на бяло, побледняла, стиснала до болка силно устни, прегърнала детето и го притиснала до себе си така, че едва не го задушила. После се затворила в стаята си, а готвачката, която била нейна приятелка и единствената й довереница, отвела момчето в кухнята. Тази новина прекъснала и последната нишка, която все още я държала изправена. Адалин не можела повече да понася ада, в който живеела, решила да търси спасение при семейството си и поддавайки се на импулса, започнала да прибира багажа си, взимайки със себе си само най-необходимото за нея и сина й. Но принцът я изненадал и крясъците му се чули навсякъде. Никой не знаел какво точно ставало, но накрая принцът и Адалин излезли от стаята и продължили разправията си в коридора. Като чуло внезапния вик на майка си, момчето изскочило тичешком от кухнята. Когато стигнало до подножието на стълбата, то я видяло просната там в кървава локва.“
C$
	_О, боже!…_
	Сърцето на Габриел сякаш спря за миг.


C>
	„Принцът твърдял, че залитнала и паднала по стълбата, че той се опитал да я задържи, но не успял да стори нищо.
	Само че в очите му нямало нито сълзи, нито съжаление.
	За да се спази приличието, след няколко дни погребали Адалин в семейната гробница, а през следващата седмица той изпратил детето в интернат. И напълно го забравил. То никога повече не се върнало в замъка.
	Така изминали за него три години в абсолютна самота. Три години, в които всяка нощ сънувало кошмари, в които постоянно се появявало окървавеното лице на майка му. То все повече се затваряло в себе си и толкова страняло от останалите, че скоро вече никой не искал да има нищо общо с него.
	Накрая почти свикнало да понася живота, когато един ден пристигнал нов ученик. Бил син на принца, който живеел в съседство със замъка — надменен, самодоволен, абсолютно ненавистен. Разпознал името на момчето и започнал да разправя наляво и надясно, че знае семейната тайна, която криело, и че то не е нищо повече от копеле, което никой не искал, срам и позор за ранга. И още, че е чудовище, прекалено високо и ужасно грозно. И че нямало нищо чудно в това, че майка му предпочела смъртта вместо това да живее с него, а баща му не искал вече дори да го види. Че то е едно нищо, никой. Просто боклук.
	И цялото училище се подигравало на детето.
	Дни наред, седмици то стискало зъби и понасяло мълчаливо подигравките и грубостите. Един ден не издържало и предизвикало младия горделивец на дуел. Точно както изисквал обичаят — на зазоряване, също като в книгите, които майка му толкова много обичала. Детето тайно отмъкнало две старинни саби, които учителят по фехтовка пазел в кабинета си, и зачакало на мястото на срещата да съмне.
	Двамата юноши се хвърлили в двубой. Увлечено от неподдаваща се на контрол ярост и от потискания гняв, момчето победило, като едва успяло да се сдържи да не прониже противника със сабята си. Само че противникът му не можел да се примири със загубата, изчакал го да свали гарда и съсякъл лицето му с върха на своята сабя. Раната се инфектирала и момчето едва не загубило едното си око.
	За три години това бил единственият път, когато принцът благоволил да тръгне на път, за да го посети, но не защото се тревожел за него, а за да го откаже — ако трябва и с юмруци — от желанието му да се дуелира с важни личности, каквито били този младеж и баща му. По време на пререканието помежду им раната на Тома се отворила. И там, с окървавено лице, юношата поискал да узнае истината от онзи, когото тогава все още наричал свой баща.“
	„Истина ли е? — попитало момчето. — Наистина ли съм копеле, боклук и чудовище?“ Отвращението, което видяло в погледа на принца, бил отговорът, който детето чакало да узнае. В момента, в който раната му зараснала достатъчно, то направило това, което майка му искала да стори няколко години по-рано. Качило се на кораб за Англия, за да отиде при единия от чичовците си, чийто адрес взело от готвачката. Чичото го приел, дал му покрив и семейство. А с времето и професия, и работно място на доверен човек в семейния бизнес.
	Тома въздъхна, замълча за известно време и после продължи все така загледан в огъня и с ръце, опрени върху перваза на камината с толкова силно стиснати юмруци, че ставите им бяха побелели.
	„Цели седемнайсет години принцът и младият мъж не се срещнали нито веднъж. Чак до онзи юнски ден, в който получил писмо с уведомление от нотариуса, че барон Виктор Льороа дьо Сен Арман е починал.“
	„Въпреки ненавистта, която изпитвал към него, въпреки всичко, което баронът принудил майка му да изтърпи, в този ден младият мъж плакал. Може би от облекчение, а може би от тъга. Самият той не знаел. И покорен на дълга си, изминал обратно пътя, по който дошъл преди седемнайсет години, за да отиде на гроба на майка си и да среже веднъж завинаги и последните нишки, които все още го свързвали с онова минало, което не можел да забрави.“
C$
	Бузите на Габриел бяха мокри от сълзи. Не можеше да каже в кой момент бе загубила контрол и бе спряла да ги сдържа. Осъзнаваше, само че в този миг бе потресена, ужасена и изпълнена с дива ярост.
	От гърлото й се изплъзна ридание и то привлече вниманието на Тома. Като я видя толкова натъжена, той се спусна към нея, коленичи и взе лицето й в дланите си, избърса с палец сълзите й и опря челото си в нейното. Габриел се наслаждаваше със затворени очи на тази близост и инстинктивно сложи длани върху неговите, сякаш за да го задържи.
	— Съжалявам — прошепна той, — не исках да ви разплача. Не трябваше да ви разказвам това.
	— Напротив! — тутакси възрази младата жена със задавен от емоцията глас. — Напротив… Направихте добре. Само… ми е болно за вас. Толкова ми е болно.
	— Това вече е минало — прошепна той и нежно я погледна в очите. — Минало, което не заслужава сълзите ви. Добре съм, Габриел. Всичко е наред.
	Тя не беше сигурна. Той още носеше в душата си белезите от отношението на Виктор дьо Сен Арман към него и към майка му и я беше яд на барона. Господи, колко я беше яд само! Гневът почти я задушаваше. По природа не беше човек, поддаващ се на яростта, но за да защити Тома, би направила изключение.
	— Знам, че е минало — каза тя, — но… не мога да се сдържа. Толкова съм… ядосана! — добави. — Бих искала…
	Тома сложи пръст върху устните на Габриел и полека поклати глава.
	— Не казвайте нищо повече. Той не заслужава нито вашата ненавист, нито страданието ви. Не цапайте своята толкова красива душа с индивид като него. Спрете сълзите, Габриел. Не искам да плачете по моя вина, а още по-малко пък по негова. Наистина не си заслужа. _Аз_ не го заслужавам.
	— Разбира се, че го заслужавате! — възкликна тя. — Цялата мъка на света си струва заради вас! Вие… Аз…
	И в този миг, докато търсеше думи, с които да защити пред самия него собствените му достойнства, я осени мисълта за онази реалност, която тя дълбоко в себе си вече бе осъзнала. Беше неизлечимо влюбена в него и нямаше никаква надежда, а и желание да се спаси.
	— Тома… — започна, без да знае точно какво да каже по-нататък.
	В главата й беше пълна бъркотия. Смесваха се емоции, желания, мисли.
	Искаше й се да го целуне, да усети устните му върху своите, ръцете му върху тялото си, торса му, притиснат до гърдите й. И в същото време копнееше да го прегърне и да го притисне до себе си, за да го утеши. Да утеши детето, което е бил и което бе страдало толкова много. Да му прошепне, че всичко ще се оправи, че вече не е сам. Че тя е тук.
	Изпълваше я желанието да му каже, че го обича. Да изтрие с целувките си тъгата и огорчението, които помрачаваха живота му.
	Вгледа се в очите му с надеждата, че той ще види в погледа й всичко, което бушуваше в ума и сърцето й и което тя не бе в състояние да изрече.
	— Заслужавате го — прошепна отново с яростна решителност и глух от емоциите глас. — Струва си мъката заради вас… Тома… нима не го виждате?
	Внезапно всичко се промени. Въздухът в стаята се изпълни с електричество и едно по-мощно, по-първично чувство пламна в погледа на Тома. Дланите му все още държаха нежно и с благоговение лицето на Габриел, палците му продължаваха да милват бузите и милиметър по милиметър, почти недоловимо, устните му се приближаваха към нейните.
	— Габриел… — прошепна той.
	Младата жена усети как в гърдите сърцето й бие толкова бързо, че се уплаши.
	И после внезапно някой почука на вратата и изолиращата ги от всичко сфера се спука.
	Отново.
	Габриел стисна очи.
	— Какво има? — изгърмя гласът на Тома и той рязко се отдръпна от младата жена, докато Анес, притеснена от нелюбезния тон, с който я посрещна, влизаше през вратата.
	— Мосю Шоазьол би желал да ви види, мосю — осведоми го младата прислужница колебливо.
	— Не сега — отвърна Тома сухо, докато Габриел вдигаше поглед към небето, сдържайки гримасата си.
	Нищо че не беше тук, ръководещият търговете оценител пак успя да съсипе този момент.
	Габриел стана и се приближи до прозореца с надеждата, че безредното блъскане на сърцето й ще се успокои. Навън цареше покой. Вятърът едва повяваше. Слънцето блестеше. Снегът — бял и чист, сякаш я викаше.
	Хрумна й една щура идея.
	— Кажете му, че днес го видях вече предостатъчно — чу тя Тома да заявява зад гърба й.
	— Но той настоява, мосю.
	— Казах — не сега! — изрева Тома с такава сила, че почти крещеше.
	Габриел широко отвори очи и рязко се обърна. Никога досега не бе виждала Тома да разговаря по такъв начин, с когото и да било.
	— Добре, мосю — отвърна Анес с впит в пода поглед, очевидно чувствайки се крайно неудобно.
	Тома въздъхна и тръсна глава.
	— Извинете ме, Анес. Не трябваше да ви говоря с този тон. Кажете на мосю Шоазьол, че съм зает в момента и че утре сутринта най-напред ще се видя с него, щом наистина е важно.
	— Добре, мосю. Извинете ме за безпокойството, мосю. Госпожице — добави и кимна с глава към Габриел.
	После излезе, тихо затваряйки вратата зад себе си. Тома се обърна към Габриел и потърси погледа й.
	— Съжалявам — каза той.
	— Нямате никаква вина.
	— Аз… може би е по-добре сега да ви оставя сама?
	— Не, не искам да си тръгвате!
	_Искам да ви покажа, че животът си струва да бъде живян. И че заслужавате някой да се постарае да ви направи щастлив_ — крещеше един глас в глъбините на душата й.
	Той сякаш се колебаеше да се приближи до нея.
	— Имате ли ми доверие, Тома? — попита го нежно.
	Той кимна с глава.
	Габриел му се усмихна.
	— Хайде, елате с мен. Обещавам ви, няма да съжалявате.


>	19
>	Александра

	_Анже. В наши дни_
	— Е, не отговорихте на въпроса ми — подхвана Ерик, когато сервитьорът се оттегли, след като взе поръчката.
	В същия момент го попитах:
	— Срещата мина ли, както искахте?
	В секундата, в която чу въпроса ми, прекрасното му настроение, което беше нещо съвсем ново за Ерик, изчезна и той се начумери.
	— Не — отвърна.
	— Съжалявам. Искате ли да поговорим за това?
	— Не.
	Само че едва бе заявил, че предложението не се приема, и изглежда промени мнението си. Играейки си машинално с ножа, който бе сложен пред него, той каза, без да ме гледа:
	— Една позната на моя позната успя в последния момент да ми уреди среща с човек, който би могъл евентуално да ми помогне да финансирам реставрирането на замъка или поне би могъл да ми даде време да си поема дъх и да намеря някакво решение… Но нещата не се получиха.
	— Какво по-точно не се получи?
	Той сви рамене и видът му показваше, че няма никакви илюзии.
	— Винаги е въпрос на пари. Не се интересува от възможността да инвестира в реставрирането на замъка. Възвръщаемостта на подобна инвестиция не е достатъчно бърза, нито му осигурява високи приходи. Предпочита да вложи парите си в казино на брега на реката.
	— Какво? — възмутих се веднага. — Той ли ви го каза? А опазването на културното наследство, на историята? И той ли се подиграва? Нима тези неща нямат никаква стойност за никого?
	Ерик се усмихна накриво.
	— Искрено ли мислите, че това все още интересува хората? Само парите имат значение, печалбата. Историята не е рентабилна. Към културното наследство проявяват интерес само бедните и интелектуалците.
	Въздъхнах.
	— Съжалявам.
	— Не и колкото мен.
	— Ще се намери решение — заявих убедено. — Сигурно има начин замъкът да бъде спасен.
	Той въздъхна уморено.
	— Вече няма, принцесо. Опитах всички възможности. Този човек практически беше последната ми надежда.
	Долових в думите му огорчение и отчаяние, които не успя да прикрие, и сърцето ми се сви. Отворих уста да кажа нещо, без да знам какво точно, но той отпи глътка вино и продължи, вероятно обяснявайки както на себе си, така и на мен:
	— Почуках на всички възможни врати. Зарязах гордостта си и се молих на банки, на евентуални меценати, на организации за опазване на културното наследство. Никой не иска да поеме финансовия риск да реставрира замъка. А тези, които биха желали, нямат средства за подобно нещо.
	Той спря и ме погледна, сякаш за да придаде по-голяма тежест на това, което се канеше да каже.
	— Остава само една възможност. Да го продам.
	— Не! — възкликнах. — Не може да го направите!
	— Нямам избор.
	— Винаги има избор. Непременно има друго решение! Не може да го продадете! Трябва да се борите! Не се предавайте!
	— Нали ви казах! Опитах всичко. Това е краят, принцесо. Вече нямам средства да запазя замъка. Данъкът върху наследството погълна и малкото пари, които бяха останали от баща ми. Дори не знам дали ще мога да довърша ремонта на таванското помещение. Вече нямам и едно су в джоба си. Трябва да приема реалността. Не се оказах на висота и сега всичко, за което се е борил баща ми през всичките години, ще изчезне.
	Тъгата и усещането за вина, които се четяха в погледа му, събудиха дълбоко в мен някакво чувство. Внезапно ми се прииска да го прегърна и да го утеша. И още преди да осъзная какво правя, сложих ръката си върху неговата.
	— Недейте, не казвайте това — казах нежно. — Ще се намери изход. Още не съм прочела целия дневник. Дайте ми още седмица, преди да вземете решение, за което бихте съжалявали. Само седмица.
	За миг погледна ръката ми, която лежеше върху неговата, без да каже нищо.
	Когато започна да говори, в гласа му личеше горчивина.
	— Наистина ли вярвате, че в този дневник може да се крие ключът, който ще спаси замъка? Ако бях на ваше място, нямаше да се уповавам прекалено на илюзиите.
	— Не знам дали съдържа каквото и да било, което да помогне, но ще търся. И ще намеря нещо. Имайте ми доверие. В крайна сметка — продължих с усмивка, която исках да му въздейства успокояващо — нали твърдяхте, че съм инат и никога не се отказвам?
	Не бих могла да кажа с точност защо внезапното ми желание да предотвратя разрушаването на замъка се бе превърнало в императив. Може би поради факта че бях прекарала деня си, потънала в разказа на Габриел, представяйки си как е изглеждал някога. А може би, защото замъкът беше толкова важно място за нея и за Тома, а значи и за мен.
	Или защото Ерик изглеждаше толкова объркан, че имах желание да му помогна да съхрани мечтата на баща си.
	В този случай едно нещо беше сигурно — все още не бях готова да се откажа. Щях да намеря решение. Трябваше да го намеря.
	По лицето ми навярно се бе изписала решимостта ми, защото слаба светлинка надежда заблестя в погледа на Ерик и той утвърдително кимна.
	— Добре — каза. — Една седмица.
	— Една седмица — повторих. — Благодаря.
	Сервитьорът, който сякаш усети, че моментът е подходящ, се приближи и сложи чиниите пред нас и тогава видях, че дланта ми все така лежеше върху ръката на Ерик. Изчервих се леко, отдръпнах я под разнежения поглед на сервитьора и му благодарих, докато оставяше чинията пред мен.
	Известно време се хранехме мълчаливо, чуваше се само подрънкването на приборите върху порцелана. Атмосферата започна да натежава и се чудех как да я разведря, когато внезапно ми хрумна една идея и се усмихнах.
	— Казвам се Александра Доусън.
	Срещу мен Ерик спря да се храни с вдигната във въздуха вилица и ме погледна учудено, а синият му пронизващ поглед сякаш ме питаше какво става. Продължих, преди да успее да каже каквото и да е:
	— Единствена дъщеря съм на родители, които много се обичат или най-малкото, които вероятно са се обичали много силно някога, но така и не са се опитвали да го покажат един на друг. Работя като бизнес асистент в голяма компания за винопроизводство в Напа Вали, която се опитва да се наложи на пазара във Франция, и колкото и да е срамно, възползвах се от една командировка, за да прекарам ваканцията си тук и да продължа издирванията за родословното си дърво — нещо, което никога не бих могла да направя на собствени разноски, като се имат предвид цените на самолетните билети в Калифорния.
	Направих пауза и се замислих какво още бих могла да му кажа за себе си, което да е поне малко забавно.
	— Имам и две котки — Милейди и Д’Артанян и ви забранявам да ми се смеете — добавих, като видях насмешлива искрица в погледа му.
	Обичам розовия цвят, също и черното, яйца по бенедиктински, пържени картофки, чай и десерти. Всички десерти. Ммм… още какво?… Голяма романтичка съм, но това вече го знаете. Обожавам да чета, обожавам и генеалогията, откакто започнах да се занимавам с нея, но най-голямата ми страст е рисуването, което често пъти ми струваше някой и друг укор, но и няколко часа слава.
	Спомените изплуваха и въпреки желанието ми се усмихнах.
	— В колежа — продължих разказа си — често бях сама и тогава рисувах във времето между лекциите или в междучасията. Рисувах всичко, което попадаше пред погледа ми — учителите, учениците, обслужващия персонал. Правех им карикатури в стил манга като в японските комикси, нали разбирате? Малко тяло, грамадна глава, големи очи.
	Той кимна утвърдително, за да ми покаже, че е наясно какво искам да кажа, и аз продължих:
	— Един ден мой съученик видя рисунката, която тъкмо правех. Не си спомням вече какво беше, сигурно съм рисувала някой преподавател. Стори му се смешна и каза и на другите. Ефектът беше като снежна лавина — изведнъж популярността ми полетя нагоре като стрела. За първи път бях на авансцената и страшно ми хареса. Толкова много, че започнах да правя все по-дръзки рисунки. Другите ученици ги харесваха много и ме подтикваха да вървя по този път. Само че в един прекрасен ден всичко се обърна срещу мен. Един от преподавателите ме изненада точно когато му правех карикатура по време на часа. Взе скицника и това, което видя, никак не му се понрави… Извикаха ме при директора. После повикаха и родителите ми да дойдат. До края на учебната година трябваше да стоя затворена в стаята по време на междучасията. И тъй като моите родители бяха привърженици на двойното наказание, много време нямах право и да излизам вечер. Тази история си беше като яка плесница.
	— Само че и досега не сте спрели да рисувате, нали?
	— Не, по-силно е от волята ми. Рисуването е в кръвта ми, не мога без него.
	— Обратното би ме изненадало. Не правите впечатление на човек, който лесно може да бъде спрян.
	— Не знам. Може би за нещата, които наистина са важни, съм готова всъщност да се боря със зъби и нокти.
	Някой ден сигурно щях да се замисля какво означава в действителност тази фраза.
	Навярно щях да се замисля и за причината, поради която в краткото си изложение не споменах Спенсър.
	Някой ден.
	Но не сега.
	— И така, това е — подхванах. — Искахте да знаете коя съм и сега знаете горе-долу всичко, с което съм известна. Ваш ред е. Разказвайте.
	— Къде сте се учили да говорите френски?
	— Сега вече хитрувате! Ваш ред е да разкажете за себе си!
	— Няма кой знае какво за разказване.
	— Винаги има нещо за разказване — опровергах го. — Хайде: един път — аз, един път — вие. Всеки задава по един въпрос. И тъй като вече ви казах много неща, сега е ваш ред да ми разкажете кой сте.
	— Добре, но предупреждавам, че ще съм кратък: работя в организацията „Лекари без граници“, сирак съм и нямам и един грош. С една дума — идеална партия за млада жена от добро семейство.
	Каза го на шега, но долових мисълта му — наистина беше убеден, че не е нищо повече от това.
	— О, не говорете така! — прекъснах го. — Вие сте добър човек. Всяка жена би била щастлива да е до вас.
	За част от секундата вдигна учудено вежди, сякаш не искаше да ми повярва.
	— Да, да, уверявам ви!
	— Значи не съм вече недодялан грубиянин? — заключи той.
	— Такъв сте, разбира се — прекъснах го. — Но все пак поносим грубиянин.
	Той се усмихна с чистосърдечна усмивка, която оказа странно въздействие върху стомаха ми.
	— Защо избрахте „Лекари без граници“? — попитах.
	— Дълга история.
	— Нищо, имам време.
	Погледът му стана замислен като на човек, който се опитва да се върне към далечни спомени, и започна:
	— Към края на 1980 се случи онова прословуто земетресение в Армения. Тогава бях на шест или на седем години и бях ученик в класа на баща ми — той беше учител, знаехте ли това?
	Поклатих отрицателно глава, подпрях с ръка брадичката си и му дадох знак да продължи.
	— Вестникът излезе с огромни заглавия за катастрофата, а на другия ден баща ми разказа за нея в час, отговаряйки на въпроса на един от съучениците ми. По време на обсъждането Пиер — друг мой съученик, сподели пред всички, че неговият баща работи в „Лекари без граници“ и след няколко дни заминава за там. Очевидно баща ми трябваше да обясни на целия клас каква е тази организация. Спомням си, че слушах със зяпнала уста. По онова време не бях особено разговорчив и станах още по-затворен след смъртта на майка ми, но постоянно чувах какво говорят хората наоколо. И вечерта, докато се хранехме, зададох десетки въпроси на баща ми. Той ми разясни онова, което исках да знам.
	Ерик спря за малко, после продължи:
	— Мисля, че тогава възникна желанието ми да стана лекар. Слушах как баща ми говореше за тези хора с огромно възхищение, виждах, че това, което правеха те, беше изключително благородно и крайно необходимо. Преди това исках да стана пожарникар, защото бях убеден, че ако пожарникарите бяха дошли по-бързо, майка ми щеше да остане жива. В този ден промених решението си. Сякаш намерих пътя си. След това не съм се отмятал от намерението си. Учих медицина, после специализирах педиатрия и когато вече отговарях на критериите за достатъчно натрупан опит, се ангажирах с организацията. Това е. Започнах да ходя на различни мисии, идвах да видя баща ми в промеждутъка между пътуванията и после пак след няколко дни или няколко седмици тръгвах отново.
	— Ех! Каква превъзходна история!
	— Не знам. Изглежда ми банална.
	— Повярвайте ми, съвсем не е банална.
	— А вие как избрахте професията си?
	— Амиии…
	За момент сериозно се замислих дали да не излъжа и да си съчиня някаква история. Но се отказах. Реших да му разкажа коя съм в действителност.
	— Родителите ми я избраха вместо мен.
	— Как така?
	— В началото исках да правя кариера в изкуството и да рисувам.
	— Точно си мислех, че си ви представям като авторка на комикси, като една от онези модернистични илюстраторки на истории, в които жените и тяхната власт са в центъра на сюжета.
	Останах безмълвна. _Как…_
	— И така… С това исках да се занимавам. Но след случката в колежа имах продължителни разговори с родителите си. Обясниха ми, че това не е доходна кариера. Рискът е много голям. Накратко, все още не се бях съвзела от нравоучението от страна на учителите, на директора и родителите ми, така че се съгласих с доводите. Изобщо нямах ни най-малка представа какво бих могла да правя в живота, така че дали щеше да е тяхното мнение, или някое друго… Записах се на курсове за бизнес асистент, заминах за Монреал, за да усъвършенствам френския си, и когато се върнах, баща ми използва връзките си, за да ми намери работа в компанията за винопроизводство. Това е.
	Ерик дълго мълча, гледайки ме със съмнение.
	— Разочарован ли сте?
	— Не. Само ми е трудно да си представя, че човека, когото описвате, сте вие.
	— Защото все още не ме познавате истински.
	— Възможно е. Но ми се струва, че когато ви срещнах, това бе истинската ви личност. А не онази, която се подчинява на чуждите желания.
	Сведох поглед, притесни ме повече това, което току-що бе казал — че не искам да го призная, и отпих от виното, за да прикрия смущението си.
	— Коя страна ви хареса най-много?
	Продължи да ме гледа още известно време и наистина си помислих, че ще ме упрекне, че сменям темата, за да не му отговоря.
	Което си беше самата истина.
	Но той не каза нищо и също взе чашата си с вино.
	— Кения.
	— Защо?
	— Защото е прекрасна страна с невероятна фауна. Защото там работих с изключително добри колеги — с най-пристрастените към работата си, най-интересните и най-ревностните.
	— Дълго ли останахте там?
	— Да, месеци наред. Сега е мой ред. Харесвате ли работата си?
	— Може да ви се стори изненадващо, но да, харесвам я. Научих се да я харесвам. Шефката ми е приятен човек, въпреки че ме кара да работя до полуда. Редовно организираме дегустации на местни вина, което си е екстра, човек се среща с различни хора. А и имам достатъчно време да се занимавам, с каквото искам вечер.
	— И какво правите вечер?
	— А според вас? Рисувам, разбира се! — отвърнах с широка усмивка. — Чета. Гледам телевизионни сериали. А от известно време издирвам информация за дедите си.
	— Виждам.
	Чаках да продължи, да ми обясни, че всъщност животът ми е лишен от смисъл, че всичките тези занимания само прикриват пустотата му. И че в крайна сметка не ставам за нищо.
	Сега, когато знаех какъв е животът му, го осъзнавах още по-ясно. Сякаш фактът, а бях убедена в това, че мъжът срещу мен е заслужил своето място в рая, ме караше още по-остро да чувствам в каква степен самата аз не бях свършила нищо полезно. И колко не бях годна за нищо.
	Само че нямах желание да мисля по въпроса. Не и сега. Не и тази вечер. Затова се опитах за пореден път да дам друга посока на разговора.
	— Ще заминете ли отново?
	— Не знам. Зависи от това какво ще стане със замъка. Ако намеря начин да го спася, ще остана. Иначе…
	Иначе щеше да замине.
	Наистина беше глупаво, но тази перспектива ме накара внезапно да изпитам нещо — пустота.
	Нямаше никакво обяснение. Едва се познавахме. Дори не се обичахме.
	— Разбирам — отвърнах. — Но ако се намери начин замъкът да бъде спасен, бихте ли останали да работите във Франция?
	— Да, бих могъл. Един приятел от университета, който работи тук, в Анже, е готов да ми предостави място, стига да пожелая.
	— Само че това не ви блазни.
	Не беше въпрос. Ясно виждах в очите му, че нямаше желание за подобно нещо.
	— Да — потвърди той. — Във Франция имам чувството, че вегетирам. Че не правя нищо полезно. Има толкова места по света, които се нуждаят много повече от моите услуги, отколкото Шандьоние или Сомюр, или пък Анже. Тук разполагат с предостатъчно лекари. В чужбина се чувствам по-полезен. Най-малкото — хората там наистина имат нужда от мен. Освен това обичам да пътувам. Ако се наложи да остана, това ще ми липсва. В същото време обаче… Замъкът е единственото нещо, което имам от баща ми, колкото и обременително да е това наследство… Той беше неговата мечта, а и мечтата на майка ми, затова правя всичко възможно да го съхраня. Но ако го няма замъкът, тогава няма да има причина да стоя тук.
	— Ами братовчедка ви? А племенницата? Те не са ли достатъчна причина?
	— Да, разбира се. Но… Мога да ги виждам, когато се връщам.
	— Ясно. Осъзнавам го.
	Разбирах нуждата, която изпитваше, да замине, да живее истински, да е полезен за някого. Да не е просто анонимно лице сред толкова други. Да има стойност. Да е различен. Да прави добро.
	Изглежда беше пристрастяващо.
	Замислих се за положението, в което се намираше, за дилемата му. Ако успеехме да спасим замъка, който му бе останал в наследство от баща му, и той вземеше решение да остане, тогава съществуваше опасност да се задуши тук. Все още не го познавах добре, но инстинктивно усещах, че се отнася изключително сериозно към задълженията си и това щеше да го принуди да остане във Франция за постоянно. Само че за него нямаше да бъде достатъчно само да контролира ремонта и същевременно да практикува медицина. Тогава нямаше да спасява човешки животи — във всеки случай нямаше да го прави по същия начин. За него животът щеше да е монотонен.
	Същевременно да замине, означаваше да захвърли в ръцете на алчни бизнесмени всичко, което му бе останало от баща му. Това би било признание за провал. Би означавало за втори път да загуби баща си.
	Да, каквото и решение да вземеше, щеше да бъде принуден да се сбогува с нещо скъпо за него. В известен смисъл това беше тъжно.
	Усмихнах се, после, за да разведря малко обстановката, казах:
	— Значи идеалното решение е да спасим замъка и да намерите някой доверен човек, когото бихте могли да упълномощите да контролира строителните дейности по реставрирането. Така ще съхраните наследството от баща си и ще можете да заминете за Африка или накъдето ви заведе сърцето. И готово: проблемът е решен!
	— Няма да е зле, наистина.
	— Няма да е зле ли? Я чакайте, това е пер-фект-но-то решение! Но ще трябва да сте много взискателен в избора си по отношение на този човек. Трябва да ви е предан, да обича историята и да цени културното наследство, а и да са му присърце замъкът и вашите интереси. Необходимо е да бъде решителен, да не се страхува да взима решения на място, когато това се налага. Някой, който да е достатъчно самостоятелен, а не да ви звъни постоянно.
	Усмихна се с разбиране.
	— С една дума — някой като вас.
	— Е да, добре го казахте, имате право! — отвърнах с престорена изненада. — Необходим ви е точно някой като мен! Жалко, само че скоро трябва да си замина за Съединените щати, нали?
	След края на фразата ми настъпи тишина, после Ерик тихо каза:
	— Да, жалко.
	Няколко секунди ме гледаше с поглед, натежал от нещо различно, нещо непознато. Сърцето в гърдите ми внезапно полудя, а времето сякаш спря.
	— Александра… — подхвана Ерик.
	— Всичко наред ли е?
	Въпросът на сервитьора спука опасната сфера, която бе започнала да ни обгръща.
	Обърнах се към него:
	— Всичко е перфектно, благодаря — отвърнах забързано.
	Ерик насочи вниманието си към храната в чинията, сякаш не бе ял цяла вечност.
	Сервитьорът се оттегли, очевидно доволен.
	Продължихме да се храним в странна атмосфера. На пръв поглед същата като преди и същевременно различна. Все така шеговито го дразнех, той продължи да ме провокира, но нещо помежду ни се бе променило. Сякаш внезапно бях започнала изключително добре да разбирам и него, и жестовете му, и погледа му. Все едно ни свързваше нова нишка, изтъкана от откровенията, които бяхме споделили.
	Беше полунощ, когато напуснахме ресторанта. Ерик настоя да плати сметката в знак на благодарност, че му бях дала колата си.
	Когато стигнахме до хотела, нощният пазач ни информира, че асансьорът е повреден и техниците ще се заемат с поправката чак утре.
	— Надявам се, че стаите не са на последния етаж — каза Ерик.
	— Не съвсем, но почти — отвърнах с досада. — На четвъртия са.
	Нямаше да е лесно да се изкатеря с патериците четири етажа.
	Само при мисълта за това се почувствах уморена.
	— Добре, има едно-единствено решение — заяви Ерик.
	Погледнах го с недоумение.
	— Ще ви нося.
	И обединявайки в едно, думи и действие, той ме вдигна, както го бе сторил по-рано, и преди да успея да се възпротивя, започна да изкачва стъпалата.
	— Нали знаете, че бих могла отлично да се справя и сама — казах, опитвайки се да не обръщам внимание на ударите на сърцето, които ставаха все по-силни с всеки изкачен етаж.
	— Знам.
	Въпреки това не ме пусна чак докато стигнахме до стаите си, които бяха една до друга.
	— Ето, стаята на Нейно височество е готова. Ако Нейно височество би желала да си направи труда…
	— Благодаря, монсеньор. Много сте любезен.
	— На вашите услуги, Ваше височество.
	Усмихнахме се и за миг сякаш времето отново спря. Стояхме очи в очи и успях да зърна в полумрака на коридора как погледът му заблестя. Беше толкова близо, че усещах дъха му. В гърдите сърцето ми беше обезумяло.
	— Благодаря, Александра — промърмори той.
	— По-скоро аз би трябвало да ви благодаря, защото платихте вечерята.
	— Не, благодаря ви, че сте тук. Благодаря, че вярвате. Нямате представа колко добре ми се отразява това.
	Сега вече окончателно изгубих контрол над блъскащия в гърдите ми жизненоважен орган, а цял облак пеперуди започнаха да пърхат с крилца в стомаха ми.
	Неволно се усмихнах като Ерик.
	— Моля.
	— Лека нощ, Александра.
	— Лека нощ, мосю кастелан.
	Той отново се усмихна и пеперудите съвсем подивяха.
	Затворих вратата зад себе си и се облегнах на нея с блажена усмивка на лицето. Отдавна не се бях чувствала толкова жива. Толкова лека. Имах желание да се смея. Да танцувам.
	Отметнах глава с притворени очи и си представих като на филм вечерта. Усмивката на Ерик. Погледа му. Прекараните заедно моменти, споделеното помежду ни. И всичко неизречено.
	Всичко, което _аз_ не изрекох.
	И изведнъж ужасена отворих очи, когато осъзнах двете смущаващи реалности.
	Ерик ме привличаше. Много. Твърде много.
	И…
	Стиснах с длани лицето си — глождеше ме непознато досега чувство за вина.
	Съзнателно бях пропуснала да спомена за Спенсър.


>	20
>	Габриел

	_Замъкът Ферте-Шандьоние, декември 1899_
	— Често си мисля какво щеше да стане с живота на майка ми и на мен, ако не бе паднала по стълбите в онзи далечен ден — каза й Тома вечерта, когато Габриел, както обикновено, отново отиде при него в библиотеката.
	Загледана в танцуващите в огнището пламъци, младата жена се замисли какво да отговори. Откакто бе разкрил душата си пред нея, Тома изглеждаше по-ведър, не така затворен в себе си и не толкова мрачен. Сякаш самият факт, че се бе доверил на Габриел, беше разрушил и последните бариери, които все още съществуваха. Нищо не можеше да достави по-голямо удоволствие на младата жена от това, че бе избрал нея, за да й се довери. Във времето, което им оставаше да бъдат заедно, тя правеше всичко възможно да му помогне да сложи кръст на миналото и да си върне веднъж завинаги усмивката — обещание, което бе дала сама на себе си.
	— Мисля, че не би трябвало да си задавате такива въпроси — отвърна тя нежно. — Те няма да ви донесат нищо добро, напротив — рискувате само да си причините болка. Човек не може да се върне назад. Всичко, което може да сторите, е да затворите страницата и да гледате напред. Към бъдещето.
	— Знам.
	— Би трябвало по-скоро да се концентрирате върху позитивните неща в живота. — По устните на младата жена плъзна закачлива усмивка. — Ето например, бихте могли… знам ли… да се постараете да вложите повече емоция в боя със снежни топки. Защото, позволете ми да ви го кажа, вие наистина сте лош стрелец.
	За огромна изненада на Габриел Тома избухна в чистосърдечен смях. Смехът му й се стори най-красивото нещо от Сътворението на света насам.


	Този следобед двамата бяха играли заедно в снега. Беше незабравимо.
	Без да му разкрива дори за миг какво е намислила, Габриел бе убедила Тома да се върнат пак в парка на замъка заедно с Дукесата. И там, докато той гледаше как кучката лудува в снега, Габриел отстъпи няколко крачки назад, дискретно приклекна и както си беше с ръкавиците, направи снежна топка от белия пухкав сняг.
	После, без да го предупреди, замери с все сила гърба на Тома.
	Изненадан, той рязко се обърна. С широка усмивка на лицето Габриел му направи знак с ръка и после метна нова топка направо в лицето му.
	Тази втора атака сложи началото на епична битка, която ги принуди да тичат из четирите края на имението за огромна радост на Дукесата, която скачаше около тях и лаеше по-силно и от виковете на Габриел.
	И за пръв път, откакто го познаваше, Габриел видя Тома да се смее с безгрижен смях. Внезапно това вече не беше сломеният мосю Д’Арси, а щастливото и игриво момче Тома.
	Повече от час Тома и Габриел играха като деца, без да се тревожат, че дрехите им ще се намокрят, и без да ги е грижа за благоприличието, нито за условностите.
	Приключиха битката изтощени, проснати в снега с лице към небето и хванати ръка за ръка, с щастлива усмивка на измръзналите лица и по-искрящ откогато и да било поглед.
	Първоначалната цел на Габриел бе това да се превърне в щастлив спомен, който той да съхрани в сърцето си и да черпи от него сили, за да понася тежките удари, но докато лежаха така един до друг, тя осъзна, че е спомен и за нея. И дълбоко в себе си почувства, че каквото и да се случи, за цял живот ще запази спомена за този следобед, в който Тома се бе засмял.


	— Наистина трябва да работите над това, мосю Д’Арси — подхвана тя с усмивка. — Иначе е абсолютно неприемливо. Как ще научите децата си да улучват точно, щом самият вие не сте способен да попаднете в целта, която е на три крачки от вас?
	Тома я погледна по странен начин, преди да я попита неуверено:
	— Наистина ли мислите, че някой ден бих могъл да имам семейство?
	— Убедена съм — заяви тя и тъга нахлу в душата й. — Там, в Съединените щати, ще срещнете жена, която ще ви обича повече от всичко на света. Двамата заедно ще създадете хубаво голямо семейство. Защото го заслужавате, Тома.
	Той дълго се взира в младата жена с непроницаемо лице, но в погледа му прозираше нежност — Габриел я усети чак до глъбините на душата си. Тя за миг дори си помисли, че той ще каже още нещо и се надяваше, че ще й предложи, а тя би приела да му стане жена. _Негова_ жена. Щеше да му каже „да“. Разбира се, че щеше да отвърне с „да“. Дори нямаше да изчака да довърши фразата, щеше да я изпревари и да приеме предложението.
	Само че той отклони поглед — изглежда се опомни, и се върна на темата, с която бе започнал разговорът им.
	— Знаете ли, като стана дума за семейство… преди няколко години се опитах да намеря семейството на истинския си баща.
	— И успяхте ли? — попита Габриел, прикривайки разочарованието си заради сменената тема.
	— Да.
	Почувства, че тя го окуражава да продължи и сподели, че му е трябвало време, за да намери смелост и да се заеме с издирването. Колебаел се, защото не знаел как ще го приемат — него, това дете на греха, това обезобразено чудовище, което никой не обичал. Един ден обаче любопитството му надмогнало колебанията — все пак искал да провери. Искал да знае. Така се заел с проучването и без особени премеждия открил дирите на архитекта. Решил, че трябва да действа бързо, за да не се откаже от намерението си, и заминал сам за малкото градче, в което живеела майката на баща му госпожа Андрюс, тоест неговата баба. Само че като видял уплашения поглед на старата жена, когато му отворила вратата, не дръзнал да се представи с истинското си име, само споменал, че е син на стар приятел на Фредерик Андрюс и е дошъл да изрази, макар и толкова късно, съболезнованията си за смъртта на сина й. И после си тръгнал.
	— Прочетох по погледа й, че белегът и недодяланата ми външност я сепнаха — обясни той. — Беше възрастна крехка жена, самотна, нещастна заради смъртта на единствения й син. Сърце не ми даде да я обременя и със собственото ми съществувание.
	Като чу тази изповед, Габриел усети, че сърцето й се къса от мъка заради него.
	— Не ви ли хрумна, че… — тя се поколеба за миг от страх да не бръкне като с нож в раната. — Кой знае… Ако бе научила, че сте неин внук, може би щеше да ви прегърне?
	— Не мисля. Изплаши се от мен.
	— Тя ли ви го каза?
	— Нямаше нужда да ми го казва. Прочетох го в очите й.
	Габриел грижливо подбра думите си:
	— Вижте, това, което ви се е случило, наистина е ужасно и не знам как сте успели да издържите да не ви прекърши мъката, натрупана от тези трагедии. Но… Тома… станалото в миналото не трябва да ви пречи да живеете днес. Нито да обичате.
	Тома я погледна с недоумение, а тя продължи:
	— Не всички хора са като вашия… като Виктор дьо Сен Арман или като онзи юноша, който ви е причинил такова зло. Не всички ще ви отритнат, ще ви изоставят или ще ви предадат. Трябва отново да се научите да им имате доверие. Иначе… в известен смисъл победата ще е тяхна. Ако ме питате за мнението ми, смятам, че би трябвало да се върнете и да посетите баба си, да й обясните кой сте. Сигурна съм, че ще ви приеме.
	— Наистина ли го мислите?
	— Разбира се, че мисля така! Вие сте плът от плътта й и кръв от кръвта й. Без съмнение ще ви обикне. Вие сте прекрасен човек, Тома. Не сте чудовището, което тези хора са искали да ви накарат да вярвате, че сте. Имате белег и какво от това? Вие сте над този белег. Вие сте човек, който е преодолял миналото си и който сам е изградил характера си. Страдали сте, но сте се изправили отново на крака. Трябва да се гордеете с това, което сте. Струвате сто пъти повече от онези хора, които са ви сторили зло. Набийте си го в главата веднъж завинаги: заслужавате да бъдете обичан.
	Младата жена замълча задъхана и прехапа устни. Не бе очаквала с толкова жар да започне такъв разговор. Думите й се изплъзваха от устните, без да може да ги спре.
	— Съжалявам — каза тя стремително. — Не трябваше да говоря така… Това не е моя работа…
	Габриел знаеше, че думите й вълнуваха Тома, дори го нараняваха. Четеше го по израза на лицето му. Въпреки това не съжаляваше за казаното. Има истини, които понякога бе наложително да се изрекат. А и още не беше свършила. Погледна Тома в очите и със сериозен тон продължи:
	— Може ли да ви помоля нещо?
	Той полека кимна с глава.
	— Обещайте ми, че няма да страните от другите. И още, че ще живеете живота си, без да криете лице, с високо изправена глава, готов за щастието, както го направихте този следобед с мен. Съжалявате ли, че ми се доверихте?
	Той се поколеба, преди да отговори:
	— Не, не съжалявам.
	— Тогава обещайте ми, че ще последвате съвета ми — настоя тя. — Имам ви доверие. Ако ми дадете думата си, знам, че ще го направите.
	Той пое дълбоко въздух:
	— Обещавам.


	На другия ден младата жена отново беше в библиотеката за ежедневните си занимания с перодръжка в ръка и широко разтворена пред нея книга, която не виждаше. Умът й бе другаде, тя се търкаляше в снега заедно с Тома. Дълбокият глас на Арно Колен, фотографа на мосю Шоазьол, я извади от мечтите й.
	— Боже, изплашихте ме до смърт! — възкликна тя, подскачайки и с ръка на сърцето.
	Дискретно хвърли поглед да провери дали непоносимият оценител, който правеше търгове, не е с него и въздъхна от облекчение, като установи, че го няма.
	— Извинете ме, че ви изплаших така, госпожице Вилньов — извини се фотографът. — Мислех, че сте ме чули да идвам.
	— Знаете ли — отвърна младата жена, — когато вниманието ми е концентрирано в някоя книга, дори светът да рухне, сигурно няма да чуя.
	Само че в случая точно в този момент всичките й мисли изобщо не бяха насочени към книгата, която описваше.
	— И с мен е така, когато снимам — додаде мосю Колен и посочи с жест фотоапарата, който държеше в ръка.
	Габриел забеляза, че фотоапаратът беше различен от онзи, който бе използвал предишния ден, за да снима замъка, този беше много по-малък. Другият представляваше огромен черен сандък върху триножник, в който можеха да се напъхат поне две глави, а този беше малка четвъртита кутия, покрита с черна кожа, и бе снабден в предната си част с обектив. Никога дотогава не бе виждала такъв фотоапарат.
	— Е? — каза той. — Ще се съгласите ли да ви снимам?
	— Да… Искате да ме снимате ли? — повтори думите му Габриел с почуда. — Но защо? В тази стая има десетки хиляди предмети, по-интересни от моята особа!
	Фотографът се усмихна загадъчно.
	— Да кажем, че това е въпрос на гледна точка. Хората… Според мен интересното в една снимка са хората. Те й придават живот. Ако няма жив субект, тогава фотографиите не са нищо повече от натюрморт. Винаги съм смятал, че животът е хиляди пъти по-интересен.
	Габриел вдигна изненадано вежди. Това бе най-дългата реч, която го бе чувала да произнася, откакто се бе появил в замъка.
	— Разбирам — каза тя. — Добре, така да бъде. След такова слово не ми остава нищо друго, освен да приема. Какво трябва да направя?
	— Само бъдете естествена и всичко ще бъде превъзходно.
	— Тогава ще взема една книга, така ще се чувствам по-удобно.
	— Както желаете.
	Тя избра книга, настани се, колкото може по-удобно на канапето близо до огъня, и изчака фотографът да приготви апарата.
	— Готова ли сте? — попита той, вдигайки глава към нея. — Ще ви помоля да стоите неподвижно, докато ви дам знак, иначе снимката ще излезе размазана.
	Габриел кимна с глава, преди да отвори книгата на случайна страница, и се престори, че чете. Миг по-късно чу шум от познати стъпки, който идваше откъм портретната галерия, и вратата на библиотеката се отвори. Без да се съобразява с препоръката на Арно Колен да стои неподвижно, Габриел незабавно вдигна поглед и видя Тома на прага на вратата.
	Погледите им се срещнаха и внезапно светът около нея изчезна. На устните й се появи усмивка, а сърцето й ускори ритъма си. Недалеч от нея тя долови неясния шум от прищракването на фотоапарата.
	Скоро обаче младата жена осъзна, че нещо не беше наред. Погледът на Тома бе мрачен, той не се усмихваше, а я гледаше с непозната досега настойчивост, сякаш искаше да запамети всяка черта на лицето й. Усмивката на Габриел се стопи и мъка започна да се надига в душата й.
	Лекото покашляне внезапно й припомни, че фотографът е тук. Въпреки това тя не отклони погледа си от Тома, нито той своя от нея.
	Арно Колен сякаш усети промяната, стана, заявявайки, че е направил желаната снимка и ще ги остави.
	— Благодаря, мосю Колен — каза Тома. — Бихте ли могли да ме изчакате в работния ми кабинет? Имам една молба към вас.
	— Разбира се, мосю. Трябва ли да извикам и мосю Шоазьол? Той е в галерията с оръжията.
	— Не, елате само вие.
	— Чудесно, мосю.
	Той кимна с глава и излезе, а Тома се обърна към Габриел:
	— Какво става? — попита младата жена веднага, пристъпвайки няколко крачки към него.
	— Трябва пак да замина за Англия.
	Това съобщение въздейства на Габриел като удар с юмрук в корема.
	Тя усети, че ръцете й започват да треперят, а коленете й омекват.
	_Не-не-не и не!_ Не можеше да замине. Още не. Не толкова скоро.
	Не беше готова да се разделят, не беше готова да му каже сбогом.
	— Но… — заекна тя — нали ще се върнете? Нали няма да тръгнете за Съединените щати, без пак да минете оттук? Без… без да се сбогувате?
	Той се усмихна, но в усмивката му нямаше радост.
	— Ще се върна, обещавам.
	Тя сложи длан върху сърцето си, за да го успокои, и въздъхна, без да съзнава какво прави.
	— Колко време ще отсъствате?
	Дали нямаше да се върне след седмици, когато двамата с баща й отдавна вече щяха да са си отишли? Ами ако това е последният път, когато го вижда? И ако…
	— Още не знам.
	Имаше опасност коленете й да се подгънат, но младата жена успя криво-ляво да се съвземе.
	— Кога трябва да тръгнете?
	— Още днес.
	_О, господи!_ Тя притвори очи — не беше в състояние да понесе болката в гърдите й.
	— Габриел?
	Отвори клепачи и срещна тревожния, колебаещ се поглед на Тома.
	— Можете ли… Ще се съгласите ли сега вие да ми обещаете нещо?
	— Всичко, което желаете — прошепна тя.
	И го мислеше. Би отвърнала с „да“ на всичко, дори и на предложение да замине заедно с него за Англия.
	— Ще ме чакате ли? Искам да кажа… Ще ме чакате ли да се върна, преди да си тръгнете за Анже?
	— Да, ще ви чакам толкова дълго, колкото е необходимо — отвърна тя тутакси, без дори да разсъждава какво означава обещанието й.
	В този момент вратата отново се отвори и като видя баща си да влиза, се опита да прикрие вълнението си.
	— Мосю Вилньов — каза Тома, обръщайки се към него, — много ми е приятно да ви видя на крака. Изглежда се чувствате по-добре?
	— Много по-добре съм, мосю. Благодаря за загрижеността ви. Благодаря ви също за всичко, което направихте за мен и дъщеря ми. Задължен съм ви.
	— Важното е, че сте на крака, само това има значение.
	— Благодаря, мосю.
	— Тъкмо исках да ви видя. Принуден съм да отсъствам известно време и попитах дъщеря ви ще ви бъде ли удобно да изчакате завръщането ми, преди да напуснете замъка.
	— Разбира се, че да, мосю, няма пречка. Габриел и моят помощник ще се погрижат за книжарницата, докато отсъствам.
	— Не! — възкликна Тома. — Всъщност — продължи той, чувствайки се малко неловко, — бих желал да бъдете и двамата тук, когато се върна. Бих искал да ви благодаря по подходящ начин за това, което направихте.
	По лицето на Морис се изписа изненада, но не възрази.
	— Щом държите, Етиен вероятно ще съумее да се оправи и сам още известно време — отвърна той.
	— Благодаря, мосю Вилньов. Сега трябва да ви оставя. Имам… доста неща да подготвя, преди да тръгна.


	След час всички се бяха събрали пред главния вход на замъка и всеки му пожелаваше приятен и лек път.
	— Ще ме изпратите ли до изхода на имението? — попита той Габриел, която се позабави, докато другите бързаха да влязат вътре, за да се спасят от студа.
	Тя кимна с глава и двамата мълчаливо тръгнаха по пътеката, която водеше към входа на замъка, а Дукесата весело подскачаше около тях в снега.
	Слънцето грееше високо в небето и светлината му, която бялата покривка на снега отразяваше, беше толкова ярка, че Габриел трябваше да присвива очи. Един яростен порив на вледеняващия вятър се промъкна под краищата на шала и я накара да потрепери.
	— Студено ви е — каза Тома. — Би трябвало май да се върнете…
	— Не — побърза да му отговори. — Не искам да се връщам.
	_Още не._
	Стремеше се да се възползва от всяка секунда с него.
	Вървяха бавно, мълчаливо, сякаш за да отдалечат момента на заминаването. На сбогуването.
	То си беше точно това. Сбогуване. Той щеше да се върне. Беше обещал. Габриел знаеше, че Тома не е от хората, които не спазват обещанията си.
	_Защо тогава тази буца не се маха от гърлото ми?_ — почуди се младата жена. — _Защо е толкова тежко на сърцето ми?_
	Щом сега реагираше по този начин, макар че бе сигурна, че пак ще го види, какво ли щеше да стане, когато настъпи времето на истинското сбогуване? По-добре беше да не мисли за това в момента. Колкото повече приближаваха входа на замъка, където чакаше Торнадо, толкова по-трудно й бе да се справя със сълзите, които напираха в очите и които едва сдържаше. Приближаваха се до мига на заминаването.
	— Нали знаете, че има и по-модерни средства за пътуване — обърна му тя внимание и посочи черния ездитен кон на Тома, опитвайки се напразно да промени посоката на своите мисли. — Само след няколко седмици ще настъпи 1900 година — добави с пресилена усмивка, — а вие… вие все още яздите кон.
	Веднага в паметта й изплуваха картини от нощта, когато препускаха през полето.
	Струваше й се, че бе изминала цяла вечност от онзи ден, в който бе дошъл да я вземе от книжарницата. Толкова неща се бяха променили оттогава… Възможно ли е да са минали само две седмици?
	— Да, знам, че има по-модерни средства — отвърна Тома, — но предпочитам Торнадо.
	По лицето на Габриел се появи лека усмивка. Разбира се, че би предпочел Торнадо.
	Пред машините винаги би избрал животните. А също и пред хората, сигурна беше в това.
	Дукесата сякаш предусети нещо и се залепи за Тома, мушкайки глава в дланта на ръката му. Габриел я гледаше с копнеж.
	— Ще й липсвате — прошепна тя, галейки хълбоците на кучката.
	Колко би искала да е на мястото на Дукесата и да се сгуши в Тома, да свре лице в извивката на врата му, да плъзне длани в косите му. И никога повече да не се разделя с него.
	— Ще ми липсва и на мен — отвърна Тома, после я погледна настойчиво. — Но вие ще ми липсвате още повече.
	Сърцето й прескочи един удар.
	— Не толкова, колкото вие на мен — прошепна тя със свито гърло.
	Това, което последва, стана за части от секундата. Преди да осъзнае какво става, Тома обгърна лицето й с длани и притисна устни към устните на Габриел нежно в началото, а после силно, сякаш искаше да запечата нещо случило се между тях, една ненакърнима връзка.
	После, само миг по-късно, се отдръпна, качи се със скок на коня и го пусна в галоп, без да погледне назад.


>	21
>	Александра

	_Анже. В наши дни_
	Нито слънцето, нито птиците още не се бяха събудили, когато след няколко твърде кратки часа сън по-късно будилникът на телефона ми зазвъня. Бях изтощена и си легнах веднага, без да се върна към четенето на дневника въпреки глождещото ме любопитство, но сънят ми бе тежък, трескав, прекъсван от копнежи, за които бих предпочела да не си спомням. В резултат на това, когато се събудих, се чувствах по-уморена, отколкото бях вечерта.
	Със слепващи се за сън очи и замъглен мозък потърсих пипнешком телефона, за да прекратя звъненето.
	Би ли могъл някой да ми каже по каква причина си въобразих, че да лети човек с балон на изгрев-слънце е чудесна идея?
	Въздъхнах продължително и прозявайки се чак до откачане на челюстта, станах и залитайки в мрака, тръгнах към банята с надеждата, че един освежаващ душ ще ме събуди и ще ми върна пъргавината.
	След като сресах косите си и се гримирах, придобих възможно най-представителния при тези обстоятелства вид и слязох при Ерик в хола на хотела. Той вече ме чакаше, удобно настанен в един фотьойл с вестник в ръце, стърчащи на всички страни коси и още по-тъмна брада от обичайното.
	Като ме видя, стана да ме посрещне.
	— Добро утро! — каза усмихнат, докато куцуках към него с помощта на патериците.
	— Добро утро — отвърнах и потиснах ентата поред прозявка.
	— Е, готови ли сте за разходката с балон?
	Как успяваше да бъде толкова енергичен?
	— Сънувам ли, или наистина изглеждате като дете в навечерието на Коледа? — не можах да се сдържа да не го подразня. — Признайте си накрая, че сте доволен от всичко това!
	— Да — заяви той. — Дори си мисля, че съм по-скоро нетърпелив.
	Вдигнах учудено вежди.
	— Вижте го само!
	— Хайде — продължи той и ми подаде една голяма чаша. — Ходих да купя нещо, което да ни помогне да издържим. Взех ви чай лате, добре ли е? Спомних си вчерашните ви думи, че го обожавате.
	Сериозно? Долових прекрасния аромат на напитката и едва не се хвърлих на врата на Ерик, единствено досадните патерици ми помогнаха да запазя достойнство.
	— _Oh God… Благодаря!_ — възкликнах. — Почти заслужавате да ви издигна паметник за прослава!
	— Само почти ли? — възпротиви се той и повдигна едната си вежда.
	Избухнах в смях и отпих голяма глътка от чая като невидяла.
	— Внимавайте, го… — подхвана Ерик, докато поглъщах чая.
	— Ох! — извиках и тутакси изплюх горещата течност.
	— … рещо е — довърши в този момент фразата си Ерик. — Как сте? Изгорихте ли се?
	— Да, малко, но ще се оправя.
	— Искате ли да погледна? За да съм сигурен, че всичко е наред.
	— Не, не, няма нужда, не се тревожете! — побързах да отвърна.
	Само това оставаше — да ме преглежда… Не съм убедена, че ще изляза цяла-целеничка от такъв експеримент. Във всеки случай не и в толкова ранна утрин.
	— Добре, но ако не минава, кажете ми.
	— Обещавам — отвърнах.
	За нищо на света!
	— Взех и няколко кроасана — подхвана Ерик. — Помислих си, че може да сте гладна.
	Почувствах се натясно от толкова внимание.
	— Благодаря… — отговорих колебливо.
	— Изненадахте се.
	— Защото не съм свикнала на такова внимание от ваша страна.
	— Нали сама го казахте — подчерта той с ехидна усмивка. — Аз съм _само_ грубиянин.
	— Ами, точно в това е проблемът…
	— Гладна ли сте? — подхвана той. — Или предпочитате да ги запазим за по-късно?
	— Ако не възразявате, нека ги запазим за по-късно. Все още не съм се събудила напълно и не мога да хапна нищо, много е рано за мен.
	— Няма проблем.
	Наведе се да си вземе сакото, което лежеше върху облегалката на стола, но спря, когато го повиках:
	— Ерик?
	— Да?
	— Благодаря. За чая, за кроасаните… Това… наистина е много мило от ваша страна.
	Той смутено прокара длан през косата си.
	— Няма защо, принцесо.
	После ми се усмихна. Почти притеснително, като хвърли крадешком поглед, и това отекна във всяка клетка на тялото ми, събуждайки ятото пеперуди, които си бяха избрали за свой дом стомаха ми.
	_Crap._
	За да прикрия смущението си, а и за да избегна погледа му, забих нос в чашата.
	— Тръгваме ли? — попита. — Паркирал съм колата отпред, за да не ходите прекалено дълго с патериците.
	ОК. Значи, като направя равносметка, се оказва, че е станал по-рано от предвидения за срещата час, само за да отиде да купи чай и кроасани и да докара колата. Заради мен.
	_Crappity, crappity crap._
	Сдържах въздишката, която се опитваше да се изплъзне през устните ми, и мислено заповядах на пеперудите в стомаха ми да спрат да пърхат с крила. После, тъй като не знаех как да реагирам на този непознат Ерик, който стоеше пред мен и за мое добро беше толкова услужлив и приятен, а и така привлекателен, реших да приложа единствения начин за контакт с него, който ми бе известен.
	— Кой сте вие и какво сте направили с Ерик Ланел? — пошегувах се. — Да не би случайно да се опитвате да ме омаете, за да изпросите нещо от мен?
	— В никакъв случай! — възропта той. — Човек дори не може да се държи любезно, без да му бъде направена забележка за това — изръмжа той. — Щом е така, следващия път ще има да ми се молите, за да направя каквото и да било.
	— А, успокоих се, вие сте си! По едно време си помислих, че извънземните са ви отвлекли и са ви заменили с ваш двойник, само че любезен!
	Той ме погледна с дълбок, неразгадаем поглед, след това въпреки очакването ми се усмихна.
	— Вие наистина сте феноменална, знаете ли? Хайде, идвайте. Днес няма да успеете да ме ядосате, така че няма защо да се опитвате.
	След това властно взе чашата чай и ръчната ми чанта и задържа входната врата, за да мога да изляза, съпроводи ме чак до колата, помогна ми да се наместя и взе патериците, за да ги мушне в багажника.
	— Имате ли адреса къде трябва да се срещнем? — попита Ерик, докато активизирах GPS-а на телефона си.
	Кимнах с глава.
	— Записах го още в книжарницата.
	— Добре сте направили — отвърна Ерик и запали двигателя. — Така ще стигнем по-лесно.
	Въведох адреса и приятният глас на моя фалшив Джейми отекна в купето. Ерик ме погледна с крайчеца на окото с вдигната в недоумение вежда, докато се опитвах да програмирам GPS-а на френски.
	— Какъв е този акцент? Ирландски?
	— Шотландски — поправих го, докато взимах чашата, за да отпия. — Всеки си има своите фантазии.
	— Така ли? Червенокоси с полички, това ли са ви фантазиите? — отвърна насмешливо. — Добре е да го знам.
	Да му се не види! Пропуснах още една възможност да премълча. И дума не можеше да става да обсъждам фантазиите си с него и то в такова тясно пространство.
	За да прикрия смущението си, вдигнах рамене и отпих голяма глътка от чая, който вече беше с нормална температура.
	Ерик едва сдържа смеха си и известно време пътувахме, без да разговаряме. Улиците бяха пусти, бяха отворени само няколко хлебарници и кафенета. Далеко на хоризонта първите лъчи на слънцето полека изтласкваха мрака на нощта.
	От чашата с чай в ръцете ми се излъчваше приятна топлина, която ме обгръщаше като в пашкул. С облегната назад глава, под тихото приспивно ръмжене на мотора, на гласа от GPS-а и присъствието на Ерик близо до мен усетих как клепачите ми лека-полека натежават.
	И после потънах в сън.


	— Александра? Александра!
	Сред мъглявината на съня почувствах как една ръка разтърсва полека дясното ми рамо. Едва отворих очи и срещнах лазурносиния поглед на Ерик. Внезапно ме заля усещане за блаженство и се усмихнах. Той също ми се усмихна и сините очи заискриха.
	— Привет — каза притежателят на красивите очи.
	— Привет — отвърнах с пресипнал глас все още в омаята между лазурносините очи, които ме наблюдаваха, и прегръдката на Морфей.
	— Пристигнахме, принцесо.
	Думите му си пробиха път през замъгленото ми съзнание.
	Изправих се, примигвайки, и се огледах наоколо. Бях в колата, вратата пред мен бе отворена и Ерик бе приклекнал пред нея. Внезапно си спомних всичко.
	Разходката с балон! По пътя бях заспала!
	— Съжалявам — казах му. — Дълго ли съм спала?
	— Точно един час.
	Отговорът му прогони и последните остатъци от съня.
	— КАКВО? Но защо не ме събудихте по-рано? Аз…
	— Шегувам се, принцесо. Само двайсетина минути. Оставих ви да поспите, докато намеря сред другите кой е нашият балон и докато уредя някои подробности с пилота. Всичко е готово, чака само нас.
	— Сред другите ли? Много балони ли има тук?
	В погледа на Ерик отново заигра пламъче, устните му се разтегнаха в усмивка и той отвърна:
	— Цялото поле е пълно.
	С тези думи се отдръпна и отвори още по-широко вратата на колата, разкривайки пред погледа ми изгледа към долината, пред която бяхме спрели.
	Пред нас бяха подредени десетки балони с преливащи се цветове с отворите към небето, готови да отлетят във висините като ято екзотични птици. Зад тях на хоризонта се промъкваха нежните оранжеви лъчи на слънцето, които удължаваха сенките до безкрай.
	Разтворих широко очи — бях очарована.
	— Великолепно е — прошепнах. — Не очаквах да видя подобно нещо! Мислех си, че ще летим само ние.
	— И аз.
	— Изумително е! Божествено!
	— Хайде, принцесо, готова ли сте да изживеете най-големия експеримент в живота си? — попита Ерик, докато ми протягаше ръка, за да ми помогне да изляза от колата.
	— Момент и съм готова! — възкликнах.
	Сложих длан в неговата и се измъкнах от колата с очарована усмивка като на малко момиченце, застанало пред двореца на Пепеляшка.
	Все още придържайки ме, Ерик попита:
	— Искате ли патериците?
	Поклатих отрицателно глава.
	— Не, само ще ми пречат. Тази сутрин ще мина без тях.
	— И аз така мисля. Тогава да тръгваме ли?
	— Да тръгваме.


	Балонът ни беше с цветовете на дъгата — пастелни тонове от розово до зелено, минавайки през алено и синьо. Нашият пилот Франк дойде да се представи и ни обясни правилата за безопасност, които трябваше да спазваме при излитането и кацането. След това накратко описа начина, по който се управлява балонът и по който функционира. И тъй като не бяхме присъствали на пълненето му, за да се издуе, обясни с няколко думи как става това.
	После настъпи моментът да се настаним в коша от ракита и Франк обясни, че тъй като в нашия случай пасажерите са само двама, балонът разполага с достатъчно количество газ за двучасова разходка. Това ни даваше възможност да летим малко по-надалеч от традиционните полети, стига да го желаем — услуга, която ни правеше, защото ни беше изпратил Гзавие Буржоа. Побързах да се осведомя дали знае Шандьоние и възможно ли е да стигнем чак дотам.
	— Знам го добре, да, и ако посоката на вятъра е благоприятна, би трябвало да долетим дотам без проблем.
	— Ще е чудесно! Благодаря!
	— Е добре, в такъв случай е време да излитаме — заяви Франк. — Готови ли сте?
	Ерик, който се беше настанил до мен, ме попита с поглед. Кимнах утвърдително с глава.
	— Готови сме — отвърнах на пилота.
	— Тогава се дръжте, тръгваме!
	С тези думи и с широка усмивка на лицето той пусна газа, пламъкът лумна и въздухът вътре в балона се затопли. И балонът полека започна да се издига нагоре. Наоколо вече се бяха извисили множество балони, които създаваха невероятна гледка.
	Колкото повече се отдалечавахме от земята, толкова по-силно ме завладяваше усещане за свобода и чувство на възторг. Сякаш летях. Кошът беше малък, с високи стени и въпреки това все едно ходех изправена в цял ръст по въже, изложена на порива на природните стихии. Усещах как нежният бриз нахлува в косите ми и после отлита.
	Докато се издигахме, се оглеждах наоколо, исках да видя всичко едновременно и въртях глава наляво, после надясно, за да не пропусна нищо от гледката, която се разкриваше пред очите ми: земята, която все повече се отдалечаваше; хората долу, които ставаха все по-малки и по-малки; панорамата, която се откриваше пред очите ни, когато се извисявахме над дърветата; балоните, които бавно, следвайки посоката на вятъра и командите на пилота, се отдалечаваха един от друг и поемаха по различен маршрут и с различна скорост по посока към слънцето като десетки мънички сенки в светлината на земното светило.
	И после внезапно настъпи тишина. Абсолютна тишина, не се чуваше шумът на вятъра, нито цвърченето на птиците. Бяхме високо над всичко — над горите, над полята.
	Бяхме насред облак от балони и все пак сами в света сред кадифената тишина на висините и нежната утринна светлина.
	Беше невероятно, омагьосващо. Чувствах се едновременно възбудена, опиянена и невероятно ведра.
	Погледнах Ерик в очите и се усмихнах изумена.
	— Приказно е — прошепнах съвсем тихо, сякаш за да не наруша царящия в този миг душевен покой. — Съвсем приказно!
	— Да — кимна той със същото изражение на лицето.
	За миг погледите ни се срещнаха. Сърцето ми блъскаше в гърдите и леко ми се зави свят. Внезапно осъзнах присъствието му близо до себе си, рамото, което докосваше моето, чувах дишането му, виждах ослепителната му усмивка. И той изглеждаше така безметежен. Сякаш тежестта, превиваща раменете му, бе изчезнала някъде.
	Беше… щастлив. В мир със себе си.
	За пръв път го виждах такъв.
	И това ми достави удоволствие. Наистина ми достави огромно удоволствие.
	В крайна сметка нали точно такава бе целта на заниманието?
	— Е, харесва ли ви? — попитах.
	— Да. Наистина. Благодаря, Александра.
	— Няма защо, Ерик.


	През следващите час и половина двамата с Ерик гледахме прехласнати, долината на Лоара — никога дотогава не я бяхме виждали по този начин, възхищавахме се запленени на реката, която се виеше в полето като сива блестяща сребриста лента в утринната светлина през лозовите масиви, простиращи се чак докъдето стигаше погледът, и дълбаеше своята диря в пейзажа. От време на време някой малък облак оставаше заклещен сред малките горички и обвиваше върховете на дърветата като с бял памук.
	После се понесохме над първите замъци — над замъка Брисак с неговите правоъгълни комини над керемидения му покрив, замъка в Сомюр, а също и замъка в Монсоро, разположен в самото сърце на града, на самия бряг на Лоара. С опитна ръка Франк се възползваше от движението на въздушните маси и температурата на балона, за да прелетим възможно най-близо до тях, предоставяйки ни възможност да видим тези величествени монументи от гледна точка, несравнима с никоя друга.
	После нашият пилот успя да се отклони към река Виен и малко преди да стигнем до замъка Шинон, пред погледа ни в цялото си великолепие се появи Ферте-Шандьоние.
	— Вижте! — извиках, щом го съзрях. — Стигнахме до него! Замъкът се вижда! Величествен е, гледан оттук…
	— Да.
	Още преди да го помоля, Франк спусна балона, колкото е възможно по-ниско, както бе направил и при другите замъци, и го насочи да прелети точно над опожареното и полуразрушилото се от само себе си крило, над кулата, която все още се издигаше в цял ръст в дъното на вътрешния двор, над четвъртитата кула, в която беше входът към замъка. Насочи го към пътя, по който бе пристигнала в него Габриел на кон в прегръдката на Тома. И към старата конюшня, в която двамата бяха намерили кутретата.
	От тази височина растителността — зелена и буйна — изглеждаше още по-натрапчива, промушваше се през прозорците в стремежа си да завладее безапелационно и най-малката хоризонтална или вертикална повърхност, пълзеше отвътре по стените, провираше се и в най-тънката цепнатина.
	В ума ми разкриващият се пред очите ни пейзаж се припокриваше с архитектурните планове на замъка, които бях намерила сред събраните от бащата на Ерик документи, с представите, които си бях създала, докато четях дневника на Габриел.
	Точно в това крило е била балната зала, а също и балконът, който е гледал към рововете зад замъка. В огромното крило — най-дебелостенното и най-импозантното в сградата, е била и библиотеката, в която са се съхранявали толкова много ценни произведения. Малко по-нататък, във все още запазената му част, са били жилищата за прислугата, където Морис дълго време е бил на легло. Осланяйки се на въображението си, почти видях как Тома и Габриел вървят по заснежения двор, как гледат през прозореца падащия сняг и лека-полека се влюбват един в друг.
	Толкова различни житейски съдби, толкова много спомени, толкова мигове на щастие, които имаше опасност да изчезнат за втори път, и то вече завинаги.
	Не.
	Това не бе възможно. Не исках да го приема. Днес повече откогато и да било не исках всичко това да изчезне. Ще се боря, за да оцелее замъкът от тази нововръхлетяла го опасност, както бе оцелял въпреки всички останали.
	Поне веднъж в живота си ще оставя своя диря някъде.
	Поне веднъж в живота си ще направя нещо наистина полезно.
	С крайчеца на окото си долових как погледът на Ерик помръкна и без да разсъждавам, стиснах ръката му в своята.
	— Ще го спасим, Ерик — прошепнах, докато балонът полека се отдалечаваше от замъка. — Обещавам ви.
	Той не отвърна нищо, но видях как леко кимна с глава и в отговор само леко стисна ръката ми.
	Дълги секунди останахме така смълчани.
	После, докато прелитахме над град Шандьоние, Ерик посочи една сграда в далечината.
	— Виждате ли това огромно здание там? — попита.
	— Да, какво е то? Прилича на грамаден сайвант.
	— Един вид галерия, нещо средно между музей и изложбена зала. Не знам дали са още там, но по едно време показваха няколко снимки на замъка от времето преди пожара.
	Дъхът ми замря.
	_О, господи!_
	Снимки на замъка, какъвто е бил от времето на Габриел и на Тома!
	— Не бяха много — продължи Ерик, — може би четири или пет.
	— Но защо не ми го казахте по-рано? Непременно трябва да отида и да ги видя!
	— Не се сетих. Отдавна… много отдавна не съм ходил там. Имаше време, когато често посещавахме галерията заедно с баща ми. Там… точно там се е запознал с майка ми. Отговаряла е за нея.
	— О, разбирам. Марин ми разказа за родителите ви, те са преживели… наистина красива любов — прошепнах.
	— Да. Жалко, само че завърши така трагично. Като всички красиви истории.
	Сърцето ми се сви.
	— Искрено съжалявам за родителите ви, Ерик.
	Взрян в далечината, той само кимна с глава.


	Кацнахме меко с малко изключение. В последния момент, когато Франк вече приключваше безупречната маневра и кошът опираше земята както листо се плъзга по повърхността на водата, един предателски порив на вятъра го накара да подскочи веднъж, два, три пъти. И макар че и тримата бяхме ниско долу, не знам как се случи, но се оказах в обятията на Ерик с гръб, притиснат към гърдите му, малко извита встрани и седнала в скута му.
	Ръцете му ме обвиха, сякаш за да ме предпазят да не се изтърколя в коша. И само заради собствената си сигурност не се отдръпнах. Беше въпрос единствено на сигурност. И нямаше нищо общо с усещането за топлина и блаженство, което изпитах.
	Когато балонът най-сетне спря неподвижно, инерцията и собствената му тежест го катурнаха настрани, притискайки ме още по-силно към Ерик.
	— Съжалявам — извини се Франк, подпирайки се на лакът, за да се изправи, и спря окончателно движението му. — Случва се понякога приземяването да не се окаже толкова лесно, колкото се предвижда.
	— Нищо лошо не е станало — отвърна Ерик. — Не беше толкова зле!
	После с все така обвити около мен ръце попита с тих шепот, а гласът му беше като ласка за ухото ми:
	— Добре ли сте, принцесо?
	Тръпка премина от главата до петите ми.
	— Добре съм — отвърнах задъхана.
	— А глезенът ви?
	— Нито по-добре, нито по-зле от вчера.
	— Чудесно. Можете ли да станете?
	— Без никакъв проблем.
	Не разхлаби обаче прегръдката си.
	— Може да ме пуснете вече — едва отроних, опитвайки се да не обръщам внимание на бесните удари на сърцето си, докато Франк се измъкваше от коша. — Вече нищо не ме застрашава.
	Сигурно адреналинът заради кацането беше ускорил толкова сърдечния ми ритъм. Само той и нищо друго.
	— Да, така е — каза Ерик пак в ухото ми.
	Но не даваше никакъв признак, че ще се размърда. И след няколко секунди осъзнах, че това се отнася и за мен. Струваше ми се, че всяка клетка на тялото ми осъзнава близостта на Ерик. Усещах неговия дъх във врата си, тялото му, притиснато към гърба ми, онази долна част под кръста ми, която се притискаше въпреки волята ми към слабините му.
	Главата ми се въртеше и този път световъртежът нямаше как да бъде оправдан с изпитата чаша вино, с която тогава се опитвах да си обясня собствената си реакция. Дълбоко в себе си знаех, че това няма нищо общо и с недоспиването.
	Той, единствено и само той предизвикваше у мен това бурно вълнение.
	В този миг изпитвах неистово желание да ме целуне. Толкова силно желание, че се изплаших от себе си.
	_Fudge. Fudge, fudge, fudge._*
	[* По-цензурирана форма на fuck; мамка му (англ.). — Б.пр.]
	Трябваше да се размърдам. И то веднага.
	Тъкмо се канех да го направя, когато едно леко неволно движение от страна на Ерик внезапно ме накара да осъзная, че и той не бе равнодушен към смущението, което изпитваха телата ни. Почти болезнено желание обхвана долната част на корема ми.
	_Holy macaroni._
	В този миг Франк промуши глава отвън.
	— Добре ли сте двамата? Имате ли нужда от помощ, за да се измъкнете?
	— Всичко е наред, благодаря! — отвърнах забързано.
	Прокашлях се и се освободих от ръцете на Ерик, който не се възпротиви, и побързах да изпълзя от коша.
	След като сгъна балона и го качи на малкия фургон, с който ни пресрещнаха помощниците на Франк, изпихме, както обичаят го изискваше, заедно с пилота и екипа му по чаша вино за приятелството. Там, на самото място, на което се приземихме, на ливадата пред живописния лозарски масив и имението сред него, отпразнувахме нашето кръщение от полета ни с балон с чаша превъзходно вино. Стояхме и разговаряхме около час, връщахме се към ярките моменти от полета, наслаждавайки се на слънчевите лъчи.
	Както обикновено, Ерик бе немногословен, а аз говорех за двама, разпитвах всеки за конкретния му ангажимент при полета или за причината, която го е накарала да избере точно тази професия.
	Времето летеше мълниеносно и скоро вече трябваше да се връщаме към изходната си точка, където ни чакаше наетата под наем кола.
	Изминахме пътя с фургончето почти в мълчание, само хората от екипа разговаряха помежду си, а аз слушах, потънала почти изцяло в мислите си, докато Ерик… не знаех как да си обясня поведението му. Изглеждаше… смутен. Не можех да не си задам въпроса дали причината, поради която бе толкова мрачен, беше фактът, че прелетяхме над замъка и разговаряхме за родителите му, или беше нещо друго?
	Често долавях погледа му върху себе си. И всеки път се опитвах да не обръщам внимание на потръпването в слабините ми.
	Когато стигнахме до колата, поехме с нея по обратния път, без дори да погледнем кроасаните, които си бяха все там. Минахме през Анже да уредим сметката в хотела, преди да се отправим към Шандьоние.


	И през цялото време почти не разменихме и дума.
	— Искате ли да пусна музика? — попитах накрая.
	— Както желаете.
	Протегнах ръка към радиото в колата, но промених намерението си.
	— Имам по-добра идея. Дали да не ви прочета останалата част от дневника на Габриел? Не знам за вас, но аз умирам от желание да разбера кой е бащата на Тома.
	— Както желаете — повтори той.
	— Е добре, прикрийте тази своя радост, хм — изръмжах.
	Той кимна с глава и ме погледна:
	— Извинете ме, мисля, че недостигът на сън си казва думата.
	— Искате ли аз да карам? — незабавно предложих. — Мога, знаете го. — Вече не усещам болка в глезена.
	— Не, не. Всичко е наред. А и не ви вярвам. Нали ви видях как лицето ви се сви в гримаса, когато стъпихте преди малко на земята. Не, аз ще карам, вие ми четете от дневника, идеята е превъзходна — каза той, усмихвайки се пресилено.
	Вдигнах вежди в недоумение, но не отвърнах нищо. Извадих дневника на Габриел, отворих го на страницата, до която бях стигнала вчера, и преразказах накратко на Ерик ситуацията: кой кой е, кой какво прави, кой с кого флиртува. Описах му кучетата, обясних му, че Тома ги е намерил една сутрин в конюшнята и че двамата ги бяха приютили, шеговито подчертавайки факта, че той и Тома си приличат много в доста отношения.
	После започнах да чета и пред очите ми се разкри чрез погледа на Габриел истинската история на Тома и неговите предци.
	Често трябваше да спирам със задавено от сълзи гърло, когато си давах сметка какво е преживял Тома. Споделях яростта на Габриел, която я бе обзела, чувайки разказа за тези ужаси.
	После яростта ми заглъхна, щом моята далечна родственица осъзна чувствата, които изпитваше към Тома, и тогава и аз разреших на пеперудите в стомаха ми да си лудуват на воля. Сърцето ми биеше с ритъма на нейното сърце, а когато лицата им се приближиха едно до друго, стиснах дневника в ръце и насилих волята си, за да не прескачам редовете и пасажите и да му изкрещя: „Целуни я!“. И също като Габриел с удоволствие бих стиснала за гърлото този мръсник мосю Шоазьол, който съсипа тяхното изживяване.
	А когато Габриел накара Тома да се замерят със снежни топки, заради неблагоприличието на тази ситуация едва не се залях от смях. И сигурно щях да го сторя, ако очите ми не бяха пълни със сълзи, които всеки миг щяха да потекат като река.
	Почувствах се смешна, глупава, една топка от емоции.
	От гърлото ми изненадващо се изтръгна ридание.
	— Ей, Александра — каза Ерик и ме прегърна през раменете.
	Не ми беше ясно кога бяхме станали толкова близки, че да си позволи този жест, който ми изглеждаше нещо съвсем естествено.
	— Няма нищо — отвърнах, изтривайки сълзите, които продължаваха да се стичат. — Само… това е от умората, не обръщайте внимание. Ще ми мине.
	Само че сълзите не секнаха или поне не веднага. С категоричен жест Ерик ме притегли към себе си и галейки с една ръка косите ми, ме притисна до гърдите си и ме остави да се наплача на воля. За миг ми се стори, че усетих устните му върху косата си, но сигурно се бях заблудила.
	Когато сълзите ми спряха, с изключителна яснота долових как ръката му полека гали косата ми кичур подир кичур с успокояващ и едновременно наелектризиращ жест, почувствах топлината, която излъчваше тялото му, ударите на сърцето в гърдите му точно срещу дланта ми, която сякаш от само себе си бе легнала там.
	Беше ми добре така, сгушена в ръцете му. Също както Габриел в прегръдката на Тома, и аз се чувствах, сякаш обвита в пашкул.
	Не ми се искаше да напусна уюта на обятията му.
	Но _трябваше_ да напусна уюта на обятията му.
	Не можех да поема по този път. Не можех да допусна тялото ми да реагира на Ерик, както го правеше. Това беше грешка. Ерик не беше за мен. Аз си имах Спенсър. Обичах Спенсър. С цялото си същество. И щях да се омъжа за него.
	_Защо тогава точно в този миг перспективата да прекарам останалата част от живота си заедно с него ми се струваше като наказание?_
	Трябваше да се отдръпна от Ерик. Веднага.
	Събрах цялата си смелост, прокашлях се и се отлепих от гърдите му, потискайки раздиращата ме болка.
	— Нямах представа — произнесох, загледана в сложените си една върху друга длани. — Предполагах, че миналото му е било мрачно, но нямах представа, че е било толкова черно. Мислех, че подобни неща се случват само в романите.
	— Знам. Животът… животът понякога е грозен.
	— Да. Често го казвате.
	— Съжалявам.
	— Доволна съм, че в живота му я е имало Габриел, за да му донесе поне мъничко щастие.
	— Съществуват жени, които са като изкупление за мъжете, те са… те са като светлина в унилото и безнадеждно ежедневие. Габриел е била една от тях.
	Думите му ме трогнаха и очите ми отново се напълниха със сълзи, които побързах да изтрия.
	— Боже, колко глупаво е да плача за история, случила се преди сто и двайсет години.
	— Само че за вас тя не е отпреди сто и двайсет години. Вие се втурнахте в тази история през глава, все едно че е вашата, така че напълно естествено е да ви разчувства.
	Изправих се и го погледнах с широко отворени очи, изразявайки изненада, каквато всъщност не изпитвах, задето бе прозрял истината. С жест също като този на Тома към Габриел и той избърса сълзите, които все още се стичаха по бузите ми.
	Пръстите му изгаряха кожата ми и въпреки това едва сдържах желанието си да сгуша лице в дланта му.
	— Ще се оправите ли?
	Потвърдих, като кимнах с глава.
	— Да, ще се оправя. Благодаря. Наистина съжалявам. Сигурно ви изглеждам като малко момиченце.
	— Не е така. Разбирам ви. Само че сега трябва да излезем от колата, преди Марин да започне да се чуди какво ли правим вътре вече десет минути, без да помръдваме. А и ако съдя по лая, който се носи, Макс с положителност няма търпение да ни посрещне.
	Чак тогава осъзнах, че бяхме спрели пред „Странноприемницата в края на улицата“. За пореден път се бях вглъбила толкова в собствените си мисли, че не забелязвах нищо, което ставаше около мен.
	Набързо проверих дали сълзите не са нанесли твърде големи щети по лицето ми, проклинайки се, че точно това се е случило, и като видях, че Ерик излиза от колата, лепнах една усмивка на физиономията си и отворих вратата.
	Време беше да се върна в реалността и да се отдалеча от Ерик, преди да настъпи момент, в който нямаше да мога да го сторя.


>	22
>	Габриел

	_Замъкът Ферте-Шандьоние, декември 1899_
	— Къде да го сложим?
	— Тук — отвърна Габриел на Арно Колен и му посочи кръглата масичка в ъгъла на балната зала.
	— Чудесно.
	Без да кажат и дума повече, Гийом и фотографът поставиха огромния грамофон в предната част на масичката, както нареди Габриел. След това Арно се обърна към младата жена:
	— Нещо друго? Някое огромно пиано, контрабас, орган или Виенския симфоничен оркестър?
	Веждите на Габриел се извиха от изумление като дъга на челото й. Фотографът определено разцъфна, откакто бе дошъл в замъка, и дори започна да се шегува с нея. Младата жена първа се изненадана от поведението му.
	— Е добре — подхвана тя със сериозно изражение на лицето, — щом става дума за това, пиано има в билярдната зала…
	Като видя как фотографът се облещи, тя побърза да добави с широка усмивка:
	— Шегувам се! Грамофонът би трябвало да е достатъчен. Благодаря ви за помощта. А, и не забравяйте — нито дума, искам тази вечер да бъде изненада!
	Двамата мъже кимнаха в знак на съгласие.
	— Чудесно! — зарадва се тя. — Благодаря още веднъж и на двамата!
	— На вашите услуги, прекрасна госпожо — пошегува се Арно, преди да излезе от стаята след Гийом.
	_Без съмнение вече никой не може да го спре!_ — помисли си Габриел.
	Особено когато неговият непоносим приятел не се навърташе наоколо, какъвто бе случаят този ден, тъй като мосю Шоазьол трябваше да отсъства няколко дни „поради спешни ангажименти, които изискваха незабавното му внимание“.
	_Колко тъжно_, съжали с насмешка младата жена, _че няма да можем да отпразнуваме Нова година в неговата компания. Наистина не знам дали ще мога някога да се съвзема от това нещастие!_
	Сдържайки се да не се разсмее на собствената си шега, Габриел се обърна да погледне грамофона. Добре щеше да е да провери още сега дали работи както трябва, вместо тази вечер да се случи някоя неприятна изненада, когато всички ще бъдат в балната зала. Тя сложи една плоча, завъртя ръчката, за да го навие, и когато плочата започна да се върти, бавно спусна игличката върху нея. Чу се леко пращене и скоро след това зазвуча „На хубавия син Дунав“.
	Младата жена се усмихна доволно.
	Чудесно, работеше безупречно. Само че силата на звука не беше достатъчна, за да стигне навсякъде в балната зала, чуваше се само на няколко метра от мястото, на което стоеше грамофонът, но пък и присъстващите нямаше да бъдат много, така че всичко беше наред.
	Габриел беше очарована. Знаеше, че изненадата ще се хареса на всички и най-вече на баща й. Морис много обичаше да танцува, но в действителност не бе имал повод за това след смъртта на майка й Елоиз, и Габриел преглътна заседналата в гърлото й буца. Толкова й липсваше майка й. Обикновено успяваше чудесно да се справя с живота въпреки тази липса и да съществува с тази пустота, която майка й бе оставила след своята смърт. С времето бе свикнала. Но днес мъката й се бе върнала отново — остра и непреодолима.
	Габриел много добре знаеше каква бе причината.
	Липсваше й Тома. Толкова много й липсваше. Липсваха й погледът му, усмивката. Липсваха й разговорите им вечер в библиотеката. Липсваше й дори самото му присъствие, шумът от стъпките му по килимите, дискретното покашляне, с което предупреждаваше, че е тук, начинът, по който произнасяше фамилията й с лек, едва доловим английски акцент, който все пак се усещаше. А и изразът на лицето му, когато беше с Дукесата и нейните кученца, нежността, с която се отнасяше към тях, а и към нея. Светлината, която блестеше в погледа му, когато я гледаше в очите… Липсваше й всичко в него, и то до такава степен, че понякога не можеше да диша.
	В такъв миг би искала да може да сподели с майка си, да я попита дали е нормално да се чувства като във вакуум, когато го няма, сякаш някой е отнел част от самата нея. Но не можеше. Елоиз не бе тук, за да изслуша дъщеря си, която да й разкаже за първата си любов, а тя да я посъветва. Така че Габриел сдържаше в себе си тези въпроси и запълваше пустотата както може, доверявайки тревогите си на своя дневник вместо на майка си.
	Със затворени очи, с душа и сърце, натежали от мъка, Габриел се остави да я люлее нежната мелодия на валса. Достатъчни бяха само няколко секунди, за да я завладее ритъмът му. Опиянена от музиката, все така със затворени очи, тя прибра с една ръка полите си, а с другата правеше плавни движения във въздуха, и се завъртя, тихо тананикайки си, все едно че околният свят не съществуваше.
	Сякаш нейният принц, мъжът на мечтите й не беше на стотици километри далеч от нея, а тук, и я водеше в танца.


	Вече три седмици откакто Тома бе заминал и седем дълги дни откакто нямаше никаква вест от него.
	Липсваха й писмата му. Докато той отсъстваше, Габриел запълваше, доколкото й бе възможно, пустотата в живота и сърцето си, причинена от неговото заминаване.
	Габриел се изненада, когато първия път Елен сложи пред нея малък плик — случи се три дни, след като Тома отпътува. Младата жена усърдно работеше в библиотеката заедно с баща си върху каталога, когато икономката влезе. Както правеше обикновено, тя остави пред книжаря известията, които ежедневно му изпращаше Етиен, за да го държи в течение как вървят работите в книжарницата. Но онази сутрин, вместо да си тръгне да си върши работата, както правеше обикновено, тя се насочи към Габриел и с усмивка на човек, знаещ за какво става дума, сложи писмото пред младата жена, чието сърце подскочи в гърдите й, когато прочете името на подателя.
	Бузите й поруменяха и тя мушна писмото в джоба си. Естествено, изгаряше от нетърпение да го прочете, но искаше да остане сама, за да го стори. Така че изчака да мине денят и когато настъпи вечерта и всички, включително и Морис, отидоха да спят, се промъкна в библиотеката и там, седнала на тяхното канапе по турски, разпечата плика и извади от него прегънат лист в цвят екрю, в който имаше прекрасен изсушен розов цвят в бяло и червено, който все още ухаеше, придружен с няколко думи:
C>
	Тя ми напомня за вас…
C$
	Сърцето на Габриел започна да бие с все сила.
	Значи, мислеше за нея…
	Притисна писмото до сърцето си и дълбоко въздъхна. И тя също мислеше за него. Непрестанно. С каквото и да се заемеше, той винаги бе тук някъде, в някое кътче на ума й. Често се връщаше към спомена за целувката му, едновременно кратка и силна, и си задаваше въпроса дали я обича толкова, колкото го обичаше тя?
	Няколко дни по-късно след първото писмо последва второ, после и трето, а след това и четвърто. Те пристигаха на всеки три или четири дни и бяха като слънчев лъч в дните на Габриел. Най-често съдържаха само няколко думи, едва няколко реда, едно изсушено цвете — винаги различно и всеки път прекрасно, но тя и нямаше нужда от повече.
	След това мина цяла седмица без никакво известие. Нито една дума, никакви новини. И Габриел започна да изпитва тревога. Опитваше се да се успокои, повтаряше си, че има десетки причини, с които може да се обясни това внезапно настъпило мълчание, че той е зает човек, че заема важен пост в семейната компания, но не можеше да спре да мисли за най-лошото. Дали не го е връхлетяло някакво нещастие? Най-малкото дали не съжалява за целувката, за писмата, за всичко, което се бе случило между тях?
	Така отлитаха ден след ден, всичките еднакви, и Габриел усети как безпокойството й нараства все повече и повече. За да не полудее от тревога, тя се отдаде изцяло на работата. От зори до мрак работеше до пълно изтощение и се опитваше с помощта на хартията и мастилото да прогони мислите, въпросите, съмненията си. И то с такава ярост, че двамата с Морис много скоро приключиха работата по каталога. Оставаше да се добави само датата на търга и изготвеният от двамата документ щеше да е готов за изпращане при печатаря. Морис вече говореше за връщане в Анже, за книжарницата си, за клиентите, за търговията си и за книгите. Той проучваше отчетите на Етиен с все по-голямо внимание, предвиждаше да посети клиентите си и разпределяше времето си. В крайна сметка усърдието на младата жена се бе обърнало срещу нея. Никога дотогава краят на престоя им в замъка не бе толкова близко и никога дотогава, притисната от перспективата да си замине и от липсата на новини от Тома, не се бе чувствала толкова тъжна.
	Въпреки това се държеше спокойно, но ако така можеше да заблуди обитателите на замъка, съвсем различно беше положението с баща й. И вечерта, когато наредиха и последните книги, тя не можа да сдържи въздишката си, която ясно говореше за истинското й настроение. Морис веднага се възползва от случая.
	— Какво става, миличка?
	— Нищо, татко. Всичко е наред.
	Баща й в недоумение вдигна вежди.
	— Габриел, познавам те по-добре от когото и да било. Ясно виждам, че нещо не е наред. От няколко дни вече не приличаш на себе си.
	— Няма нищо, татко, ще ми мине. Само… Струва ми се, че нямам желание да си тръгна оттук. Замъкът, книгите, всичко това ще ми липсва, когато се върнем у дома.
	Книжарят се взря внимателно и дълго в дъщеря си, преди да отговори.
	— Замъкът ли? Или неговият собственик?
	Габриел бе толкова изненадана от въпроса на Морис, че остана безмълвна. А би трябвало да е наясно, че баща й е проницателен.
	— Обичаш го, нали? — настоя той.
	Тя само кимна утвърдително с глава, а по лицето й се четеше тъга и решимост.
	— Чувствата споделени ли са?
	Габриел въздъхна продължително.
	— Струва ми се, че да, но всъщност не знам — добави тя. — Надявам се.
	— Виждам — отвърна Морис.
	След това замълча няколко секунди, сякаш обмисляше какво да й каже, а и как да й го каже.
	— Предполагам знаеш, че заминава за Америка?
	Младата жена отново кимна утвърдително, но не отвърна нищо. Тя отлично знаеше това. Както знаеше, че е по-разумно да не се размечтава много. За да не се разочарова. В края на краищата той щеше да замине за Съединените щати след няколко седмици и щеше да тръгне без нея. Не биваше да го забравя.
	Поне веднъж в живота си трябваше да остане здраво стъпила на земята. Да дръпне юздите на развинтеното си въображение, което твърде лесно се развихряше. Поне веднъж трябваше да си забрани да мечтае.
	— Внимавай, миличка — додаде баща й. — Наистина ненавиждам да те гледам как страдаш.
	— Не се притеснявай за мен, татко. Мога да се погрижа за себе си. А и за теб — добави тя и му намигна.
	Морис се усмихна и въздъхна с тъга.
	— Знам. Времето лети бързо. Сякаш беше вчера, когато лекувах детските ти рани с вълшебна целувка, а днес вече си красива млада жена, интелигентна и талантлива, с която твоят стар баща много се гордее.
	— Благодаря, татко.
	Отново настъпи тишина и за известно време в библиотеката се чуваше само шумоленето на листовете хартия в ръцете на Морис, който прибираше бележките им.
	— А ти? — попита го младата жена, поглеждайки го крадешком.
	— Какво аз?
	— Няма ли да ти липсва хубавицата Елен?
	— Защо казваш това? — отвърна Морис равнодушно, но започна по-трескаво от всякога да подрежда листата.
	— Не се преструвай, че не разбираш, татко. Ти може и да ме познаваш по-добре от всеки друг, но и обратното, що се отнася до мен, също е вярно. Видях как я гледаш. Харесва ти, нали?
	Той не отвърна нищо, но отнесеният израз на лицето му и неволната усмивка бяха достатъчен отговор за Габриел.
	— Не знам — каза накрая. — Може би малко.
	— Малко ли? Искаш да кажеш много, нали! А мога да ти кажа, че и ти й харесваш.
	— Мислиш ли?
	— Татко! Как може да не си го забелязал?
	— Знам ли. Вече не съм много млад.
	— И тя не е, а и не мисля, че би проявила чак такъв интерес към някой младок.
	Морис погледна колебливо дъщеря си.
	— Дали… дали и ти я харесваш? — попита почти със стеснение.
	Тогава Габриел осъзна какво пречеше на баща й открито да ухажва Елен. Той искаше да разбере дали любимата му дъщеря, смисълът на неговия живот, одобрява избора му, искаше да е сигурен, че за нея чувствата му към икономката не са предателство по отношение на майка й.
	Нуждаеше се от съгласието й.
	Развълнувана, Габриел стана и прегърна баща си, целуна го по вече оплешивялата глава и прошепна:
	— Имаш благословията ми, татко.
	И наистина мислеше така. Обичаше Елен с цялото си сърце и знаеше, че икономката ще съумее да направи баща й щастлив, без да се опитва да заеме мястото на Елоиз нито в сърцето на Морис, нито в сърцето на дъщеря му. Въпреки това усети как сърцето й се сви, когато видя, че баща й е готов да започне нов живот с друга жена, но майка й вече не беше на този свят, и то от дълги години, а Морис заслужаваше отново да бъде щастлив. Елоиз със сигурност би го искала. А и Габриел — също.
	Впрочем това бе и една от причините младата жена да организира този бал, макар че тази дума бе доста пресилена за замисленото от нея. Тя искаше да даде шанс на баща си да направи крачка към Елен, преди да е станало твърде късно за това.
	За да може поне единият от тях да има късмета да бъде щастлив.


	Музиката продължаваше да звучи в огромната бална зала и Габриел да се върти със затворени очи, плъзгайки се по мраморните плочи, водена от своя въображаем кавалер, потънала в мечти той да е тук, до нея, за да стихнат съмненията й, да се заличат страховете й, да пресъхнат сълзите й.
	Внезапно една истинска ръка пое нейната и я накара да се завърти около себе си, преди да я притегли към себе си с толкова познат й аромат. С решителен жест, в който прозираше желание за притежание, другата ръка се плъзна надолу по талията на младата жена чак до вдлъбнатината под кръста й.
	Със сърце, което щеше да изхвръкне от гърдите й, Габриел внезапно отвори очи, тя не смееше да повярва какво се случва и извика от изненада, когато очите й срещнаха сребристосивия поглед, който отлично познаваше.
	Облекчението я връхлетя като вълна, тя буквално се хвърли на врата на Тома, а сърцето й щеше да се пръсне от радост.
	Беше се върнал.
	Най-сетне.


>	23
>	Александра

	_Шандьоние на река Виен. В наши дни_
	През 1899 година замъкът Ферте-Шандьоние с малки изключения изглеждаше точно така, както си го представях от описанията на Габриел — изключително величествен.
	Гледах с възхищение няколкото пожълтели фотографии, изложени в прословутата галерия, за която ми бе споменал Ерик. Бяха само шест — останалите най-вероятно са били изгубени или унищожени през миналия век, и всяка от тях представяше различно помещение от замъка. Така отляво надясно посетителите на музея можеха да видят заснетата дълга галерия, чиито стени бяха покрити с огледала, и огромната бална зала с шахматно подредени мраморни плочи на пода, украсена с великолепно изваяна колонада. Следваше снимка на кабинет с тъмна мебелировка, декориран с оръжия от различни краища и с ятагани, окачени върху облицовката на импозантната камина в дъното на помещението, после беше показана трапезарията, чиито стени бяха окичени с картини и гоблени, а от тавана й се спускаше изумително красив канделабър. Следващата снимка представляваше огромна портретна галерия с изображения на мъже с горда осанка и очевидна прилика помежду им, за които предполагах, че са барони от рода Сен Арман.
	И накрая последната снимка от колекцията беше на библиотеката.
	На прословутата библиотека.
	Тази, заради която Габриел и баща й бяха пристигнали в замъка. Тази, която беше свидетел на толкова разговори, изповеди, сближаващо общуване. Представляваше продълговато помещение с високи прозорци с плътни завеси от кадифе, чиито стени и колони бяха от край до край покрити с етажерки, извисяващи се на два етажа.
	В дневника си Габриел я бе сравнила с библиотеката на капитан Немо, но всъщност наподобяваше по-скоро библиотеката на Звяра от „Красавицата и звяра“.
	Стоях очарована пред снимката. Едно нещо беше да чета описанията за нея в дневника на моята родственица. Съвсем друго си беше да я видя „на живо“. Бях почти… не на себе си.
	Импулсивно извадих обгорялата снимка на Габриел, която беше причина за всичките ми дирения, и я сравних с изложената в музея. Етажерките бяха същите. Също и дългото бюро. Дори и канапето, на което седеше, изглеждаше същото.
	Нямаше съмнение, че е била направена точно там, а ако се доверях и на прочетеното в дневника й, снимал я е същият фотограф — Арно Колен.
	Прибрах снимката, насочих вниманието си към изображенията пред мен и оставих духа си да броди на воля и тогава видях Габриел и Тома (представях си го като нещо средно между Джерард Бътлър, Чанинг Тейтъм и Албатор) да седят на канапето в библиотеката и да си говорят или да стоят в портретната галерия с поглед, вперен в единствената картина, на която бе обезсмъртена майката на Тома. Оттам мислите ми бързо се върнаха към признанията на Тома пред Габриел за обстоятелствата, при които е бил заченат, и внезапно осъзнах реалността. Не бях разсъждавала за това досега, но щом Тома не е бил законен син на Виктор Льороа дьо Сен Арман, това означаваше, че аз също _sensu stricto_* не произхождам от фамилията Сен Арман.
	[* Sensu stricto (лат.) — в конкретния смисъл на думата. — Б.пр.]
	Замислих се. В крайна сметка това, че във вените ми не тече синя кръв, както си въобразявах по едно време, и че моите деди общо взето са били най-обикновени хора, променяше ли нещо?
	Всъщност не променяше абсолютно нищо. В края на краищата, преди да дойда тук, нямах никаква представа, че Тома притежава замък, нито че (поне официално) произхожда от благороднически род. Със сигурност известно време това ме караше да се гордея с престижния си произход. Кой не би постъпил така на мое място? Не се случва всеки ден някаква най-обикновена американка да установи, че в родословното й дърво има френски благородници. Но след като прочетох какъв е бил в действителност Виктор, бях съгласна с мнението на Тома. Отдавна вече предпочитах да бъда никоя, вместо да съм от коляното на мъж като него.
	Преосмислих онова, което бях споделила с Ерик скоро след пристигането ми тук. Тогава му казах, че за мен е изключително важно да знам откъде произхождам, за да съм наясно коя съм. Сега вече знаех колко съм се заблуждавала. Днес може би съм по-добре осведомена какъв е произходът ми, след като бях открила Габриел и вече имах ясна представа за живота и историята й, но за разлика от онова, което си мислех тогава, изобщо не знаех коя съм, а още по-малко пък — накъде отивам.
	Да си призная, чувствах се дори много по-объркана, откогато и да било и в живота, и в мислите си.
	Впрочем без никакво съмнение бях научила много неща за себе си в процеса на издирването и се бях променила, няма спор по това. Сегашната Александра очевидно не беше същата като онази, която намери снимката, но промяната не се дължеше на факта, че вече знаех кои са моите предци. Дължеше се на друго. На това, че духом и телом се бях посветила на един проект. На това, че се бях борила, за да дойда във Франция. На желанието ми да спася замъка на всяка цена.
	Тази авантюра преобърна живота ми, промени ориентирите и убежденията ми. А може би не само издирването прекатури така съществуванието ми, помислих си, когато един лазурносин поглед изплува в съзнанието ми.
	Един човек промени всичко. Един-единствен с неговия сарказъм, с кучето му, с рядко появяващата се на лицето му усмивка и пронизващия поглед, който сякаш прозираше чак до глъбините на душата ми. Един човек, чийто най-обикновен поглед ме караше да си мисля, че съм такава, каквато винаги съм искала да бъда, а присъствието му вдъхваше усещане за хармония. Той сякаш преобрази сърцето и чувствата ми. Един човек, който ме привличаше като магнит по първичен и съвсем нов за мен начин.
	_Господи…_
	Въздъхнах дълбоко.
	Ето на, пак намерих начин да мисля за него.
	От три дни беше все така.
	След Анже, ресторанта и разходката с балона.
	Откакто загубих всякакъв контрол над себе си.
	Това беше някакъв подмолен, скрит процес. Чувство, което постепенно се зароди у мен. В началото беше само мъгляв копнеж, случайна рисунка, нахвърляна с разсеяна ръка. След това възникна смътно, неопределено, но напълно реално усещане за липса, което се настани в едно кътче на сърцето ми и започна да заема все по-голямо място, колкото повече дни минаваха. Струваше ми се, че цялото ми тяло се стреми към него, че сърцето ми полудява всеки път, когато го видя.
	А що се отнася до това да го виждам, то виждах го. Дори не виждах нищо друго, освен него. Откакто реших да се отдалеча, започнах да го срещам все по-често по пътя си. Беше навсякъде. Срещах го в града, когато отивах да се разхождам. Беше у Марин, за да поправи някакво кранче или да си поговорят на чаша кафе. В гробището, където отивах да сложа букет цветя на гроба на майката на Тома. И на пешеходната алея покрай реката, където разхождаше Макс.
	Беше в мислите ми, в копнежите ми, в живота ми всеки ден през цялото време, непрестанно. И въпреки че се опитвах да разговарям възможно най-малко с него, измисляйки си всевъзможни претексти, за да остана по-кратко време в компанията му и в зародиш да убия този греховен порив, не можех да наложа на сърцето си да спре нервно да блъска, нито на коленете си да не омекват, нито на тялото си да престане да се поддава на непреодолимото влечение към него.
	Полудявах. В буквалния смисъл на думата.
	И се чувствах страшно виновна пред Спенсър.
	Дълбоко и искрено обичах Спенсър.
	Въпреки че, за разлика от Ерик, Спенсър никога не ме бе поглеждал така, сякаш иска да ме има веднага, още сега и тук, но това не беше основание да го предам. Той заслужаваше нещо по-добро от това. Бях му обещала сърцето и ръката си, така че непременно трябваше да си възвърна контрола над себе си. Опитвах се през последните дни да се свържа с него с надеждата, че като го чуя, това ще пробуди старите ми чувства и ще ми помогне да въведа ред в емоциите си. Но той никога не беше свободен, за да си поговорим, а гласът на автомата не ми беше достатъчен.
	На всяка цена трябваше да изхвърля Ерик от мислите си и да престана да разсъждавам върху това как ме гледаше, какво чувствах, докато ме бе обгърнал с ръце, за тембъра на гласа му…
	_По дяволите!_
	Потиснах нервна въздишка и тръснах глава, за да прогоня тези опасни мисли. Бръкнах отново в ръчната си чанта, за да измъкна оттам скицника, и реших да ангажирам и мислите, и ръцете си с рисуване. Отворих го и го прелистих, за да намеря чиста страница, но се забавих, когато попаднах на рисунките от последните дни. Всичките изобразяваха един и същ човек.
	_Holy macaroni!_
	Не можех да си спомня кога съм направила толкова много рисунки… Бях рисувала какво ли не: лицето му, пронизващите сини очи, четвъртитата челюст, усмивката, постоянно стърчащата му на всички посоки коса, ръцете му, неговия силует и… задните му части.
	_Оппала…_
	Лицето ми стана тъмночервено, докато се взирах в последната рисунка. Срам ме беше, но бях нарисувала мускулестите му задни части, изпънали скъсаните работни панталони, които носеше, когато пак отидох в замъка миналата събота.
	Бързо прелистих страницата, за да огранича поражението, което можеше да нанесе, и мълниеносно се заех да възпроизведа снимките на замъка. Толкова се увлякох, че чак когато някакъв глас до мен каза нещо, осъзнах, че вече не съм сама.
	— Вие сигурно сте Александра Доусън?
	Вдигнах очи от рисунката и видях срещу себе си очи с лешников цвят върху усмихнато лице — и двете ми бяха странно познати, но не можех да си спомня къде и кога съм виждала притежателя им.
	Усмихнах се.
	— Наистина съм аз. Откъде знаете?
	Мъжът сви рамене.
	— Шандьоние е малък град, а аз познавам всички.
	— Вие сте?
	— Брюно Льопик — представи се той и протегна ръка. — Кмет съм тук, а също отговарям и за онази малка галерия.
	— Приятно ми е, господин кмете!
	И в този миг си спомних.
	— Кажете ми, вас ли срещнах миналия петък, когато пристигнах при Марин? Когато аз идвах, вие излизахте.
	— Точно така, аз бях.
	— С вас имаше и едно малко момченце.
	— Синът ми.
	— Знаех си, че вашето лице ми е познато! Казвали ли са ви вече, че приличате на Том Хидълстън?
	— Да, няколко пъти — отвърна той и се усмихна малко колебливо.
	Виждам, че се възхищавате на нашия замък — продължи, показвайки с глава снимките.
	Погледът ми проследи неговия и се върна към изображенията, които тъкмо пресъздавах.
	— Така е. Наистина е бил величествен. Много жалко, че днес тъне в такава разруха — добавих. — Когато човек вижда какво е представлявал…
	— Съгласен съм с вас — потвърди кметът. — Правим всичко възможно да съхраним терена и руините с надеждата, че някой ден ще можем да ги реставрираме, но е излишно да ви казвам каква трудна задача е това. Още повече че всеки изминал ден му нанася все по-големи щети. Някой ден вече ще са непоправими и ще бъде много късно.
	Кимнах с глава.
	— Колко тъжно. Мислех си за възможни решения, но засега съм с празни ръце. Това обаче не пречи да се търсят.
	— Говори се, че имате исторически документи, свързани със замъка — каза мосю Льопик.
	_Е добре, в този град се дрънкат разни неща…_
	— Наистина е така. Благодарение на издирванията на мосю Ланел успях да се сдобия с дневника на една от моите далечни родственици, която в края на миналия век известно време е живяла в замъка. Ако ви интересува, бих могла да ви кажа името на фотографа, който впрочем някога е направил тези снимки.
	— И още как ме интересува!
	Обясни ми накратко, че от дълги години се занимава с историята на замъка и дори неведнъж е помагал на мосю Ланел.
	— Всичко ново, което бихте могли да ми кажете, ще бъде изключително ценно за собствените ми проучвания — заключи той.
	— В такъв случай ви предлагам да направим размяна: вашата информация срещу моята.
	Той се усмихна широко.
	— Дадено!


	Половин час по-късно вече седях в едно кафене в Шандьоние в компанията на кмета на града, изключително приятен човек, и обсъждахме темата, която вълнуваше и двама ни — говорехме за замъка.
	Почти през цялото време, докато се хранехме, разговорът ни непрекъснато се въртеше около това. Брюно, както настоя да го наричам, се оказа истинска съкровищница, пълна с информация, и си нахвърлях множество бележки, докато слушах като омагьосана да описва празниците, които през XVI век били част от живота в замъка и чието великолепие съперничело на изобилието.
	— Откъде знаете всичко това? — попитах накрая, когато сервитьорката ни донесе десерта. — Хрумвало ли ви е да напишете книга за замъка? Може би това ще помогне да бъде спасен!
	— Да, мислил съм, и то често. Да кажем, че все още я обмислям, но докато я напиша, сигурно вече ще е много късно. Що се отнася до това, откъде знам тези неща… Интересувам се много от история и особено от историята на нашия град. Имам големи планове за развитието на туризма тук, за да привлечем инвестиции и да осигурим средства, с които да помогнем на Ерик да реставрира замъка.
	— Кажете ми… вие… вие познавате ли добре Ерик?
	— Да, познавам го по-скоро достатъчно добре, ходехме заедно на училище. После, докато следвах в университета, се запознах с проучванията на майка му за историята на района. Толкова й се възхищавах, че поех галерията, щом се удаде такава възможност.
	— О, разбирам. В такъв случай извинете ме, че ви задавам подобен въпрос, но… Защо не подпомогнете финансирането на реставрационните работи?
	Той въздъхна.
	— Опитах се да намеря решение и дори предложих на Ерик да откупя от него част от замъка, но той не иска. И вчера пак говорихме, но категорично отказа.
	Отговорът му ме изненада.
	— Така ли? Но защо? Това би решило всичките проблеми. Или поне би могло да бъде начало за решаването им.
	— Каза ми, че още изчаква. И че някой му обещал да му помогне и искал да види какво ще стане. Не знам кой е този човек — добави, поглеждайки ме с разбиране, — но за първи път го виждам да реагира по такъв начин. Мислех, че като му предложа да купя част от замъка, той ще се възползва от случая, за да замине отново за Африка, но… сигурно въпросният човек му е направил много силно впечатление.
	Усетих как бузите ми почервеняват, а сърцето ми ускорява ритъма си и положих усилия да се държа естествено — все едно че не знам нищо.
	— Готов бях да преговарям с банките и да вложа и собствени средства — продължи той — и ако трябва, дори да ипотекирам къщата.
	— При подобни условия, ако бях на негово място, и аз щях да откажа — отвърнах. — Не мисля, че Ерик би искал да стане причина за разораването на когото и да било.
	— Това обаче ще ни даде възможност да спечелим време.
	— Може би да. А може би не.
	— Хмм.
	Замълчахме за кратко и никой не пророни и дума, докато сервитьорът отсервираше остатъците от обяда ни. Облегнат назад, Брюно разсеяно въртеше останалото в чашата вино и се възхищаваше на червения му като рубин цвят.
	— Знаете ли — започна той — има нещо, известно само на малцина, но в продължение на няколко десетки години през XVIII век замъкът е имал собствена винарна. Тя също изчезва, когато по време на Революцията сриват замъка, и после никога никой повече не засажда там лози, но навремето наистина е съществувала марка „Шандьоние“.
	Замръзнах на място, като чух това, после рязко се изправих.
	— Винарна ли казахте?
	— Да — потвърди Брюно. — Днес вече няма никаква следа от нея, но от сигурен източник знам, че е имало.
	Измъкнах плановете на имението, които бях копирала от досието, събрано от Марк Ланел, и ги разгънах върху масата.
	— Знаете ли къде се е намирала винарната на имението? Каква площ е заемала?
	— Чакайте да си спомня… — поде Брюно, докато разглеждаше плана. — Мисля, че е била ето тук.
	Той посочи един квадрат от терена в дъното на парка с твърде скромен размер, но все пак достатъчно голям.
	В мислите ми започна да се заражда план. Парцелът беше по-малък от това, което търсехме, но ако съумеех да изложа по подходящ начин фактите, може би щях да успея да убедя ръководството да се абстрахира от тази подробност, като наблегна на други особености от рода на това, че в имота има и замък. Подробност, която в маркетинга не е за подценяване, да не говорим пък за аспекта корпоративна филантропия при подобен подход.
	Обзе ме неизмеримо вълнение. Как не се сетих по-рано? При това решението беше очевидно! Именно това бе решението, което търсехме през цялото време!
	— Какво става? — попита Брюно смаян.
	Вдигнах към него сияещ поглед:
	— Намерих начин да спасим замъка!


>	24
>	Габриел

	_Замъкът Ферте-Шандьоние, декември 1899_
	Въпреки че импулсивната реакция на Габриел изненада Тома, той не го показа. Напротив. Младата жена усети как силните му ръце я обгръщат без колебание. Тома сведе лице към вдлъбнатината между врата и рамото й и само миг по-късно тя беше във въздуха. Той я притискаше толкова силно до себе си, че й бе трудно да диша, но това нямаше значение. Как би могла да мисли за дишането си, когато мъжът, обсебил всичките й мисли, я притиска така до гърдите си?
	— Върнахте се! — възкликна тя.
	Английският му акцент, който бе станал по-силен, отколкото преди заминаването, накара младата жена да потръпне и тя за миг затвори очи, наслаждавайки се на факта, че е в прегръдките му и отново изпитва познатите странни усещания.
	_Господи, колко е хубаво, че го виждам отново…_
	Той пусна Габриел на пода, но не махна ръцете си.
	— Добре дошли сред нас, мосю Д’Арси — каза младата жена със сияеща усмивка.
	— Благодаря, госпожице Вилньов.
	— Добре ли мина престоят ви там.
	— Мина.
	— Сигурен ли сте, че всичко е наред?
	— Сега, когато вече съм тук, да.
	Габриел го погледна в очите за миг, после отново се сгуши в него. Притиснала ухо до гърдите му, тя чуваше силните мощни удари на неговото сърце. Обичаше този звук. Повече от всичко друго, може би дори повече и от смеха му.
	— Така се успокоих, като ви видях — каза тихо Габриел. — Аз… аз се тревожех. Страхувах се да не ви се е случило нещо. Вече не пишехте.
	Младата жена почувства как ръцете му я обгръщат малко по-силно и устните на Тома деликатно се допряха до косите й, без да ги целуват. Само нежно ги докоснаха. Тя затвори очи.
	— Съжалявам, че тази седмица ви оставих без известие. Бях зает с… със семейни проблеми.
	Габриел отново се отдръпна от него и потърси погледа му, гледайки го със свъсени вежди:
	— Всичко наред ли е в семейството ви?
	Той кимна с глава.
	— Да, всичко е наред. Всичко е съвсем наред.
	Тя му се усмихна с облекчение. И после внезапно, докато погледите им бяха устремени един към друг, я заля огромно вълнение, което не успя да сдържи, и отрони с въздишка:
	— Толкова съм щастлива, че ви виждам. Нямате представа колко ми липсвахте.
	Без него светът не беше същият. Замъкът не беше същият. _Самата тя_ не беше същата.
	— Вие също ми липсвахте, Габриел.
	Ръцете на Тома се плъзнаха нагоре чак до лицето й някак несигурно, колебливо. Изразът на лицето му се промени — стана сериозен, а усмивката изчезна. А когато погледът му се спря на устните й, сякаш времето замря. Милиметър по милиметър лицето на Тома се приближаваше до Габриел. Сърцето на младата жена започна да блъска в гърдите й, тялото й се напрегна, устреми се към него и тя инстинктивно се хвана от двете страни за сакото му. Изгаряха я като бавен огън очакване и желание и навярно бе съвсем полудяла, но тя обичаше това нежно мъчение. Искаше й се този момент да продължи вечно, но в същото време копнееше Тома да сложи край на очакването, което я подлудяваше, и най-сетне да я целуне, да…
	Някой почука на вратата.
	_Не, не може да бъде. Кажете ми, че сънувам!_ — помисли Габриел и отчаяна затвори очи, докато Тома рязко се отдръпна от нея на няколко метра.
	_Пак не се получи!_
	Колко пъти вече това щеше да се повтаря? Замъкът не беше ли достатъчно голям? Би ли могъл някой да й каже къде е нейната орисница, добрата фея, когато имаше нужда от нея? Сигурно късаше листчета от някое цвете, гадаейки заедно с местния магьосник: „Обича ме, не ме обича…“?
	_Господи!_
	Габриел пое дълбоко въздух и се опита да се успокои.
	— Извинете ме, мосю, и вие, госпожице — започна Анес, докато влизаше в балната зала по-притеснена откогато и да било. — Селест ме изпраща да ви кажа, че вечерята скоро ще е готова.
	— Благодаря, Анес — отвърна Тома със спокоен овладян тон, което предизвика възхищение у Габриел. — Кажете й, че след малко ще дойдем.
	— Добре, мосю.
	Анес направи лек реверанс и излезе, без да се бави, навярно доволна, че този път се бе отървала толкова лесно.
	Тома се обърна към Габриел и по лицето му се четеше извинение.
	— Опасявам се, че няма да ни чакат — каза той.
	— И аз — съгласи се младата жена и се усмихна, за да прикрие разочарованието си.
	— Ще ме удостоите ли с честта? — попита Тома, предлагайки й да я заведе до там под ръка.
	Габриел го погледна, полека сведе глава и плъзна ръката си под лакътя му.
	— С най-голямо удоволствие.


	Два часа по-късно след разкошна вечеря, равностойна на най-големите кралски банкети или почти като тях, празникът беше в разгара си. За огромно задоволство на Габриел всички се веселяха и точно в този момент танцуваха под завладяващия повтарящ се ритъм на Болеро от Равел — Габриел танцуваше с Гийом, Морис — със Селест, Тома — с Елен, Арно — с Анес без оглед на социалната йерархия. Последните звуци на кресчендото замряха и след като благодари на кавалера си с изключително грациозен реверанс, Габриел тръгна към грамофона, за да пусне може би последната плоча, преди да зазвънят дванайсетте удара на часовника, отбелязващи полунощ.
	— Този бал е превъзходна идея — заяви Арно, приближавайки се към нея, докато тя сваляше плочата с Болерото и слагаше „На хубавия син Дунав“. — Всички наистина са очаровани.
	— И аз мисля така — отвърна Габриел и се обърна да погледне присъстващите, както държеше плочата в ръце. — Да се организират танци — подобна идея винаги е чудесна.
	Известно време гледаше, изпълнена с нежност, малките групи, които се бяха оформили след края на танца. Гийом и Анес разговаряха оживено за нещо. За тях тази вечер не означаваше край на един период, а бе по-скоро начало на нов живот, тъй като двамата бяха решили да заминат заедно с Тома за Съединените щати. Недалеч от тях Морис и Елен обсъждаха тихо нещо. Бащата на Габриел изглеждаше… напрегнат. Всеки, който не го познаваше, едва ли би могъл да долови това, но младата жена го виждаше много ясно от начина, по който пръстите му въртяха копчетата на сакото. Тя се усмихна. Бе отгатнала защо беше толкова нервен. Остави баща си да разговаря и плъзна поглед към Тома, който внимателно слушаше какво му казва Селест с грейнало лице. Той сякаш усети, че го гледа, и обърна глава към нея. Погледите им се срещнаха и двамата се усмихнаха, все едно бяха сами в целия свят. Само че светът на Габриел бе пълен с тъга. Постепенно с напредването на вечерта една мисъл загложди сърцето и помрачи настроението й, взривявайки — въпреки всичките й усилия да я спре — радостта, която изпитваше от присъствието на Тома.
	Защото сега, когато той вече се бе върнал, скоро щеше да настъпи часът на раздялата.
	— Имате право — съгласи се Арно, който стоеше до нея.
	На Габриел й трябваше известно време, за да осъзнае, че фотографът не притежаваше дарбата на медиум и продължаваше да говори за танца. Откъсвайки се от погледа на Тома, тя се обърна към Арно:
	— С какво ще се занимавате, когато мосю Шоазьол реши, че вече няма нужда от услугите ви? — попита, докато слагаше на грамофона плочата, която държеше.
	— Заминавам за Съединените щати.
	Габриел замръзна, като чу отговора му. Сигурно не бе разбрала добре.
	— Извинете, стори ми се да казвате, че заминавате за Съединените щати?
	— Точно това казах.
	— И вие ли? — попита тя, без да успее да прикрие подозрителното отчаяние, което се прокрадваше в гласа й.
	Значи всички заминаваха и щяха да подредят живота си другаде? Само тя ли щеше да остане и да се върне към предишния си живот? Да остане тук и нищо никога да не се промени?
	— От известно време тази идея се въртеше в главата ми, но когато преди малко говорих с мосю Д’Арси, всъщност взех решение. Ще се опитам там да работя като журналист. Той може да ми помогне да получа документите си за заминаване доста бързо.
	Нямаше сили да го понесе. Изпита завист, че имат такива планове, а и свободата да ги осъществят без никакви затруднения. Колко би искала да има същия късмет, да може да направи същия избор. И тя да замине заедно с Тома.
	— Чудесно начинание — каза Габриел, докато се занимаваше с грамофона. — Желая ви да бъдете щастлив там.
	— И аз ви пожелавам същото.
	— О не, аз не заминавам никъде — отвърна Габриел с горчивина в гласа. — Ще се върна в моя малък спокоен град сред книгите в книжарницата на баща ми, където помощникът му само чака сама да му падна в ръцете.
	Тя харесваше този живот, би излъгала, ако кажеше обратното. Винаги го бе харесвала, колкото и назад да се връщаше в годините. Също като майка си и тя открай време бе мечтала да живее сред книги и се чувстваше щастлива, че може да печели хляба си с професия, която толкова много обичаше. Само Бог знае, че не всички жени имаха такъв късмет и трябваше да се съобразяват с много по-тежки условия и да разполагат с много по-малко свобода в сравнение с нея.
	Днес обаче този живот вече не й бе достатъчен. Тя искаше нещо повече, искаше целия свят.
	Погледът й отново се насочи към Тома и той пак й се усмихна, сякаш бе чакал само това. Тъгата й стана още по-силна.
	Желаеше го, желаеше него. Неговият живот, неговия свят. Неговото сърце.
	С крайчеца на окото си Габриел забеляза как Арно се усмихна загадъчно — нещо толкова характерно за него, и тъкмо се канеше да го попита какво означава това, когато той се поклони и се отдалечи под претекст, че има да прави снимки, докато Тома идваше към нея.
	— Мога ли да разчитам на следващия танц, госпожице Вилньов?
	Габриел потисна тъгата си, която имаше сериозна опасност да вгорчи оставащото й скъпоценно време, усмихна се и направи реверанс, който би бил достоен дори за двора на Луи XVI.
	— С удоволствие, мосю Д’Арси.


>	25
>	Александра

	_Шандьоние на река Виен. В наши дни_
	Брюно ме гледаше смаяно, докато събирах бързо нещата си и оставях на масата достатъчно пари, за да платя моята част от обяда и бакшиша.
	— Как така знаете как да бъде спасен замъкът? — попита той. — Как си го представяте?
	Спрях само колкото да му отговоря:
	— Имам засега мъглява идея, която трябва да си изясня, така че предпочитам все още да не я споделям. Преди това е необходимо да уточня някои неща, а и да говоря с Ерик.
	— Добре.
	Без повече да настоява, Брюно порови във вътрешния джоб на сакото си и измъкна оттам бележник и химикалка, после надраска нещо на една от страниците му, преди да я откъсне.
	— Обадете ми се — додаде той, като ми подаваше скъсаното листче. — Щом намерите решението и когато сте готова да говорите за него, позвънете ми. И ми кажете, ако мога да помогна с нещо. Кимнах с глава. Колебаех се, но после добавих:
	— Извинете ме, че ви изоставям така. Благодаря още веднъж за всичко, ще ви държа в течение.
	След това се обърнах и тъкмо се канех да напусна мястото, когато Брюно ме спря:
	— О, Александра!
	Завъртях се към него.
	— Ще бъдете ли тук утре вечер? — попита той. — За бала с маски.
	_Crap._ Напълно бях забравила за тази вечер.
	— Аз… Да. Нямам маскараден костюм, но ще дойда.
	— Помолете Марин. Тя е председател на комитета, който отговаря за празниците, тя ще ви намери. Тогава до утре.
	Кимнах утвърдително с глава и се обърнах, но той отново ме повика:
	— Ей, Александра!
	— Да?
	— Благодаря. Не знам защо правите всичко това, но ви благодаря.
	Усмихнах се и кимнах отново.
	— Ще ви държа в течение — казах му.
	И този път излязох от кафенето, без да се обръщам, изгаряйки от нетърпение да изложа плана си на хартия.


	Когато няколко минути по-късно спрях пред странноприемницата, в главата ми вече имаше цял списък с аргументи в полза на моята идея. Без да преставам да мисля за нея, мърморейки си какво трябва да направя, за да им представя желязно досие, изкуцуках до сградата и не забелязах паркирания на няколко метра от нея мотор. Насочих се към стълбата, която водеше към стаята ми, но се спрях насред път, когато дочух от кухнята глас, който казваше решително:
	— И дума не може да става да облека пола.
	Разпознах Ерик и замръзнах точно пред прага на кухнята, но оттам не можеха да ме видят. Без никаква видима причина сърцето ми побесня в гърдите и проклетото усещане за липса ме прониза отново от главата до петите.
	Въздъхнах и си помислих, че ще е по-добре да продължа по пътя си и да се кача веднага в стаята, за да работя над проекта, но краката ми не искаха да помръднат и останах там като някакъв шпионин да подслушвам, за да разбера нещо повече за полата, която Ерик отказваше да носи.
	— Това не е пола — обясняваше гласът на Марин с тон, с какъвто майките се опитват да убедят за нещо вироглавото си дете. — Това е килт. Всички шотландци го носят и не са умрели от това. Виж Шон Конъри, Джерард Бътлър, Дейвид Тенант, Юън Макгрегър и така нататък… Тези мъже носят килт и им стои дори много добре, ако искаш мнението ми. Сигурна съм, че и ти ще изглеждаш така!
	— Ама какво ви прихваща всичките с тези шотландци? — възкликна Ерик.
	Усетих как се изчервявам при спомена за краткия разговор, който водихме, когато чу гласа, с който говореше моят GPS. И тутакси мозъкът ми изпрати цял куп картини от този ден. Картини, които се опитвах да забравя. Но напразно.
	— Шотландците са секси — отвърна Марин — и имат акцент, от който всяка жена може незабавно да се подмокри. Прочети „Друговремец“ на Диана Габалдон или виж сериала и ще разбереш.
	Ерик изръмжа нещо, което не разбрах, и Марин пак подхвана:
	— Чуй сега, килт означава фантазъм, и то върховен, за почти всички жени в момента. Забрави за вампирите с черни и мрачни лица, сега са на мода червенокосите и мускулести шотландци, така че ще е добре да се маскираш така.
	— Не съм червенокос. И нямам абсолютно никакво желание да се показвам пред всички в пола, само защото такава била модата. Ще стана за смях.
	— Няма да станеш, ще си секси. А ние искаме точно това — да си секси. Така или иначе, когато отидох в магазина за карнавални облекла, там нямаше нищо друго, така че…
	— Не ти вярвам. Сигурен съм, че е било пълно с други, много по-затворени костюми и най-вече по-мъжествени.
	— Но и нищо, което да е толкова съблазняващо, повярвай ми! Исках да ти взема кожено пиратско облекло и с черните ти коси и тридневната ти брада щеше да си съвършен, но някой вече го беше взел — чудя се кой ли е дръзнал? Наистина трябваше предварително да го запазя. С една дума, така в категорията за „секси мъж“ се вписваше само килтът. Ще трябва да свикнеш с него.
	Представите за Ерик, облечен в пиратски костюм и в килт танцуваха пред очите ми. Ако е така неустоим и в тези две карнавални одежди, както беше в облеклото на моторист или облечен като дърводелец, или с градски дрехи… тогава работата ми е спукана.
	По-добре да не мисля за това.
	Чух как Ерик въздъхна.
	— Цялата тази работа е една лоша идея. Изобщо не трябваше да се съгласявам. Знаех си.
	— Чуй, Ерик, правя всичко това за теб. За теб и за замъка. Целият този празник, маскеният бал, танците с наддаване — всичко това е заради теб и заради Марк. За да може замъкът да остане в семейството. Да не отиде напразно целият му труд.
	Не разбрах какво изсумтя Ерик в отговор, но предположих, че квалифицира аргумента й като удар под кръста. Някъде дълбоко в ума ми се загнезди мисълта, че Марин малко прекаляваше, притискайки го по слабото място.
	— Освен това няма да си единствен, с теб ще бъде и Брюно. А също и Максим. И Бенжамен.
	Брюно ли? Кметът? Какво общо имаше той с тази история? И кои бяха Максим и Бенжамен? Очевидно липсваха доста елементи, за да схвана в дълбочина смисъла на този разговор, но от него стана ясно едно нещо: за моето умствено здраве, а и заради здравето на сърцето ми, наистина щеше да е по-добре да не ходя на маскения бал.
	Не бях сигурна, че ще мога да устоя на Ерик, облечен с килт.
	— Супер — изръмжа Ерик със саркастичния си тон, който познавах отлично. — Е, сега вече е много по-добре!
	— Имаш късмет, че не се съгласих с предложението на госпожа Грьоние. Тя искаше да се обяви наддаване за една вечер и една нощ, прекарана с всеки от вас.
	— КАКВО?
	Реакцията на Ерик прозвуча като ехо на моята.
	— Какво? Ама тя е луда! — възмути се той. — И дума не може да става!
	— Не е чак толкова луда, нали знаеш! С тази нейна идея можехме да съберем допълнително максимум пари! Ти си най-съблазнителният мъж в район от трийсет километра наоколо, а освен това си собственик и на замък! Ти си единственият Д’Арси наоколо, жените говорят само за теб и почти въздишат, като те видят да минаваш. При това положение посочи ми една-единствена, която не би те пожелала!
	— Имам наум една — промърмори Ерик.
	Усетих как се изчервявам.
	И тогава една космата топка се отърка в краката ми, извиках от изненада и тутакси се издадох.
	Когато Марин ме извика, котенцето вече бе офейкало, без да се бави.
	— А, Алекс, идвате точно навреме! Помогнете ми да убедя този инат, че е супер секси в килт.
	_Ама разбира се! С удоволствие, няма проблем! Без никакво усилие!_
	Погледът ми срещна наситеносиния на цвят поглед на Ерик с блеснала в него светлина, който едва успях да позная. Сякаш някой притисна силно сърцето ми и шокова вълна ме разтърси цялата.
	_Господи…_
	Всеки път, когато го виждах, ставаше все по-зле.
	Отстъпих крачка назад и отклоних поглед, изтръгвайки се от неговия, който сякаш ме пронизваше. Всичко това беше много опасно.
	— Съжалявам, но аз… трябва да вървя — заекнах. — Аз… Приятелката ми Беатрис… Трябва да й се обадя. Веднага. Съжалявам.
	И с тези думи се измъкнах, колкото можех по-бързо, но не чак толкова, че да не чуя как Марин го пита сконфузено:
	— Ама какво й става? От доста дни се държи странно.
	И да чуя как Ерик й отговаря сухо:
	— Не знам и пет пари не давам.
	Тома ме съкруши напълно и останала без дъх, изтичах към стаята си.


	Стоях там дълги часове с наушници да слушам музика, за да не чувам нищо от това, което става в странноприемницата, с надеждата, че „Кингс ъф Лиън“ — една от групите, които предпочитах, ще изтрие от съзнанието ми всичко, включително и образа му.
	Разбира се, усилията ми си останаха напразни и изчерпах целия музикален репертоар, без да успея да залича отговора на Ерик от мислите си. Все пак съумях да се концентрирам достатъчно, за да нахвърлям първия вариант на аргументацията, предназначен за шефката ми Елизабет.
	Какъв бе планът ми? Прост и толкова очевиден, че наистина се чудех защо не се бях сетила по-рано. От една страна, компанията, за която работех, търсеше да наеме или да купи във Франция лозов масив. От друга страна, имаше налице терен, наистина с по-скромни размери, отколкото изискваха критериите, който освен това нямаше и исторически доказана продукция, изобщо нищо историческо в това отношение… но пък в имението имаше замък, съвсем истински замък, а това беше добър довод.
	Всичко това съвсем не означаваше победа, осъзнавах го, така че трябваше да атакувам с тежката артилерия и да изложа железни аргументи, ако исках да ме чуят, но си струваше да опитам. Ако не ме лъжеше паметта, нашите издирвания все още не бяха приключили с някакво окончателно решение, изборът тепърва трябваше да бъде одобрен от административния съвет, оперативната дирекция и новооткритата дирекция за операции в чужбина. Така че все още имах време да предложа евентуален нов кандидат, но трябваше да го направя бързо.
	Бях сама в стаята си и прекарах останалата част от деня в работа над проекта, съставяйки списък на предимствата, който планът ми би имал за компанията, и търсейки контрааргументи в отговор на всяка негативна забележка. Площта е твърде малка? Ще се произвеждат изключителни по качеството си пенливи вина, които ще се продават на шеметни цени. Замъкът е в разруха? Какъв по-ефикасен подход, благодарение на който ще ни сътрудничат общностите и отделни граждани, от това да подпомогнем реставрацията на исторически паметник с местно значение?
	Анализирах всяка подробност, като използвах за основа плановете на замъка, за да преценя размера на площта и да изложа аргументацията си по начин, от който би се гордял и Спенсър.


	Часове по-късно оставаше да добавя към досието само снимките на имението и на терена и вече бях готова.
	Разполагах с уикенда, за да допълня някои евентуално пропуснати детайли и да усъвършенствам аргументацията си.
	А между другото и да убедя Ерик, че идеята е превъзходна.
	Нещо ми подсказваше, че надали ще е лесно да го убедя, но се надявах, че поне веднъж ще изслуша доводите ми и ще се съгласи с мнението ми. В края на краищата не му предлагах да продаде замъка, а само да даде под наем част от имението на американци, за да могат да произвеждат там вино.


>	26
>	Габриел

	_Замъкът Ферте-Шандьоние декември 1899_
	Габриел постави игличката на грамофона върху плочата и както по-рано през деня първите звуци на валса „На хубавия син Дунав“ изпълниха пространството. После, плъзгайки ръката си в дланта на Тома, тя се остави той да я води в ритъма на нежната мелодия. Танцуваха, гледайки се в очите, без да произнесат и дума, сякаш светът около тях вече не съществуваше.
	Габриел бе хипнотизирана от погледа на Тома и не забеляза, че танцуват само те. Тя не видя и как разнежено ги гледа Селест, нито как съзаклятнически намига на Арно. За младата жена в този миг целият свят бе Тома, тя не осъзнаваше, че всички дискретно излизаха от балната зала — Морис и Елен тръгнаха на една страна, а Селест, Арно, Гийом и Анес се измъкнаха от другата.
	Когато музиката спря, Тома се поклони пред нея с безупречна галантност и целуна ръката й, без погледът му да се отделя и за секунда от нейния. Само че не целуна горната част, както налагаше благоприличието, а и всички наръчници по светски етикет, а целуна дланта й, целуна вдлъбнатината през сатенената ръкавица и младата жена почувства натиска на устните му и тяхната топлина. Това беше толкова интимна ласка, толкова лична и нежна, че предизвика вълна от пробождания ниско в корема й.
	— Обърнете се — промърмори Тома тихо.
	С разтуптяно сърце Габриел се подчини, зървайки с крайчеца на окото си, че те не само бяха останали сами, но и че Тома я бе завел чак до балкона. Не бе видяла нищо, нищо не бе забелязала — нито кога си бяха отишли другите, нито студът, който внезапно ги обгърна.
	Премигвайки с очи, сякаш се пробуждаше след дълъг сън, Габриел си възвърна зрението.
	Балконът бе на четвъртия етаж на южното крило над огромния парк зад замъка. Пред тях се простираше, докъдето погледът стига, огромно бяло пространство, осеяно с дървета, затрупани до половината със сняг.
	Габриел вдигна глава към черното като мастило небе. Лека-полека очите й свикнаха с тъмнината и пред погледа й се появиха хиляди малки звезди, които блестяха като пръснати по небесния свод диаманти. Зад гърба й луната — пълна и ярка — заливаше пейзажа с белезникава и донякъде нереална светлина, която създаваше впечатлението за някаква фантастична, магическа вселена.
	— Не бях идвала досега на този балкон — прошепна тя, обръщайки се към своя кавалер. — Изгледът е изумително красив.
	— Да, такъв е — съгласи се Тома, вгледан в нея.
	Младата жена усети как бузите й почервеняват, а на устните й се появи неподвластна на волята й усмивка. За да прикрие вълнението си, а може би и донякъде, за да впечатли Тома, тя се приближи до балюстрадата и издекламира на безупречен английски:
	— _Oh Romeo, Romeo, wherefore art thou Romeo? Deny thy father and refuse thy name, or if thou wilt not, be but my sworn love and I’ll no longer be a Capulet!_*
	[* „Ромео! О, защо си ти Ромео? От род и име отречи се или, ако не щеш, любовна клетва дай ми и аз не ще съм вече Капулети!“ — цитат от трагедията „Ромео и Жулиета“ (1595) на английския драматург Уилям Шекспир. На български, пиесата е превеждана многократно от различни преводачи, но за най-добър се счита преводът на Валери Петров (1981). — Б.пр.]
	— _Shall I hear more, or shall I speak at this?_* — изрецитира Тома с никакво колебание.
	[* „Да й отвърна ли, или да слушам?“ — думи на Ромео, пак там. — Б.пр.]
	Докато изричаше думите, той се облегна на балюстрадата до нея с гръб към пейзажа, без дори за миг да я изпуска от поглед.
	Габриел го погледна крадешком с лека усмивка:
	— Нямах представа, че знаете наизуст Ромео и Жулиета — подразни го тя.
	— Преди няколко години гледах пиесата в Лондон заедно с чичо ми и жена му — обясни той. — Малко прекалено трагична е за моя вкус, но леля ми държеше непременно да я видим и аз отидох с тях.
	На лицето му се появи онази едва доловима усмивка, която Габриел толкова много обичаше, и която винаги оказваше странно въздействие върху стомаха й.
	— Не знаех, че говорите английски — продължи той.
	— Умея да чета, но да говоря, това е нещо съвсем различно. Мога да се изразявам така, че да ме разберат, но произношението ми не е особено добро.
	— Произношението ви е превъзходно.
	Габриел се почувства поласкана и почервеня до немай-къде, докато няколко пеперуди запърхаха с крилца в гърдите й.
	— Баща ми много държеше най-малкото да мога да разбирам кореспонденцията му с неговите колеги книжари в Англия и Германия — обясни тя.
	— И немски ли говорите?
	— Малко.
	— Вие наистина сте пълна с изненади… — промърмори Тома, без да прикрива възхищението, което се долавяше в гласа му.
	Пеперудите отново се разшаваха. Габриел сведе поглед за секунда, после го насочи право пред себе си. Вятърът свиреше и клоните на дърветата в парка сякаш пееха, той повдигаше краищата на полите на Габриел, милваше голия й врат и допирът на ледения въздух до кожата й, все още горяща след танца, я накара да потръпне. Студът направо хапеше, но младата жена не го усещаше. Тя чувстваше единствено рамото на Тома до нейното — той също се бе обърнал и съзерцаваше пейзажа. Присъствието му толкова близо до нея й действаше смущаващо и едновременно благотворно.
	_Колко ли време още?_ — промърмори един глас в главата на Габриел.
	Не. Стига вече. По дяволите начумереността, меланхолията, сбогуванията — реши внезапно младата жена. По дяволите утрешния ден. Сега, в този момент тя е тук, тук е и той и само това има значение. Тя не искаше да вгорчава тези ценни моменти с твърде далечни събития.
	_Carpe diem, Gabrielle. Carpe diem._*
	[* Carpe diem (лат.) — израз от поема на Хораций, който означава „грабни мига“, „живей днес“. — Б.пр.]
	Ще дойде време да мислиш и за утрешния ден, когато той настъпи.
	Придобивайки сила от взетото решение, тя отметна назад глава и се остави на волята на вятъра, небето и звездите.
	— Вижте — каза внезапно, забелязвайки в небето една светла, бърза, краткотрайна диря. — Падаща звезда!
	По устните й се разля усмивка и почувства как я обзема покой и я завладява сигурност, че всичко ще бъде наред.
	_Благодаря, мамо_, помисли Габриел, притваряйки очи. След това си пожела нещо.
	— Успяхте ли да я видите? — попита тя Тома все така загледана в небето, докато търсеше с поглед друга падаща звезда.
	— Да.
	— Пожелахте ли си нещо?
	— Не.
	— Не ли?
	— Не — повтори той. — Наистина не вярвам в такива неща. В падащи звезди, в съдбата. Господи! Не искам да вярвам в тях.
	— Но защо?
	Габриел съжали за въпроса още в мига, в който го зададе. Знаеше отговора. И не искаше страданието му отново да изпълзи на повърхността. Не и тази вечер.
	Стисна устни. Някой ден наистина ще трябва да се научи да мисли, преди да задава въпроси. Впрочем дори преди да изрече нещо. Проявяваше твърде голяма склонност да казва, каквото й хрумне.
	Загледан в далечината, Тома й отговори точно така, както се страхуваше, че ще го стори:
	— Защото това би означавало, че някъде обитава една същност, която напълно съзнателно е взела решение майка ми да бъде нещастна през целия си живот и съдбата й да е трагична. Тази мисъл е непоносима за мен. Предпочитам да обвинявам за това мъжа, за когото се е омъжила, вместо да вярвам, че й е било предопределено от съдбата да страда.
	Тома бе стиснал ръце върху балюстрадата с толкова силно преплетени пръсти, че ставите им бяха побелели. Без наистина да разсъждава какво прави, водена единствено от желанието да го подкрепи, Габриел сложи длан върху ръцете му. Чак когато Тома сплете пръсти с нейните, тя осъзна жеста си. Дори и през ръкавицата усети как топлината му я залива цялата. Погледите им се срещнаха и й трябваха няколко секунди, за да се концентрира и да си спомни какво е искала да каже. Без да отдръпва ръката си, Габриел вдигна поглед към небето.
	— Аз — каза тя, когато се съсредоточи — предпочитам да вярвам, че майка ми е някъде там, горе, сред всичките тези звезди. И че падащите звезди са нейният начин да ми каже: „Тук съм, бдя над теб“.
	Замълча за миг, а през това време палецът на Тома машинално галеше вътрешната страна на дланта й. Простичък жест, от който всичко в тялото й се възпламеняваше. Затвори за кратко очи — не беше в състояние да се сдържи.
	— Убедена съм, че и майка ви е там, горе — продължи Габриел, без смущението й да проличи. — Заедно с баща ви. Искам да кажа с мъжа, когото е обичала. Сигурна съм, че са се срещнали след смъртта и че днес заедно са щастливи. И че бдят над вас от небесата и се гордеят с вас.
	Лека, но все пак доловима усмивка се появи по устните на Тома.
	— Не знам защо, но тази вечер ми се иска да ви вярвам. Тази вечер ми се иска да мисля, че там, където е, моята майка е щастлива и спокойна.
	— Тя е. Абсолютно сигурна съм.
	Настъпи тишина, а Тома се взираше в хоризонта.
	— Знаете ли, не си пожелах нищо, гледайки падащата звезда — подхвана той след няколко секунди, — но докато бях в Англия, взех важно решение. Това брои ли се?
	— Разбира се! Какво решение сте взели?
	— Да послушам съвета ви и да се възползвам от заминаването си за Съединените щати, за да залича миналото и да започна от нулата, да изградя наново живота си върху здрави основи и с нови хора около мен. Хора, на които имам доверие.
	Габриел почти чу как внезапно сферата, която сякаш ги обгръщаше, се спука, и магията отлетя, оставяйки след себе си само студ, самота и пълна с тъга реалност.
	Реалност, която тя толкова много искаше да забрави.
	Неговото заминаване.
	Пеперудите в душата на Габриел се вкамениха в полета си.
	— Тома, това е прекрасно! — възкликна тя с ентусиазъм, какъвто в действителност не чувстваше. — Заслужавате да бъдете щастлив.
	— Не знам дали заслужавам, но реших, че имате право и че е крайно време да затворя страницата.
	Младата жена бавно кимна, после сведе поглед.
	Каква ирония само! Съвсем доскоро това бе всичко, което желаеше да му се случи. Искаше той да затвори страницата на миналото и да бъде щастлив. Само допреди няколко седмици тя не искаше нищо друго и беше напълно доволна от ролята си на човек, който ще му помогне да загърби миналото. Наистина се чувстваше много поласкана от това.
	После се случи целувката и колкото и неволна и непредвидена да бе тя… промени всичко. Поне за Габриел.
	Сега вече не искаше да се задоволи да бъде на втори план. Искаше нещо повече. Искаше всичко.
	Само че не желаеше да се налага. Нямаше желание да го притиска, нито да го принуждава да се обременява с особата й, без самият той да го е пожелал. Без да я е включил в плановете си.
	— Кога заминавате — попита тя и стомахът й бе станал на топка.
	— Възможно най-скоро. Аз… Има нещо, което трябва да свърша преди това, но се надявам да тръгна в началото на февруари.
	— Толкова скоро…
	Леденият порив на вятъра накара Габриел отново да потрепери. Тя отдръпна ръката си и разтърка длани, за да се стопли. Изведнъж се почувства самотна. Тъжна. Толкова тъжна.
	Без да каже и дума, Тома свали сакото си и както го бе сторил и преди, го наметна на раменете й, ръцете му се задържаха върху тях малко по-дълго от необходимото, а Габриел трябваше да напрегне цялата си воля, за да не се сгуши върху гърдите му. И за да си припомни, че трябваше да го остави да замине. И че тя не му бе предопределена от съдбата.
	— Аз също взех важно решение — каза тя изведнъж импулсивно. — Ще посветя живота си на нещо. Достатъчно чаках пасивно нещо да се случи и да му придаде смисъл. Ще му го дам аз. Ще оставя някъде своя диря. Искам животът ми да има значение. Не знам още как ще стане, но ще го направя.
	Тя внезапно изпита нужда да има свои планове, да има с какво да запълни живота си… след това. Когато той замине. За да не полудее. За да има за какво да се хване.
	_Каква лудост само — колко бързо може да се промени светът. Един-единствен човек, една среща, един поглед… и всичко става различно._
	— Но той има значение — каза Тома тихо. — Вие сте важна за някого.
	Младата жена се засмя леко.
	— Искам да кажа за някой друг, освен за баща ми.
	Прехапа език още в минутата, в която произнесе последната дума. Беше трогателна, като изричаше неверни неща в стремежа си да чуе истината. Много се надяваше, че Тома ще я опровергае и ще й каже, че тя е важна и за него.
	Тома се взря продължително в Габриел, без да отрони и дума. В погледа му младата жена съзря как се сменят една след друга хиляди емоции. Изпита странно усещане. Сърцето й се сви от болка, когато чу Тома колебливо да въздъхва.
	И внезапно осъзна.
	Той се прощаваше с нея. На това място, в този момент. Сега. Танцът, балконът, звездите… всичко това беше, за да й каже сбогом. И това, че заговори за решението, което е взел, беше идеално въведение в темата.
	_О, Господи…_
	Тя почти чуваше как сърцето й се къса.
	— Габриел — започна Тома и млъкна.
	Погледът на Габриел се устреми към него.
	_Кажете ми, че съм важна за вас_ — се помоли тя безмълвно. — _Кажете ми, че няма да ме забравите, когато вече сте далеч оттук._
	Само че въпреки целия й устрем молбата й остана без отговор. Без съмнение тази вечер нейната приказка окончателно отплува, отнесена от течението. Може би нейната кръстница, добрата фея, наистина я бе изоставила. Или пък се бе случило обратното на това, което майка й толкова често й бе разказвала, когато беше дете, и тя просто си _нямаше_ добра фея кръстница и бе осъдена само на разочарования.
	— В Англия отидох да видя баба си — внезапно каза Тома.
	— Наистина ли?
	Това със сигурност не бяха думите, които Габриел очакваше да чуе, но и не бяха онези, от които се опасяваше. Ако разговорът им можеше да отложи момента на сбогуването, тя с радост би го продължила.
	— Затова не успях да ви пиша — продължи Тома. — Прекарах седмицата с нея.
	— Разбирам.
	— Разказах й всичко. Кой съм всъщност, при какви обстоятелства нейният син и майка ми са се срещнали, какво се е случило след това…
	— И какво отговори тя?
	— Нищо. Прегърна ме, каза ми, че съжалява. После ми благодари. Разплака се. Мисля… мисля, че за момент й върнах сина.
	— Тома, това е фантастично! — възкликна искрено Габриел. — А вие как се почувствахте?
	— Добре. Даже много добре. Успокоен. Сякаш товар ми падна от плещите.
	Младата жена се усмихна. Тя знаеше, че ако Тома признае пред своята баба истината, това ще се отрази добре както на старицата, така и на него.
	— Разговаряхме дълго двамата. Разказах й за… Съединените щати, за това какво ще правя там. Тя ми зададе куп въпроси, искаше да знае всичко.
	Сърцето на Габриел се сви така, че болката преряза гърдите й.
	— Сигурно се е почувствала много горда с вас.
	— Струва ми се, да. Описах й също и другите си планове.
	— Други планове ли? Вие и други планове ли имате?
	— Да. Идеята ми хрумна съвсем наскоро и още не съм уточнил всички детайли, но… реших да използвам всички средства, които ще останат от наследството на Сен Арман след продажбата на замъка, колкото и малко да са, за да основа сиропиталище и да осигуря на децата, които са сами в света, онова, което ми осигури чичо ми. Да им дам място, което да наричат свой дом, и човек, който да ги дари с обичта, която заслужават.
	Последните му думи завладяха Габриел. Как да не се влюби до полуда в него? Той беше направо… съвършен.
	Но не беше за нея. Или по-скоро тя не беше за него.
	Затвори очи и усети как болката в гърдите й се засилва до задушаване.
	— Габриел.
	Почувства как Тома се раздвижи и се обърна с лице към нея.
	— Габриел, погледни ме.
	Сърцето на младата жена пропусна един удар при това внезапно обръщение на ти. Тя се завъртя изненадана към него.
	— Всичко това дължа на теб.
	— На мен ли?
	Тома се взря в Габриел, а в сивите му очи искреше смесица от нежност и настойчивост. Светлината, която идваше от балната зала, осветяваше профила му с белега и Габриел осъзна, че за нея Тома е красив _не въпреки_ белега. За нея той бе красив именно _благодарение_ на него. Белегът бе символ на неговата същност. Един възкръснал от пепелта Феникс. Мъж, който бе изградил характера си в сблъсък със злата участ, и то с изправена глава. Мъж, който бе надмогнал омразата, за да съхрани красотата и щедростта на своята душа и на сърцето си.
	Мъж, когото обичаше. Обичаше го с цялото си сърце.
	Вятърът измъкна един кичур от шиньона и той затанцува пред очите й. С края на пръстите си с безкрайна нежност Тома го приглади зад ухото й. Пръстът му се задържа върху кожата и очерта контура на лицето й.
	Сърцето на Габриел заблъска с все сила в гърдите й.
	— Ти ме вдъхнови за всичко това — прошепна той нежно. — Това, което ти ми каза, ме убеди да посетя баба, ти ми внуши идеята за сиропиталището. Ти промени живота ми, Габриел.
	Погледът на Тома проследи движението на пръстите му, които сега галеха извивката на устните й. Мускулите на челюстта му играеха и той пое въздух, после продължително въздъхна. Беше толкова близо до нея, че усещаше горещия му дъх върху бузата си, а лицето му изпълваше цялото й зрително поле.
	— Аз ли? — попита отново.
	Тя вече не знаеше нито коя е, нито къде се намира. Вече не усещаше вледеняващия студ на нощта, нито вятъра, който продължаваше да се увива около тялото й. Чуваше единствено ударите на сърцето си и не чувстваше нищо друго, освен ласката на пръстите му върху кожата й.
	— Да, ти — потвърди Тома. — Ти ми отвори очите, Габриел. Накара ме да осъзная какъв исках да бъда в действителност и ме подтикна да стана този човек. Върна смисъла в живота ми. Ти си… Ти си най-хубавото нещо, което ми се е случвало.
	_О, Господи…_
	Габриел затвори очи, наслаждавайки се на ефекта, който думите му предизвикаха в душата й. Сърцето й барабанеше толкова отривисто, че се изплаши да не изскочи всеки момент от гърдите й. Почувства как ръцете на Тома обгърнаха лицето й от двете страни, как пръстите му се заровиха в косата й, а палците милваха слепоочието, докато лицето му бавно се приближаваше до нейното.
	— Габриел — прошепна той. — Отвори очи. Погледни ме.
	Тя се подчини, без да промълви и дума заради обхваналите я емоции, и го погледна, както я бе помолил. В този момент по лицето му се четяха всички вилнеещи у него чувства и нито едно не оставаше скрито — надежда, нежност, дълбоко уважение, възхищение. И още нещо, много по-мощно. Той задържа погледа си взрян в нейния за няколко секунди, докато се убеди, че цялото й внимание е насочено към него. След това с глас, в който се долавяха тържествени нотки, произнесе думите, които тя толкова много искаше да чуе.
	— Обичам те, Габриел. Още от първия ден, може би от първия миг.
	След това признание, чиито свидетели бяха единствено луната и звездите, той _най-сетне_ я целуна. Деликатно, както пеперуда каца върху венчелистчетата на розата, устните му докоснаха нейните в нежна целувка, от която сърцето на младата жена се преобърна. Тома ласкаво започна да милва лицето й, докосвайки нежно извивката на брадичката, кадифената кожа на бузите. Двамата дишаха все по-трескаво, сърцата им биеха с еднакъв ритъм и докато телата им се стремяха едно към друго, ръцете на Габриел повтаряха жестовете на Тома — плъзнаха се от гърдите към врата му, към лицето, гальовно докосвайки по протежението му целия белег, който бе символ на това, което бе Тома, после се гмурнаха в косите му, както толкова често бе мечтала, и тя го притисна силно, много силно до себе си.
	Младата жена имаше чувството, че се откъсва от земята и полита нагоре — надалече, много надалече, отвъд небето и звездите, някъде другаде, където утре не съществува, а съществуват само те двамата и единствено един за друг.
	Няма значение какво ще бъде това утре, реши Габриел. Няма значение какъв ще е животът й след тази вечер.
	Каквото и да се случеше, каквото и да станеше с нея, с тях двамата, тя завинаги щеше да съхрани спомена за този вълшебен миг, за няколкото секунди щастие и за думите, които той произнесе: _Обичам те…_
	Една сълза се плъзна по бузата й, Габриел забрави света и реалността и се сля цялата с тази целувка, на която се бе надявала толкова отдавна.
	По-късно, когато Тома откъсна устни и допря челото си до нейното, младата жена не можа да се сдържи и въздъхна дълбоко.
	— Благодаря… — прошепна до устните му.
	— За какво?
	— За всичко. За тази целувка, задето ми каза, че съм променила живота ти, че ме обичаш. Благодаря.
	— Това значи ли, че…
	Тя кимна с глава.
	— Аз също те обичам, Тома. Толкова много… Нямаш представа…
	Той пак я целуна нежно, преливащ от емоции и дълбоко уважение към нея и от тази целувка тя отново напълно се разтопи.
	— Съществува и неприятен начин на сбогуване — въздъхна тя съвсем тихо.
	Прехапа език, но вече беше късно. Думите изхвърчаха сами, преди да успее да ги задържи.
	Тома замръзна.
	— Да се сбогуваме ли?
	— Нима не правим в момента това? Не си ли казваме сбогом?
	Тома се отдръпна рязко от Габриел.
	— Не!
	— Не?
	— Не, в никакъв случай, не! Защо си мислиш подобно нещо?
	— Самият ти го каза едва преди две минути — отвърна изненадано младата жена. — Скоро ще заминеш, ще съградиш наново живота си отвъд океана. Стори ми се, че се сбогуваш с мен. Разбирам те, Тома — добави забързано, докато той тъкмо отваряше уста, за да възрази. — Не си длъжен да ми даваш обяснения.
	— Не, Габриел! Ти не разбираш! Скоро заминавам, да, но не искам да смяташ, че… Това не значи, че не… Това не е… Не се сбогувам с теб! Напротив!
	В сърцето на Габриел припламна искрица надежда, а Тома въздъхна.
	— Не си представях, че нещата ще се развият така — каза той, сякаш на себе си и поклати глава, докато ровеше в джоба си. — Изобщо не го мислех.
	Извади оттам сгънато като квадрат бордово парче от плюш.
	— Всичко бях предвидил — продължи, докато разгъваше плата. — Възнамерявах преди това да говоря с баща ти. После да произнеса красива реч, която да е на висотата, която заслужаваш. Но ми се струва… че се налага промяна.
	Сърцето на Габриел започна да блъска с все сила, докато се опитваше да разгадае скрития смисъл в думите и жестовете на Тома.
	_Да не би той… О, Господи!_
	Гледаше с широко отворени очи как изважда от плюшената тъкан великолепен пръстен от розов опал върху легло от диаманти и рубини и го подава, вгледан в очите й. После, без да я изпуска от поглед, коленичи с едно коляно на земята и обяви:
	— Габриел, трите седмици далеч от теб бяха най-дългите в живота ми. Ти не само го промени, ти го направи по-красив. Когато не си тук, дните нямат никаква сладост. Докато бях в Англия, имах време да размисля и решението да забравя миналото съвсем не беше единственото, което взех.
	Спря за няколко секунди и после продължи с ясно доловимо вълнение в гласа:
	— Габриел Аделаид Ортанс Вилньов, ще ме удостоите ли с огромната чест да станете моя жена и да заминете заедно с мен за Америка?


>	27
>	Александра

	_Шандьоние на река Виен. В наши дни_
	Затворих полека дневника на Габриел, поставих за кратко ръцете си върху кожената корица, и после загасих нощната лампа. Въздъхнах дълбоко, отметнах назад глава и се загледах в покритото със звезди небе. Щом се убедих, че пътят ми е свободен, измъкнах се от стаята си, за да хапна нещо и после пак да се върна към четенето. Нощта бе настъпила и соларните лампи разпръскваха мека светлина върху тревата, дърветата и върху туята, която обграждаше градината.
	Наоколо бе тихо, спокойно и ведро.
	За сметка на това в душата ми всичко бе съвсем различно. Сърцето ми ускорено биеше в гърдите, емоциите стягаха гърлото ми.
	Бях щастлива, много и искрено щастлива заради Габриел. Вече знаех, че двамата с Тома се бяха оженили, че бяха живели щастливо в Америка и им се бяха родили четири деца, но беше наистина разтърсващо да чета как конкретно се бе развила тази така чиста и красива споделена любов. Всичко в мен се преобърна.
	За малко да се разплача.
	Но това не беше единствената емоция, което ме завладя, докато четях за бала, как се бяха срещнали отново Габриел и Тома и за толкова трогателното пленително предложение да се омъжи за него. Имаше и още нещо, някакво по-сложно, но не така ясно чувство. Приличаше донякъде на завист, но беше много по-силно от нея.
	На английски съществува терминът _longing_, на който все още не съм намерила съответствие на френски. Означава вид желание, което в известна степен — повече или по-малко — е рационално и най-често е трудно задоволимо или дори невъзможно, но то разтърсва из основи и не може да се освободите от него. Желание, примесено с носталгия, с усещане за липса и с малко съжаление понякога за нещо, което нямате или вече нямате, а бихте желали повече от всичко на света да е ваше. Толкова огромно желание, че го усещате физически с всяка клетка на тялото си като огромен вакуум в живота ви. Като ръка, която сграбчва сърцето и стомаха и ги стиска с такова настървение, че понякога се чудите дали изобщо ще оцелеете. Сякаш копнеете за нещо, но копнеете много силно, непреодолимо силно.
	Точно това изпитвах в момента. Чувството ме владееше изцяло. В унисон с необуздания ритъм на моя жизненоважен орган в главата ми се въртеше и постоянно отново се връщаше една-единствена фраза: „И аз искам същото, искам го!“.
	Исках и аз да изпитам такава безусловна любов. Копнеех да изживея също такава страст в истинския живот, в моя живот. И да се случи тук, веднага, още сега.
	Едно лице — винаги едно и също, изплува пред погледа ми, повтаряха се жестовете на Тома, дланите му милваха лицето на Габриел, устните му търсеха нейните, тоест моите, ръцете му я притискаха до себе си, притискаха мен до него… Това желание, този копнеж отекваха толкова дълбоко в мен, че почти се задушавах.
	Зрението ми се замъгли, звездите изчезнаха от небето.
	_Crap. Crappity, crappity, crap._
	В този момент от таблета, който бях взела със себе си в градината, се чу звуков сигнал, който показваше, че имам съобщение по скайпа. Премигнах, за да махна сълзите, които напираха под клепачите ми, оставих дневника върху градинската маса и проверих съобщението или по-скоро съобщенията.
C>
	Алекс?
	Там ли си?
	Нямам новини от теб! Тревожа се…
	Обади ми се ако си там! Моята най-добра приятелка ми липсва!!
	Алееекс
C$
	Чак тогава осъзнах, че не бях писала на Беатрис, нито бях разговаряла с нея от деня на пристигането ми в Шандьоние. Тя ми беше изпращала съобщения многократно, а аз всеки път се бях заричала, че скоро ще й отговоря. После се случваха разни неща едно след друго и за първи път в живота си изобщо забравих да пиша на най-добрата си приятелка.
	Проверих с помощта на камерата да не би вътрешното ми напрежение да е оставило дири по лицето ми и благославяйки здрача в градината, веднага отговорих.
	— Алекс — възкликна тя, щом се включи, — ето те най-сетне! Полудях от тревога! Цяла вечност не сме се чували, а ти не отговаряш нито на имейлите ми, нито на съобщенията! Още малко и щях да се обадя на Спенсър да разбера какво става! Добре ли си? Какво се е случило? Защо не отговаряше? Във Франция да не би вече да е нощ? Едва те виждам!
	Потокът от думи се лееше толкова бързо, че почти се стъписах.
	— Съжалявам, наистина съжалявам, Беа! — побързах да я успокоя. — Всичко е наред. През последните дни тук беше истинска лудница и…
	— Лудница ли? В какъв смисъл лудница? В позитивен или в негативен? Разказвай! Искам да чуя всички подробности!
	— С колко време разполагаш? Защото може да е дълго.
	— С достатъчно време. Хайде, изплюй камъчето! Струва си да го направиш, ако искаш да ти простя, че ме пренебрегна толкова дълго време!!!
	В следващия половин час й разказах всичко или почти всичко.
	Описах й разговора си с Марин, досието, събрано от Марк Ланел и информацията, която то съдържаше; разказах й за книжарницата в Анже и за решението ми да я посетя. Също и за гробището, за срещата с Ерик там, за злополуката с Макс. За това, че Ерик ме придружи до Анже вероятно от чувство за вина. Разказах й как намерих дневника на Габриел, за телефонните обаждания на Ерик, споделих и факта, че сигурно щеше да му се наложи да продаде замъка, който е означавал толкова много за родителите му. Споменах и за разходката с балона, за пейзажите, за замъците. С няколко фрази накратко й обясних какво бях научила от дневника на Габриел за историята на моите деди.
	— Знаеш ли, странна е тази връзка, която чувствам с Габриел. Чета дневника й все едно е роман, но същевременно ми се струва толкова реална, че понякога имам усещането, че е някъде тук и даже, че може да я срещна в Шандьоние.
	— Казват, че има личности с такова силно излъчване, че дори и след смъртта оставят своя диря на Земята.
	— Сигурно ще ми се смееш, но днес следобед за миг се почудих дали пък именно тя не се е погрижила да намеря снимката и да дойда чак тук. За да спася замъка.
	— Кой знае… Може да ти е писано от съдбата да се върнеш по нейните стъпки. Да изминеш пътя обратно.
	— Свети Науме, нали знаеш, че наистина не вярвам в подобни неща. Но пък за сметка на това съм сигурна, че намерих решение как да бъде спасен замъкът.
	Разказах й с няколко думи за посещението си в музея, за обяда с Брюно и за информацията, която ми съобщи, че през XVIII век имението е имало своя винарна. После й описах плана си, с който предвиждах да предложа този терен на шефката ми Елизабет.
	— Направо фантастично! Алекс, знаеш ли, страхотна си!
	— Не прекалявай все пак… Още нищо не е станало, трябва да говоря първо с Ерик, за да получа съгласието му, и после да убедя Елизабет и всички, от които зависи решението. Играта още не е спечелена.
	— Сигурна съм, че ще се представиш блестящо. Що се отнася до твоя кастелан, няма съмнение, че има гаден характер, но защо да отказва, ако положението му е толкова отчаяно, както го описваш?
	— Не знам. Струва ми се, че не обича особено американците, така че може и да не му хареса идеята да даде под наем част от имението на американска компания за винопроизводство.
	— Може и да не обича американците, но е по-добре да има винарна в част от имението му, отколкото разни мърляви туристи навсякъде плюс съсипан замък. Ако е интелигентен, веднага ще разбере кое е от негов интерес.
	— Надявам се. Във всеки случай утре сутринта ще отида да говоря с него.
	— Очаквам подробен отчет за разговора още в минутата, щом се върнеш в странноприемницата.
	— Обещавам.
	— Всъщност, ако помислиш добре, ще видиш, че неотдавнашната ми теория очевидно се потвърждава все повече.
	— Кое от нея?
	— Фактът, че ти е съдено от съдбата да отидеш там! Не можеш да отречеш, че наистина има прекалено много случайности. От всички потомци на твоята предшественица точно ти намери снимката. Пак ти работиш именно във винарна, която се опитва да пробие във Франция. И там откриваш точно в подходящия момент, че имението е имало собствена винарна и стигаш до извода, че си намерила идеалното решение, за да спасиш замъка. Няма как да не виждаш всичките тези знаци!
	— Добре де, съгласна съм, твърде много случайности наистина. Но това не е чак _толкова_ необикновено нещо.
	— На мен обаче ми се струва очевидно, че си била предопределена да вървиш по стъпките на твоите предци, за да спасиш замъка. Как всъщност е бил разрушен?
	— Изглежда от пожара, който избухнал една нощ от искра в електрическата мрежа.
	В ума ми се мярна една мисъл.
	Ами ако статията за пожара, която бях прочела, не беше достатъчно изчерпателна? В нея не се споменаваше за жертви, но толкова мощен пожар сигурно е причинил много по-тежки щети, а не само обичайните материални загуби. Дали не са пострадали и обитателите на замъка? Стомахът ми се сви, докато си представях един от тях с изгаряния от трета степен или нещо още по-лошо… Всички те за мен бяха толкова реални, че самата мисъл, че огънят може би е причинил смъртта на някой от тях… За мен това наистина щеше да бъде траур.
	— Алекс?
	— Да?
	— Какво става? Изглеждаше толкова странно преди малко!
	— Няма нищо. Само си мислех за дневника на Габриел. И за хората, с които е живяла, докато е била тук. Понякога ми е трудно да си представя, че всички те са мъртви и отдавна са погребани. Все се надявам, повече ли по-малко, да ги срещна някъде на пазара, там на площада или в градините на замъка. Виж сега, като стана дума за околностите на замъка, казах ли ти, че Ерик иска да превърне някогашната конюшня в къща за гости? Баща му е възнамерявал, след като реставрира замъка, да го дава под наем за луксозни сватби, а според мен това би могло да осигури значителен приход.
	— Ъхъ…
	Беа се взря продължително в мен, после попита:
	— Ти се връщаш, нали? Като приключи престоят ти, ще се върнеш, нали така?
	— Разбира се, че се връщам! Кое те кара да си мислиш обратното?
	— Не знам. Интуицията ми. Фактът, че се вживяваш толкова в бъдещето на замъка, сякаш отговорността за това е твоя. А още и това, че от един час вече само името на Ерик е в устата ти. Обърна ли внимание, че не спомена Спенсър нито веднъж?
	Вкамених се.
	Думите й завъртяха ножа право в раната и отново ме връхлетя чувство за вина.
	Внезапно погледът на Беа стана по-сериозен и тъй като не отговорих нищо, продължи:
	— Харесва ти много, нали? Изцяло си променила мнението си за него от последния път, когато разговаряхме.
	— Да — признах си и сведох поглед. — Аз… Опознах го по-добре. Не е чак такъв… чак такъв грубиянин, както ми се стори на пръв поглед. Струва ми се, че се чувства само… разочарован и безсилен. Иска да спаси замъка на баща си, а целият свят сякаш има желание да му сложи прът в колелата. В крайна сметка той е добър човек. Чувствителен и благороден. Просто е в траур и се чувства объркан.
	— Хмм…
	— Но това не означава, че ще остана. Няма какво да правя тук, тук няма място за мен. Това не е моят живот, не…
	Млъкнах, осъзнавайки истината: исках да остана. Нямах желание да се върна към стария си живот. Към рутината. Исках… исках да се чувствам полезна. Да направя нещо, което има значение.
	Нещо от рода на това да спася един замък, докато неговият собственик спасява света или спасява поне едно дете.
	Да му осигуря възможност да тръгне на път със свободен дух, за да прави добро там, където се нуждаят от него.
	— Господи… разчувствах се.
	— А и работата ми е в Калифорния, ти си там, Спенсър — също. И котараците ми. Трябва да се върна.
	— Виждам. Мога ли да ти задам един въпрос, Алекс?
	— Да?
	— Каза ли на Ерик за Спенсър?
	Въпросът й ме хвана натясно.
	— Ами… всъщност, не, все още не — запънах се, — наистина нямаше повод…
	Не довърших фразата си.
	— „Нямаше повод“ — повтори най-добрата ми приятелка насмешливо. — Разбира се. Алекс, да не би случайно да си влюбена в Ерик?
	— Не, разбира се, че не! — побързах да отвърна. — Какво говориш? Обичам Спенсър! И ще се омъжа за него!
	Беа дълго се взира в мен, без да каже нищо.
	— Сигурна ли си, че го обичаш?
	— Разбира се, че да, знаеш го много добре!
	— Точно това е проблемът. Не знам. Добре те познавам, Алекс, и то отдавна, и имам впечатлението, че в главата ти всичко това не е чак толкова ясно.
	Направи пауза, после продължи:
	— Искаш ли да ти кажа истината, Алекс?
	Преглътнах и зачаках да чуя.
	— Спенсър е много добър човек.
	— Но?
	— Но не е онзи, който ти трябва. Знам: вярваш, че искрено го обичаш, но ако искаш мнението ми, това, което изпитваш към него, не е истинска любов.
	Канех се да отрека, когато тя вдигна длан нагоре.
	— Остави ме да довърша! Наясно съм, че наистина държиш на него, никога не съм се съмнявала в това дори и за секунда, но едното не пречи на другото. Скъпа моя, трябва да осъзнаеш очевидното — ти не си _наистина_ щастлива със Спенсър.
	— Разбира се, че съм! — възпротивих се. — Щастлива съм! И то много щастлива! Виж ме, сияя от щастие!
	Беа изслуша възраженията ми и само повдигна вежди.
	— Тогава кажи ми едно нещо: кога напоследък си почувствала истинско блаженство, докато си била с него? Кога за последно си му казала, че го обичаш, завладяна от това чувство до глъбините на душата си? И кога ти се е искало да плачеш от щастие само защото е до теб?
	Трескаво ровех в паметта си какво да й отговоря, търсех някакъв пример, но не намирах нищо.
	— Кога за последен път заедно ей така, спонтанно, сте направили нещо щуро като разходката с балон?
	Отново премълчах. Не беше възможно, непременно трябваше да има нещо…
	Беа продължи:
	— И кога за последен път си му разказвала някои подробности от живота си, за нашите лудории? За това какво става в службата ти, за дребните авантюри, докато чакаме на опашка за билети за кино, за мъжете, които ни свалят по баровете… или просто факта, че сме се отбили след работа да пийнем по чашка в някой бар, колкото и рядко да се случва това? Кога си направила всичко това за последен път, Алекс?
	Паметта ми пак отказа да ми помогне. Не защото не търсех помощта й. Не можех да повярвам, че не намирах какво да отговоря на нито един от въпросите й. А беше точно така. Не намирах отговор, защото нямаше откъде да го намеря.
	Беа беше права.
	По някое време през последните месеци, а може би и през последните години, двамата със Спенсър спряхме да споделяме. Той го направи, защото не можеше да ми разказва какво става в службата му, а и нямаше време, а аз… защото ми се струваше, че моите несъществени занимания, моите незначителни неща са твърде смешни и елементарни в сравнение с неговите и не си струва дори да бъдат споменавани.
	Лека-полека загубих навика да споделям с него и прекарвах времето си или забила нос в издирване на родословните ми корени, или в рисунките, или в книгите. И сега осъзнах, че понякога през цялата вечер не разменяхме повече от две-три думи и всеки бе потънал в собствените си мисли и планове, без да си дава сметка, че другият няма свое място в тях. Всеки бе поел по различен път, без никой от нас да го разбере.
	Обхвана ме паника.
	— Беа… — започнах, но не знаех как да продължа.
	Думите й се въртяха в главата ми и постоянно се връщаха отново и отново.
	Изпитвах дълбока тревога и бях много объркана. Напълно объркана. Имах нужда да помисля по въпроса. Да направя равносметка. Да разбера.
	Само че Беа не бе свършила.
	— Алекс, мисля, че е време да спреш да се заблуждаваш. Отегчаваш се и не си щастлива със Спенсър. Ти не разцъфваш с него. Като… повехнало цвете си. Повярвай ми, имаш нужда от различен човек в живота си. От някой, който да споделя увлеченията ти, да те окуражава, да ги подхранва, а не да ги задушава в зародиш, както прави той. Светлината, която грее в очите ти тази вечер, ентусиазмът, който звучи в гласа ти, огънят, който отново пламти в теб — не съм виждала това нещо от цяла вечност.
	— Не е така, лъжеш се — пак се възпротивих. — Ти…
	— Не мисля, Алекс, а и самата ти дълбоко в себе си знаеш, че съм права.
	Като видя, че поклащам глава, добави:
	— Ще ти задам един последен въпрос, Алекс, и искам да ми дадеш честен отговор. Не непременно на мен, но поне на себе си. Обещай ми.
	— Обещавам.
	— Ако наистина обичаше Спенсър с толкова дълбока и искрена обич, както се опитваш да убедиш сама себе си… щеше ли да изпитваш подобни чувства към Ерик? И не се опитвай да твърдиш, че си равнодушна към него. Мамиш единствено себе си, скъпа.
	— Но аз едва го познавам! Няма как да го обичам! Не искам…
	— Не твърдя, че това е мъжът на живота ти, нито че трябва да зарежеш всичко заради него! Казвам, само че… никоя жена не се влюбва в друг мъж просто ей така, само за едно лято, ако се чувства напълно щастлива и задоволена с приятеля си. Помисли по въпроса, моля те. Не е прекалено късно да промениш мнението си. Заслужаваш по-добър живот от този, който водиш. Знам, че не искаш да причиниш мъка на Спенсър, но не мисля, че си струва да правиш чак такава жертва.
	Този път дори не се опитах да отговоря. Бях страшно смутена от всичко, което Беа ми каза, и не можех да мисля както трябва. Думите й отекнаха в душата ми като ехо на собственото ми чувство за вина, на всички емоции, които се бяха пробудили у мен, на всички осъзнати през последните дни истини, които се опитвах да заглуша.
	Не бях готова да отговаря. Имах нужда да размисля. Трябваше да направя равносметка. Нуждаех се от време.
	— Беа, може ли да ти се обадя по-късно? Трябва да… помисля. Да остана сама.
	— Разбира се. Когато пожелаеш. Съжалявам, Алекс, но каква приятелка щях да съм, ако не ти кажа всичко това?
	— Недей, не се притеснявай. Добре направи. Аз само… имам нужда да го осмисля. И да си изясня какво да правя.
	— Тук съм, ако искаш да поговорим за това.
	— Добре.
	— Лека нощ, скъпа.
	— Лека нощ, Беа.
	Затворих и сложих таблета на масата.
	Имах усещането, че разговорът ми с Беа току-що бе срутил основите на живота ми. Но въпреки това знаех, че казва истината. Знаех го вероятно още преди това, но не исках да се изправя лице в лице с това.
	Не бях щастлива. И все пак Спенсър значеше много за мен и не исках да му причиня болка, нито той да излезе от живота ми. Но… но от няколко дни перспективата да прекарам остатъка от живота си с него не ме изпълваше чак с такъв ентусиазъм, а и да се върна в Калифорния към рутината, която сама си бях създала и която ми се струваше толкова успокояваща, сега ми звучеше като присъда, равностойна на гилотиниране.
	В главата ми беше пълна бъркотия. Не знаех какво искам, нито къде съм.
	Бях съвсем объркана.
	Когато на другата сутрин пристигнах в замъка след безсънната нощ, не бях стигнала до кой знае какви решения. Тъкмо паркирах колата, когато ме посрещна ентусиазираният лай на Макс, и още преди да успея да стигна до старата конюшня, той се хвърли към мен, френетично махайки с опашка.
	Май му бях липсвала.
	Някъде дълбоко в мен това ме накара да се почувствам добре.
	Приклекнах и го погалих, докато му говорех:
	— Привет, красавецо! Изглеждаш във форма! Знаеш ли, че и ти ми липсваше!
	Макс се зае ентусиазирано да ближе ръката ми.
	— Надявам се, че не си правил нищо лошо с езика си, преди да ме облизваш така, а? — промърморих с лека усмивка, но не дръпнах ръката си.
	— Какво правите тук? — попита глас зад гърба ми.
	Студенината на този тон ми бе позната и непоносима. Усетих как сърцето ми се пропуква като порцелан. Бавно се изправих, обърнах се и се оказах лице в лице с Ерик. Лицето му бе ледено, почти надменно.
	Дали не ми се сърдеше, че го отбягвах, както направих и вчера? Само че той се изрази ясно, че пет пари не дава за мен.
	В душата ми зина бездна.
	Сякаш се върнах във времето на първата ни среща, когато се държа крайно противно. Би трябвало сега да се радвам. В крайна сметка това ме улесняваше изключително много, за да мога да спазвам дистанция. Само че реакцията му ме изпълни с непозната досега тъга.
	Въпреки всичко лепнах една усмивка на лицето си.
	— Добър ден и на вас — отвърнах с фалшив ентусиазъм. — Добре съм, благодаря, а вие? А, да не би да сте спали лошо? Наистина съжалявам. Затова ли сте такова мрънкало, въпреки че тази утрин е толкова хубава? Но не се тревожете, нося добра новина, която ще върне усмивката ви! Ще останете доволен от тази компенсация.
	Той учудено повдигна едната си вежда.
	— Добра новина ли?
	— Ъхъ! Имам план как да си купите още малко време, преди да ви се е наложило да продадете замъка.
	Чертите на лицето му се отпуснаха. Намусеният му вид отстъпи място на по-нежно изражение, което му отиваше толкова много.
	_Longing…_
	— Да не би да сте намерили решение?
	— Нали ви обещах?
	— Да, но си мислех, че…
	Поколеба се и млъкна. Внезапно изглеждаше толкова раним, сякаш бе загубил доверие в собствените си сили.
	— Всеки път толкова бързахте да си тръгнете винаги, когато пътищата ни се засичаха напоследък, че си помислих, че сте се отказали. И че това вече не ви интересува.
	Само ако знаеше…
	— Използвах няколкото останали ми дни, преди пак да се заема с туризъм. Пък и — добавих, без да си давам сметка защо го правя — бихте могли да ми се обадите, ако сте очаквали новини. Имате телефона ми.
	— Така е. Бих могъл. Но не исках… да ви досаждам.
	— Нямаше да ми е досадно — отвърнах тихо. — Изобщо не.
	Какво ми ставаше? Защо го казах? _Алекс, наред ли си?_
	Като видях усмивката, която изведнъж грейна на лицето му, усетих как ме изпълва блаженство.
	— Мога ли да ви предложа нещо за пиене, а вие да ми разкажете за идеята си? Имам чай, ако желаете.
	— Струва ми се, че май не обичахте чая? — подхвърлих. — Да не би да сте променили мнението си?
	— Категорично не. Купих го за вас.
	Десет минути по-късно вече бяхме в някогашната конюшня той с чаша кафе пред себе си, а аз — с чаша чай, защото на всичкото отгоре беше купил и от любимия ми чай, и се канех да му изложа плана си.
	— Първо ме оставете да разкажа всичко до край, без да ме прекъсвате, и обмислете всички аспекти, преди да вземете решение.
	— Добре.
	Беше вперил в мен внимателен поглед. Прокашлях се и подхванах речта, която бях подготвила грижливо.
	— Казах ли ви, че работя за компания за винопроизводство в Калифорния, която иска да пробие във Франция?
	Кимна утвърдително с глава.
	— Вчера отидох в музея, за който ми говорихте, и там се запознах с Брюно Льопик — продължих. — Дълго разговаряхме за замъка и за неговата история и по време на разговора спомена, че преди Революцията в северната част на имението е имало лозов масив.
	От светлината, която блесна в погледа на Ерик, ми стана ясно, че разбра накъде водя разговора. Но запази мълчание, само кимна да продължа.
	Това и направих.
	— Ако сте съгласен — подхванах, — бих искала да предложа на моя работодател да наеме от вас този парцел и да създаде там лозов масив.
	Ерик бавно се изправи на стола и се приведе към мен.
	— И защо да приеме? — попита, а по вида му личеше, че се съмнява. — Предполагам, че вече е намерил други имения и по-големи терени, а и с по-добро разположение и представляващи много по-голям интерес за компанията. Защо би се заинтересувал по-специално именно от този терен?
	— Защото ще представя убедителни аргументи, на които няма да може да устои.
	— И какви по-точно?
	Това беше Ерик, вечният скептик. Вирнах брадичка. Няма проблем. И той беше костелив орех също като Елизабет, така че успеех ли да убедя него, щях да имам шанс да убедя и шефката си.
	— Като начало искам да акцентирам на възможността да се засади старинен сорт. Ако приемете предложението ми, ще се обадя в изследователския институт по земеделие, за да се информирам дали разполагат със старинни сортове, а ако нямат, тогава как би трябвало да се постъпи, за да се възстановят. Искам лозовият масив, въпреки малката му площ, да бъде уникален, което ще накара шефа ми да разгледа предложението. Избраните досега площи са по-големи и дават възможност за мащабно производство, в някои дори лозите вече плодоносят, но аз искам, подчертавайки размера на терена, да акцентирам, че може да се създаде малка по обем продукция, за предпочитане марково вино, която да привлече друга категория консуматори от рода на големи ресторанти, например, или колекционери.
	Въпреки желанието ми се изразявах с търговски и професионални термини. Ерик не ме изпускаше от поглед, но ми беше трудно да разгадая израза на лицето му.
	Върнах се към аргументацията. Идваше ред на най-рисковата част и от нея се страхувах най-много. Нямах представа как щеше да приеме идеята ми.
	— Ще ми се също да се спра и на един по… как да кажа… един по-филантропски аспект на моя план.
	Не се изненадах, че Ерик смръщи вежди.
	— Как така?
	— Искам да наблегна на факта, че като инвестира в създаването на този лозов масив, така компанията ще осигури възможност да бъде спасен значим паметник на френското културно наследство, а това е голям коз в очите на потребителите и на жителите в региона. Така тя много по-лесно ще пробие и ще привлече на своя страна населението, ако с дейността си допринесе за възраждането на един замък, който сега е в руини, и ако подпомогне развитието на града, като създаде работни места и активизира региона дори и в такъв малък мащаб.
	— Искате да представите замъка като обект за подходяща дейност, за да сложите местното население в джоба си, това ли ми казвате?
	Гледах го упорито известно време, после казах:
	— В този начин на изразяване личи известна горчивина, но да, точно на това искам да наблегна, защото знам, че това е съществен елемент. Не може да го отречете. Самият Брюно казва, че градът се нуждае от пари, че той има големи проекти за развитието на Шандьоние. Представете си само колко работни места ще се открият, колко данъци ще се съберат, а да не говорим за винения туризъм. А вие ще разполагате с необходимите средства, за да създадете сдружението, което баща ви е искал да направи, за да спаси замъка. Ако това стане, то ще бъде отправна точка за огромна промяна на целия регион, на замъка, а и за вас. Ще може да заминете отново за Африка или за Азия — където искате, без да имате каквито и да било грижи, защото сдружението ще се занимава вместо вас с управление на наследството от баща ви. Ще бъдете свободен, Ерик! Нали това искахте? Хем да продадете маслото, хем пак да си е ваше, а и парите — в джоба.
	— А може ли в добавка и една усмивка от мандраджийката?
	— Я виж ти! Но ако не желаете, няма да го предложа. Трябва да имам вашето съгласие.
	Той дълго се взира в мен, после подхвана:
	— Ако кажа да, а и шефът ви също се съгласи с този малък проект от областта на социалните науки, тогава всичко ще е наред, така ли?
	— Не съвсем, не. Има множество параметри, които трябва да се проверят, за да сме сигурни, че теренът е подходящ за използване.
	— И какви по-точно?
	Обясних му с няколко думи същината на процеса за проверка на терена: физически и химически анализи, за да се определи какъв тип е почвата, за евентуално наличие на бактерии, за установяване на степента на плодородност, както и анализи, въз основа на които да се направи по-добър подбор на подходящите насаждения и да се уточни какви подготвителни работи трябва да се извършат преди засаждането на лозите. Казах му също и за проучванията на рентабилността, а и на пазара, които ще трябва да бъдат направени.
	— Ако резултатите от тези анализи покажат, че има шанс начинанието да е успешно, тогава моят шеф ще сключи договор с вас и заедно ще определите границите на терена за лозовия масив. Наша ще бъде грижата да го подготвим както трябва, а и да направим избата. Това предполага посещение на място на екип, който да наблюдава правилното протичане на процеса. И когато инсталациите станат готови, когато приключим с подбора на персонала, ще започне засаждането на лозите. Разбира се, ще трябва да минат няколко години, преди да дадат плод и гроздовете да са годни за винопроизводство, но имам някои идеи как да се използват инсталациите, докато настъпи времето да берем собствено грозде, така че това няма да представлява проблем.
	— Съгласен съм.
	— Това означава също — подчертах, — че ако приемете, с положителност ще ви се струва, че там твърде често нахлуват американци, те ще се чувстват като у дома си, тъй като това е техен терен. По някои точки последната дума ще имате вие, но отговорността ще е тяхна. Тяхна. Не ваша.
	— Правилно разбрах. Приемам.
	— Знам, че е прекалено да го искам от вас, но ще се наложи да правите компромиси, които няма да ви се харесват, но… Какво? Какво казахте?
	— Казах, че приемам.
	— Наистина ли?
	Той кимна с глава.
	— Съзнавам, че в момента това е най-добрата възможност замъкът да бъде спасен, така че отговорът ми е да, готов съм да направя отстъпките, които се налагат.
	Едва не подскочих от радост. Това още не беше победа, но току-що бях минала първия етап и най-важния според мен.
	В следващия един час работихме заедно с Ерик, за да прецизираме предложението. Преди да се върне в САЩ, Елизабет ми остави телефона на един свой приятел, който работеше в парижкия изследователски институт по земеделие, и аз му се обадих. За мой късмет той беше работохолик, така че незабавно му изложих молбата си. Той не можа да ми отговори веднага, но обеща да се осведоми и да ми изпрати възможно най-скоро информацията, която исках. Докато чаках това да стане, трябваше да действам и без тези данни.
	После двамата с Ерик отидохме да направим няколко снимки на замъка и на парцела, който смятах да предложа, а също и на терена около него — щях да приложа снимките към досието, което възнамерявах да дам на Елизабет веднага след завръщането си.
	Отдавна бе минало времето за обяд, когато вече реших, че имам всичко необходимо и дори повече от необходимото.
	— Имате ли две минути? — попита Ерик, тъкмо когато се канех да прибера фотоапарата и досието и да се върна в странноприемницата, за да се заема с прословутия карнавален костюм, който все още не бях изнамерила. — Искам да ви покажа нещо — добави той.
	_По-добре ще е да си вървиш_ — прошепна гласът на разума.
	— Разбира се — чух се обаче да отговарям.
	Усмивката, с която ме погледна, разтуптя сърцето ми и сякаш ме издигна на два метра над земята.
	_Longing…_
	— Последвайте ме.


	Тръгнах след него през парка. Слънцето силно прежуряше и вече нямаше и следа от поройния дъжд, който се изсипа вчера. Следвах го мълчаливо, потънала в мислите си. От време на време погледът ми се плъзгаше по мускулестия му гръб и надолу по ханша до задните части… и се изчервявах, спомняйки си рисунките, които бях направила, но бях доволна все пак, че не може да ме види.
	_Избива те на чувства, момичето ми_ — смъмрих се сама. — _Веднага престани. Играеш опасна игра._
	Опасна игра, на която не можех да устоя.
	_Да не би случайно да си влюбена в Ерик?_ — си спомних въпроса на Беатрис.
	Полудявах.
	Вървях, унесена в мисли, без да обръщам внимание къде стъпвам. И пак изкълчих глезена си. Отново.
	И, разбира се, същия.
	— _Ох!_ — изплъзна се от устата ми. — По дяволите! Наистина не ми върви напоследък!
	Ерик чу охкането ми и се обърна.
	— Наред ли е всичко?
	— Всичко е наред и под контрол! Този терен май иска да ме убие пошегувах се, — но аз съм костелив орех, ще му трябват много повече усилия, за да ме пречупи!
	— Пак глезен ли изкълчихте?
	— Да, но ще ми мине. Само болката се събуди, но другото е наред. Вече ми мина!
	— Същия глезен ли?
	— Да, но ви уверявам, че всичко е наред! Той оздравя. Ето, вижте!
	И за да му докажа, че е така, застанах на куц крак, но не успях да прикрия гримасата, която болката предизвика.
	Май бях прекалено голяма оптимистка.
	— Виждам как е… хайде, принцесо, покатервайте се на гърба ми. Ще ви нося.
	_Какво? О, не! Лоша идея! Много лоша идея!_
	— И дума не може да става да се покатеря на гърба ви! — възпротивих се.
	И понеже не казах нищо друго, той се обърна и подложи гръб.
	Мускулестият си гръб, на който се възхищавах, докато вървяхме по пътя.
	— Хайде, качвайте се — настоя той. — Иначе ще ви нося като чувал с картофи. Вие решавате.
	— Но, уверявам ви, мога да ходя добре! — повторих упорито. — Наистина няма нужда!
	Дори и в собствените ми уши това не звучеше особено убедително. Не е изненадващо, че Ерик само заби поглед в мен с вдигнати нагоре вежди, сякаш за да ми каже, че е по-добре да се подчиня.
	Няколко секунди по-късно като видя, че не помръдвах, той въздъхна, обърна се отново и със стръвна усмивка на лицето и дяволито пламъче в погледа пристъпи към мен.
	— Щом е така, не ми оставяте избор.
	— Наистина ли си мислите, че маниерите ви на пещерен човек ще ме убедят? — отвърнах и отстъпих крачка назад, гледайки го предизвикателно. — Скъпи мой, избрали сте грешен път.
	— Ей сега ще видим.
	И той се метна към мен без да допълни предисловия.
	Разбира се, промуших се пъргаво под ръцете му благодарение на дребния си ръст.
	Започна безмилостна игра на гоненица, която накрая загубих, тъй като Ерик беше по-чевръст от мен особено както бях в неизгодно положение заради глезена, който все още ме болеше. И още преди да разбера какво става, се оказах метната на рамото му като чувал с картофи, ту смеейки се на глас, ту викайки и борейки се, за да ме пусне на земята.
	— _Е не!_ Хванах ви и ще ви държа.
	— Добре де, нали видяхте, че мога да вървя! Добре съм!
	— Това е предпазна мярка. Вие сте най-несръчният човек, когото познавам, а аз си имам и друга работа за днес, а не да ви карам в спешна помощ заради счупен крак или бог знае още заради коя ли друга част от вашето тяло, която може да нараните.
	Щях да се пръсна от смях. Представих си как изглеждаме отстрани — моята смехотворна поза и ръката на Ерик, която здраво стискаше бедрата ми — и избухнах в неудържим кикот.
	Продължавах да се смея, когато Ерик ме пусна на земята.
	Той се взря настойчиво в мен донякъде озадачен, а донякъде развеселен.
	— Вие наистина сте невероятна жена, Александра.
	Нямаше как да не забележа възхищението в гласа му, с което изрече това. Въпреки волята ми неговите думи ме трогнаха, но незабавно се опомних и усетих, че се изчервявам.
	— Очарователна сте, когато се изчервявате — прошепна и погледът и гласът му ме развълнуваха отново.
	За миг времето спря.
	С огромно усилие успях да откъсна поглед от неговия, после се прокашлях и попитах:
	— Какво искахте да ми покажете?
	— Елате, тук е.
	Тогава осъзнах къде точно се намираме. Бяхме навлезли далеко навътре в парка във високата му част близо до гората, която граничеше с имението и в която най-вероятно са ловували по времето на Стария режим*.
	[* Стария режим — термин, означаващ политическия и социално-икономическия ред във Франция от края на XVIII в., предшестващ Френската революция (1789–1799). — Б.пр.]
	Долу в краката ни личаха руините на древна стена от бял камък.
	От мястото, на което се намирахме, се разкриваше изумителна панорама към задната фасада на замъка, където предполагах, че са били балната зала и балконът над широките и пълни с вода ровове, на който Тома е направил своите признания.
	_Longing…_
	— Оттук изгледът е приказен — прошепнах с малко задавен глас.
	За миг ми се искаше времето да спре и да остана на място завинаги като вкаменена, точно както бях в момента.
	Леко въздъхнах.
	— Добре ли сте? — попита Ерик, приближавайки се към мен.
	— Да, да, всичко е наред.
	Завъртях се към него:
	— Е и?
	— Елате — повтори той.
	Последвах го, заобиколих ниската стена и видях розов храст и точно в средата му гордо се бе устремил нагоре един-единствен цвят с наситено розов, почти червен оттенък. Беше все още едва разтворила се пъпка, но ми се стори великолепна.
	— Баща ми засади този масив с рози за майка ми — тихо отрони Ерик. — Тук й е предложил да се оженят.
	— Наистина ли?
	Кимна с глава.
	— От години храстът не цъфтеше. Всеки път само израстваше над земята, но баща ми е избрал устойчиво растение, което вечно да е живо. Като любовта му към майка ми.
	Гърлото ми отново се стегна и приклекнах да разгледам по-отблизо цветето. Забелязах с крайчеца на окото си, че и Ерик коленичи до мен. Внезапно сърцето ми започна да бие с неудържима бързина в гърдите ми.
	— Дълго време мислех, че розата е мъртва. А вчера дойдох тук, за да размисля. И видях този единствен цвят. Сякаш розата искаше да се възроди.
	Стоях мълчаливо, но в главата ми непрекъснато се въртеше разговорът с Беа. Ерик изглежда прочете мислите ми и попита:
	— Вярвате ли в съдбата, Александра?
	— Не. Колкото и странно да ви се стори за романтичка като мен, но не вярвам в съдбата. Вярвам в свободната воля. Вярвам, че всеки е господар на съдбата си.
	Чувах какво говоря и с всяка произнесена дума колебанието ми се засилваше. Самото му присъствие тук, точно срещу мен, обръщаше всичко с главата надолу. Имах желание да се облегна на гърдите му. Да сложа глава във вдлъбнатината между врата и рамото му.
	И да остана така завинаги.
	— И аз не вярвах в съдбата.
	— Какво ви накара да промените мнението си? — попитах, без да го гледам.
	— Вие.
	— Не съм направила нищо.
	— Пристигнахте в момента, когато имах нужда от помощ. И намерихте решение.
	— Още нищо не е станало. Замъкът не е спасен.
	— Съзнавам го. Но досега никой не е правил за мен толкова, колкото направихте вие, нищо че за вас бях напълно непознат. Въпреки че не ми дължахте нищо. И въпреки че ви посрещнах като враг. Вие ми върнахте надеждата, когато вече се канех да се откажа.
	Продължавах да се взирам в розата като в някакъв фар в нощния мрак, единствен знак за живот и надежда насред руините. Сърцето ми биеше толкова силно, че усещах барабанните му удари чак в ушите си.
	Нежно протегнах ръка към още неразцъфналата роза. Насочих цялото си внимание към нея, за да не проличи доколко думите му имаха власт над мен. И какви сили трябваше да намеря в себе си, за да превъзмогна изкушението на ръцете му. Да му устоя.
	Милвах с върха на пръстите си все още свитите навътре листенца. След известно време цветът щеше да разцъфти напълно.
	Сигурно нямаше да съм тук, за да го видя.
	Ридание се промъкна към гърлото ми и аз веднага го потиснах.
	Ерик докосна ръката ми с бавна осъзната ласка, което за мен бе истинско бедствие. Гледах пръстите му, които се преплетоха с моите, и не помръдвах.
	— Алекс — прошепна той. — Алекс, погледни ме.
	Подчиних се като хипнотизирана и вдигнах поглед към него. Беше се обърнал към мен на ти и с галеното ми име, преобръщайки наопаки светските правила, и в мен всичко затрептя — и стомаха, и сърцето, и дробовете ми. После погледите ни отново се срещнаха и неговият ме завладя.
	Вече не можех да разсъждавам, не можех да мисля, както трябва. Знаех, че трябва да кажа нещо, да направя нещо, но не ми идваше наум какво. Бях изгубила способността си да използвам думите, както и разума си. Мислех само за едно нещо, не желаех нищо друго, освен едно-единствено нещо: ръцете му да докоснат властно лицето ми, устните му да притиснат моите и той да сложи край на това изтезание, което настървено ме изгаряше като на бавен огън.
	Сякаш прочете мислите ми, пусна ръката ми и ме погали по лицето, с палците си милваше скулите на лицето ми и ме гледаше така, сякаш търсеше в очите ми знак, някакво одобрение.
	И изглежда намери, каквото търсеше. Вече не можех да се боря, да воювам със себе си. И се гмурнах.
	Лицата ни полека се доближаваха едно до друго, докато помежду ни остана разстояние, по-малко от косъм. Очакването ме подлудяваше и само изостри сетивата и емоциите ми.
	Най-сетне устните му докоснаха моите. Първо нежно, с почти непорочна, свенлива целувка. После единият от нас, не знам кой, отвори устни и целувката стана по-дълбока, по-прехласната, по-необуздана. Езикът му търсеше моя и започна своя сексуален танц. Ръцете му стиснаха по-силно лицето ми, придърпвайки ме към него, докато прилепнах до гърдите му. В това неустойчиво положение имаше опасност да загубя равновесие и отчаяно се вкопчих в него като в котва, сграбчвайки широките му рамене, а тялото ми се сливаше с неговото.
	Загубих представа за времето. Виеше ми се свят, главата ми се въртеше и исках повече. Много повече. Прекалено много.
	Един глас в главата ми повтаряше, че трябва да спра, но всеки път го прогонвах, целувайки всеотдайно Ерик, давейки реалността в тази целувка, забравяйки всичко останало, освен него и себе си, освен нас. После внезапно този глас се извиси и изведнъж осъзнах какво правя.
	С мъка откъснах устни от неговите, отлепих тялото си от неговото и се отдалечих, за да се съвзема, да си възвърна контрола над мислите и жестовете.
	— Съжалявам — прошепнах. — Трябва да вървя.
	Болка, усещане за изоставеност, неразбиране се промъкнаха в погледа му и сърцето ми се късаше — трябваше да му кажа, че това е грешка, че трябва да спрем до тук, да спомена за Спенсър, за неизбежния ми брак с него, но вместо това се усмихнах и с извинителен тон казах:
	— Нямам костюм за бала довечера. Непременно трябва да си намеря.
	Ерик въздъхна с облекчение и ми се усмихна, сияещ.
	— Тогава до довечера ли? — попита почти с притеснение.
	Кимнах с глава и без да изрека и дума повече, станах и буквално хукнах.
	Не мислех за все още наболяващия ме глезен, краката ми тичаха сами и с всяка крачка в главата ми като ехо отекваше въпросът:
	_Какво направих?_


>	28
>	Габриел

	_Замъкът Ферте-Шандьоние, януари 1900_
	На другата сутрин Габриел намери баща си в библиотеката, все едно че не бе станало нищо и сякаш светът, _нейният_ свят, не бе променил своята ос на въртене. Без да му разкрива все още своето щастие — беше обещала на Тома да не му казва нищо, докато самият той не поиска официално ръката й — тя помогна на Морис да подреди библиотеката преди отпътуването им, което вече не можеше да се отлага. Като се стараеше да не среща погледа на баща си, който се досещаше какво става в душата й, все едно четеше отворена книга, Габриел се насили да потисне нетърпението си, докато сортираше извадените книги, и се зае да прелиства разсеяно един атлас, като търсеше страницата за Северна Америка, разбира се, преди да го сложи на мястото му, тананикайки си с едва доловим глас мелодията „На хубавия син Дунав“ и припомняйки си вечерта, танца, звездите, предложението му… и своето откровено, чистосърдечно и екзалтирано „да“.
	Пееше си вече за четвърти път мелодията, когато на вратата се почука и най-сетне, _най-сетне_ се появи Тома.
	Като го видя, сърцето в гърдите й обезумя.
	_Готово_ — помисли си младата жена. — _Стигнахме дотук. Днес е първият ден от оставащия ни общ живот._
	Погледите им се срещнаха и Тома й се усмихна. Сякаш в очите му изгря слънцето.
	Размениха погледи само за секунда — толкова, колкото да се изрече думата „сватба“, но това бе достатъчно, за да се промени Габриел напълно.
	Тома се приближи към Морис и като се поклони почтително, с тържествен глас го помоли за среща — среща, на която книжарят веднага се съгласи, като хвърли крадешком поглед към дъщеря си. Молейки се, коленете й да не омекнат и да не падне, Габриел стана, промърмори някакво извинение и тръгна към вратата, но избра пътя си така, че да мине близо до Тома. Когато стигна съвсем до него, ръцете им се докоснаха и той веднага хвана нейната.
	— Не, остани — прошепна й толкова тихо, че само тя да го чуе, и я погледна с такава нежност, че тя се разчувства.
	Тя кимна едва забележимо и остана до него — той продължаваше да я държи за ръка — и със сведен поглед и напрягайки цялата си воля, за да изглежда безучастна и незаинтересована, което беше в пълно противоречие с усмивката на лицето й, търпеливо чакаше Тома да зададе въпроса си.
	— Какво мога да направя за вас, мосю Д’Арси? — попита Морис, докато се изправяше.
	— Мосю, дойдох да ви помоля най-покорно за вашето съгласие да ми дадете ръката на дъщеря си.
	Габриел усети как я обхваща опиянение и затвори очи. През цялата нощ бе мислили за този миг. Представяше си как Тома се покланя пред баща й и иска от него ръката й, Морис приема и лицето му грейва от радост и щастие. Но когато чу отговора на баща си и произнесените с леден тон думи, сякаш някой плисна в лицето й кофа ледена вода.
	— Предполагам, че искате да я отведете заедно с вас на другия край на света?
	Шокирана, младата жена тутакси вдигна очи и погледна баща си в недоумение. В този момент погледът на Морис беше толкова твърд, толкова студен, че започна да си мисли, че наистина ще откаже да й даде своята благословия, а и в последвалия разговор нямаше нищо утешително.
	— Да, мосю — отвърна Тома, без да се засегне от враждебното отношение на книжаря.
	Би могло да се каже, че се бе подготвил за подобно нещо.
	— Обичате ли я? — попита Морис.
	Погледът на Тома се насочи към Габриел, опитвайки се да улови нейния, и той заяви:
	— Повече от живота си.
	Габриел беше толкова развълнувана, че за малко щеше да скочи още сега на врата му и да го целуне.
	— Имам две условия — обяви Морис, привличайки към себе си вниманието на двамата влюбени.
	— Какви условия, мосю?
	— Искам да ми обещаете, че ще се грижите за нея като за най-ценното ви съкровище. И дори повече от това. Ако й се случи нещо или ако науча, че сте й причинили някаква злина, ще намеря начин и без да се колебая и секунда, ще прекося океана и ще ви принудя да чуете какво мисля по въпроса.
	— Имате думата ми, мосю.
	— Това не е достатъчно. Закълнете се в най-скъпото си.
	— Татко! — възкликна Габриел, която вече не можеше да издържа.
	Разбираше, че баща й иска да се убеди, че Тома ще се грижи за нея, но защо беше необходимо да се държи така отблъскващо? Не можеше да разбере защо го прави. А тя си мислеше, че ще скочи от радост заради нея!
	— Не се меси, Габриел — това засяга само този млад човек и мен.
	Габриел се канеше да се възпротиви, че все пак тя е най-заинтересованата страна, защото ставаше дума за нейната ръка, но Тома стисна пръстите й и я спря.
	— Баща ти има основание, Габриел — каза той. — Негово категорично право е да се убеди, че те заслужавам.
	Младата жена кимна с глава и се съгласи да помълчи още известно време. Тома насочи вниманието си към бащата на Габриел и уверено каза:
	— Кълна се в гроба на майка си.
	— Добре.
	— А другото?
	— Другото ли?
	— Казахте, че имате две условия.
	— Ааа, да.
	И изведнъж строгото изражение на Морис изчезна толкова бързо, колкото бързо се бе появило преди това, и на лицето му грейна обичайната му доброжелателна усмивка.
	— Бих желал в бъдеще да ме наричате „татко“, тъй като ще станете мой син — заяви приветливо.
	Като чу това, на Габриел й олекна, тя не можа да се сдържи и се хвърли на врата на баща си, увличайки и Тома със себе си, който въпреки желанието си се оказа в центъра на тази семейна прегръдка.
	— Надявам се, че ще ми простите тази малка комедия — извини се Морис и обясни, че е обещал на покойната си съпруга да бди над единствената им дъщеря и че е негов дълг да се увери, че и Тома ще прави същото.
	— Разбира се, нормално е, очаквах го.
	— Впрочем, бих искал да ви помоля за благоволението да ми направите една услуга — добави книжарят.
	— Каква?
	— Да освободите Елен от ангажиментите й, за да мога да се оженя за нея.
	Габриел отново възкликна от радост.
	— Тя прие ли?
	— Прие.
	— Татко, това е прекрасно — извика Габриел и отново увисна на врата на баща си. — Толкова съм доволна заради теб!
	— Е и? — попита Морис над рамото на дъщеря си, обръщайки се към Тома.
	— Елен може да тръгне още днес с вас, ако иска. Приемете и двамата благопожеланията ми за щастие.
	Същата вечер, вярна на навика си, Габриел се измъкна от стаята си и с разтуптяно сърце и свит на топка стомах побърза да се присъедини към Тома, който вече официално беше неин годеник, и този път не забави крачките си, когато стигна до библиотеката. Вратата й беше открехната и през нея в коридора се процеждаше мека светлина. Тя тихо я бутна с върха на пръстите си и влезе. Тома седеше с гръб към нея на тяхното канапе — то щеше да си остане завинаги тяхно — загледан някъде между припукващия огън и стената на камината. Изглеждаше унесен в мислите си, впрочем толкова унесен, че дори не я чу да се приближава. Габриел реши да се възползва и да го изненада и, дяволито усмихната, се приближи на пръсти до него. Когато стигна, покри с длани очите на годеника си.
	— Кой е това? — попита, наведена над ухото му.
	— Ммм… не знам. Някоя фея? — отвърна Тома, включвайки се веднага в играта.
	— Грешка.
	— Някоя сирена?
	— Пак грешка!
	— Жената от съседния замък?
	— Посред нощ? — учуди се младата жена, преструвайки се на разстроена. — По каква причина жената на съседа ще се промъква по коридорите на _нашия_ замък в такава късна доба?
	— От това разбирам, че отговорът не е верен.
	— Не е!
	— Тогава остава една-единствена възможност — заяви той.
	— Ахаа. Цялата съм в слух.
	— Жената на живота ми.
	И изричайки това, без да я предупреди, Тома хвана Габриел за китките и с енергично движение я преметна през облегалката на канапето, така че тя се приземи на колене в ръцете му. Младата жена се засмя, но смехът й угасна, когато видя погледа на Тома. Бавно, нежно устните на годеника й докоснаха нейните с едва осезаема ласка, почти недоловима и толкова деликатна, така изтънчена, че почувства как хиляди иглички сякаш пробождат тялото й.
	— Добър вечер — прошепна той и опря чело в нейното.
	— Добър вечер — отвърна младата жена със същия тон и обви с ръце шията на Тома.
	Пръстите й от само себе си се заровиха в косите на годеника й — тя не се уморяваше да си повтаря тази дума — и почти въздъхна от блаженство. Колко пъти бе мечтала за това… Още не можеше да повярва, че сега вече може да го прави толкова често и колкото иска. Беше като сън, един сън, от който не искаше никога да се събуди.
	Под ласката на пръстите й Тома затвори очи, притискайки се към нея с непозната досега забрава — такъв тя никога не го бе виждала. Свря лице във врата й и въздъхна.
	— Още ми е трудно да повярвам, че наистина си тук — прошепна.
	— От няколко седмици съм тук, ако не си забелязал — подразни го младата жена.
	Габриел усети как се засмя, притиснат до лицето й.
	— Забелязах — отвърна той. — Забелязах още първия ден.
	— И аз също.
	Тома се отдръпна от Габриел и погледът му отново потъна в нейния. Двамата се усмихнаха. Габриел не можа да се сдържи, притегли лицето на Тома до своето и настойчиво потърси устните му за целувка, на която годеникът й беше повече от готов да отвърне. После пожела още една и още една, и пак още една… докато тези бързи целувки, които си разменяха между две усмивки, между два изблика на смях, внезапно придобиха друг характер. Тогава устните на Габриел започнаха да вкусват неговите толкова жадно и така лакомо, че самата тя се изненада, и когато езикът на Тома стигна до нейния с опияняваща шеметна ласка, светът изчезна и го замениха усещания, които Габриел никога дотогава не бе изпитвала. Сякаш внезапно цялото й тяло пламна отвътре, като че в нея се зароди една неукротима нужда да запълни някакъв вакуум, чието съществуване преди не съзнаваше.
	Чувстваше се едновременно и замаяна, и крайно възбудена.
	Не искаше това никога да свършва.
	Няколко минути, няколко секунди по-късно обаче Тома се отдръпна и се взря продължително и безмълвно в нея, а в погледа му сияеше възхита.
	— Ако имах дори малък талант на художник — прошепна накрая, — щях да те нарисувам точно така — огряна от светлината на камината, с разпуснати коси, с искрящ поглед, с алени от целувките ни устни. Прекрасна си, Габриел. Непостижимо прекрасна. Най-красивата жена на тази планета.
	Бузите на Габриел леко поруменяха от комплимента му и тя зарови лице във врата му, за да не проличи какво удоволствие й доставиха неговите думи.
	— Обичам те, Тома — прошепна едва чуто.
	Усети как ръцете му я притиснаха силно и я връхлетя чувство на благодарност за щастието, което изпитваше в момента.
	— Никога не съм мислил, че някой ден ще обичам така, както обичам теб, Габриел — подхвана Тома. — Преди да те срещна, бях като мъртъв. Ти и твоята усмивка, добрината ти, благородството, великодушието ме върнаха към живота. Не знам с какво съм те заслужил. Още ми е трудно да повярвам какво се случва. Все още ми се струва, че ей сега ще се събудя и ще видя, че всичко е било само сън.
	— Не е сън. Наистина съм тук, в прегръдката ти, и нямам намерение да си отивам. Обещавам ти.
	Той бавно кимна. Лицето на Габриел бе все така сгушено във врата му и тя не можеше да види изражението, но долови, че се колебае, защото тялото му изведнъж се напрегна. Разтревожи се и тутакси се отдръпна от него.
	— Какво става, Тома — попита.
	— Няма нищо.
	— Кажи ми.
	— Сигурна ли си, че…
	— Че какво?
	— Че няма да съжаляваш за това, че ще заминеш с мен? И ще оставиш баща си, книжарницата, предишния си живот заради… мен?
	Габриел обгърна с длани лицето му и с див порив се взря в очите на Тома.
	— Заради теб ли? Но Тома, сега ти си моят живот! Моят дом е там, където си ти. Разбира се, че ще тъгувам за баща си, но с него ще бъде Елен и тя ще се грижи за него. Ти си моето бъдеще. Ти си моето семейство и не искам да съм никъде другаде, освен там, където си ти. Обичам те!
	— Въпреки… въпреки белега ли? — попита отново.
	Тогава Габриел направи това, което толкова често тайно бе мечтала да стори. Очите й не се отделяха от погледа на Тома чак до последния момент, когато устните й допряха до белега и го целуна продължително с нежност и благоговение. После се отдръпна и отново потърси погледа на годеника си.
	— Това достатъчно ли е като отговор? Обичам те, Тома, което означава, че обичам и белега ти също както очите ти или ръцете, или усмивката. Не, не е така. Обичам го още повече, защото този белег — това си ти.
	Още не бе свършила, когато Тома с видимо облекчение, което се четеше в изражението му, и буря от емоции в погледа обхвана с длани лицето й и френетично започна да я целува — толкова бързо, така жадно, както я бе целунал за първи път в деня на заминаването си за Англия. Сега обаче, вместо да спре след няколко секунди, както бе сторил тогава, той продължи с целувките още и още, притискайки я до себе си, сякаш искаше да я изпие цялата и никога повече да не я пусне да си отиде.
	Но и тя правеше същото и отвърна на целувката му с плам, изпълнен със същата страст и задъханост. И когато езикът на Тома потърси нейния, когато ръцете му се плъзнаха да изучават тялото й, младата жена забрави за всичко останало извън него, извън нея, извън тях, сливайки се с този миг, с бурята от чувства, които вихрено се въртяха, и с това префинено сладострастие, породено от допира на неговата кожа до нейната. Под въздействието на ласките й се струваше, че цялото й тяло гори и вече не може да се побира в кожата. Беше замаяна, но внезапно ясно, много ясно проблесна в съзнанието й, че някои части на тялото й като че имаха своя собствена воля и копнееха за още нещо.
	И Габриел искаше още нещо. Нещо много повече.
	Искаше да чувства Тома, притиснат плътно до нея, да усеща как сърцето му бие до нейното, да осезава с тялото си неговото тяло.
	Искаше да се слее с него.
	Беше толкова просто.
	Без да се колебае дори за миг, Габриел започна да разхлабва връзката на Тома, да разкопчава ризата му и да я отваря, за да плъзне ръце под плата дръзко и решително, докато продължаваше да го целува. Допирът на ръцете й до тялото му сякаш наелектризира Тома и събуди в него последната частица воля, която го накара да се отдръпне задъхан и с трескав поглед.
	— Габриел… Габриел, аз трябва… аз…
	— Какво има? — попита младата жена замаяна, едва поемайки си дъх.
	— Аз… мисля, че ще е по-добре да те изпратя до стаята ти. И после да се метна с главата надолу във водите на рова.
	— Замръзнали са, само ще я счупиш. И защо искаш да го направиш? Аз… Не ме ли желаеш?
	В погледа на Тома заискри светлина.
	— Напротив — отвърна с дрезгав глас. — Само че аз съм мъж и… не съм сигурен, че мога да бъда и джентълмен, ако… продължаваме така. Аз…
	— Не искам да си джентълмен — разпалено отвърна Габриел.
	Сякаш някой друг бе завладял тялото й. Тя вече не беше същата. Беше различна — една дръзка и зажадняла Габриел. А също и чувствена, мислеше си, докато впиваше устните си в устните на годеника си. Един стон се отрони от гърдите на Тома и той отвърна ненаситно на целувката й, преди отново да се отдръпне от нея.
	— Габриел…
	— Не искам да бъда благоразумна, Тома — прошепна младата жена и стисна със зъби крайчето на ухото му, което го накара отново да изстене. — Тази вечер искам да съм твоя. И ти да си мой. Целия.
	— Габриел, вече съм твой — отвърна Тома, опитвайки се с все сили да устои. — Душата и сърцето ми завинаги са твои…
	— Тогава отдай ми и тялото си… Тома… Моля те. Люби ме.
	Тома вече не беше в състояние да се бори срещу огромното си желание да я люби, спря да се съпротивлява и те се сляха в едно.
	И дори много по-всеотдайно.


	_Винаги ще помня тази нощ, в която двамата с Тома станахме едно цяло_ — бе написала Габриел в дневника си в онази нощ, след като се бе върнала в стаята си със сияещи очи, като звездите на небето, и всяка частица от нея изпитваше щастие. — _Когато остарея и по лицето ми се появят бръчки и вече няма да мога да се любя, когато ще забравя дори и името си, отново и отново ще си спомням за тези мигове и тези чувства. Как телата ни се откриха едно друго, огъня, който пламна в тях, опожарявайки всичко по пътя си и най-вече опожарявайки разума. Ръцете на Тома — дръзки и опияняващи, върху кожата ми и моите, които повтаряха всяко негово движение. Езикът му, от който губех ума си. Нито за миг не затворих очи. Исках да видя всеки израз на лицето му, да чуя всеки стон, всяка въздишка, докато телата ни се сливаха в едно. Исках да запечатам в паметта си всяка минута, всяка секунда._
	_Признавам си обаче, че клепачите ми се затвориха, когато усетих експлозия вътре в тялото си и звезди заплуваха пред погледа ми, когато почувствах как Тома също се отдава на удоволствието, шепнейки името ми още и още като молитва чак докато настъпи мигът, в който повече не можеше да говори, а тялото му се напрегна и ме притисна в прегръдката си, сякаш искаше да ме задържи така винаги близо до него._
	_Да, даже и когато паметта започне да ми изневерява и вече няма да мога се разпознавам в огледалото, винаги ще си спомням за отпечатъка, който Тома остави върху тялото, сърцето и душата ми. Защото това, което изпитах, докато бях в прегръдката му тази нощ, беше по-силно от всичко друго._
	_Сега съдбите ни са запечатани с общ печат, знам го. Вече никога няма да съществувам без него, нито той без мен._
	_Никога._


>	29
>	Александра

	_Шандьоние на река Виен. В наши дни_
	Огън. Втрисащ студ.
	Тялото му, прилепнало до моето. Пръстите ни са преплетени. Дъхът му, целувките му, от които в тялото ми лумва пожар и ме изгаря чак до глъбините на съществото ми… От гърдите ми се изтръгна въздишка и прошепнах името му:
	— Ерик, Ерик…
	— Принцесо — отвърна със своя дрезгав, чувствен, омагьосващ глас.
	Потръпнах.
	— Още. Исках още.
	— Желанията ви за мен са заповед.
	Устните му засмукваха моите, а езикът му си играеше с моя, после притисна устните им, пронизвайки ги ту с кратки целувки, ту впивайки се в тях устремно и със страст, разпалвайки пламтящия във вените ми огън. Ръцете му шареха по цялото ми тяло — в косите ми, върху гърдите ми, дразнейки зърната, плъзгаха се във вдлъбнатината на кръста и натискаха извивката на гърба ми, за да прилепят хълбоците ми към неговите, спускаха се по бедрата ми, галейки всеки сантиметър от кожата и спирайки във всяка гънка.
	Всеки жест, всяка въздишка, всеки негов шепот ме подлудяваше. Бях луда от желание, луда по него.
	— Ерик…
	— Принцесо, принцесо…
	Устните му се отделиха от моите, очертавайки линия от целувки по брадичката и захапвайки връхчето на ухото ми чак докато усетих, че постепенно губя контрол, а хълбоците ми се издигат, търсейки тялото му. Устните му продължаваха пътя си надолу по врата, връхчето на езика очертаваше извивката на рамото ми, спирайки се върху гърдите, той ги засмукваше, захапваше ги, докато се извивах от желание в ръцете му с отметната назад глава и затворени очи. Той отново се зае да изучава тялото ми и ръцете му се спуснаха до пъпа и още по-надолу под него чак дотам, където всички усещания се удесеторяваха, там, където изгарях от копнеж да почувствам ръцете му, устните, езика… да го усетя целия.
	Бях на ръба на експлозията, кръвта във вените ми се бе превърнала в разтопена лава, дишането ми беше накъсано, едва поемах дъх.
	— Ерик! — извиках.
	_Желая те вътре в мен сега, веднага!_ — имах желание да изкрещя.
	Докато се изправяше, покри корема ми с целувки, после впи поглед в мен.
	— Обичам те, Алекс.


	— Алекс, събудете се.
	_What?_
	Нещо не беше наред.
	— Алекс, намерих костюм!
	Ерик изчезна, натискът на тялото му върху моето лека-полека отслабна.
	_Не, не, не, върни се! Не си отивай! Имам нужда от теб!_
	_Имам нужда от теб…_
	— Алекс!
	Този път усетих как една ръка ме разтърсва.
	— Алекс?
	И изведнъж отворих очи и всичко изчезна. Ерик, усмивката му, погледът, неговите ласки.
	Всичко, освен натиска в слабините ми и внезапно нахлу пустота — ледена и депресираща.
	За миг затворих очи, опитвайки се да потисна огромното разочарование, което ме обзе. А не би трябвало да съм разочарована. Би трябвало да съм доволна, че е само сън. Вместо това ми се струваше, че някой бе откъснал част от самата мен.
	— Алекс? — повтори гласът.
	Въздъхнах и отворих очи, Марин ме гледаше.
	— Съжалявам, че ви събуждам — започна тя, — но ви намерих костюм. Сигурна съм, че ще се прехласнете.


	Когато се върнах от замъка преди малко, а сърцето и разумът ми бяха все още под влияние на това, което се случи там, намерих Марин в кухнята с набрашнени чак до лактите ръце.
	— Марин, тъкмо исках да ви видя.
	— Какво мога да направя за вас?
	— Знам, че наистина се заемам с това твърде късно, но нямам костюм за вечерта. Знаете ли къде бих могла да си намеря?
	— При Фабрис вече няма, но чакайте да помисля две минути и да се обадя тук-там. Ще намеря.
	— О, недейте, не си създавайте грижи! Имате си друга работа. Ще погледна в интернет, все ще открия нещо!
	— Не, не, това не ме притеснява. Дори ми хрумна една идея… Какъв размер носите?
	Казах й мерките си по американската номерация, после намерих съответствието им с европейските.
	— Може и да стане… О, да, мога да ви измисля идеален костюм! Ще бъдете фее-рич-на — добави тя, подчертавайки всяка сричка. — Чакайте ме тук и щом взема това, което съм намислила, ще ви дам знак.
	— Благодаря, Марин, фантастична сте!
	Така се настаних в градината с надеждата, че ще забравя и за смущението, и за умопомрачения си разсъдък, задълбочавайки се в страниците от дневника на Габриел.
	С всички настъпили след това последици, които вече са известни.


	Изправих се и се огледах наоколо малко замаяна, все още донякъде под въздействието на съня, предизвикан от прочетеното в дневника. Нямах представа колко време бях спала. Сенките в градината се бяха издължили, а светлината на слънчевите лъчи бе отслабнала. Потиснах прозявката, затворих дневника на Габриел, който така и си стоеше разтворен на коленете ми.
	— Не се притеснявайте — казах на Марин. — Добре че ме събудихте. Иначе щях да спя чак до утре сутринта.
	Все още бях като в треска, изтощена от толкова безсънни нощи, през които в главата ми до безкрай се въртяха отново и отново едни и същи въпроси, без да мога да намеря отговор.
	Напразно се опитвах да пропъдя картините от съня и накрая лепнах усмивка на лицето си. Марин се стараеше заради мен и най-малкото, което можех да направя, е да проявя внимание и благодарност. Тъкмо се канех да я помоля да ми покаже костюма, който ми бе намерила, когато въпросът й ме изпревари.
	— Всичко наред ли е, Алекс? — попита и ме погледна обезпокоена. — Извинете, че ви питам, знам, че това не е моя работа, но от няколко дни не сте в обичайното си състояние…
	Какво можех да й отговоря? Нима да й кажа, че в главата ми е пълна бъркотия, защото исках неща, които нямах право да искам, и изпитвах емоции, които нямах право да чувствам? Или че съм като изгубена, разпъната между чувствата си към мъж, който не ми бе годеник, и усещането за огромна вина пред истинския ми годеник? Или още, че вместо да мисля за него, за бъдещия ни живот, изгарях от желание да бъда с мъжа, когото бях срещнала едва наскоро и който преобърна живота ми, преобърна всичко, в което бях убедена, и сгромоляса плановете ми? А може би, че думите на моята най-добра приятелка толкова разклатиха психиката ми, че вече наистина не знаех нито къде съм, нито какво искам?
	Можех ли да й кажа всичко това, при положение че не смеех да го призная дори пред себе си?
	Поне на този въпрос имах отговор: не, не можех.
	Така че се усмихнах още по-широко и отвърнах:
	— Всичко е наред, не се тревожете за мен. Вероятно е от умората, напоследък не спя добре.
	— Да не би матракът да е неудобен? Или възглавниците? Мога ли да помогна с нещо?
	— Не, не, стаята е превъзходна! Всичко е безупречно, а вие сте изключителна. Не знам защо спя лошо — излъгах. — Ще ми мине. Сигурно защото много мисля!
	Марин се взря внимателно в мен. Виждах по погледа й, че не ми вярва или поне не напълно, но не настоя.
	— Във всеки случай, ако мога да направя каквото и да е за вас, не се колебайте да ми кажете — каза внимателно. — Нали?
	— Обещавам. Впрочем кажете ми какъв костюм ми намерихте? Килт и за мен ли?
	— Ах, ах, ах! Не, макар че съм сигурна, че ще сте прекрасна с килт, намерих ви нещо по-феерично.
	— Феерично ли? Заинтригувахте ме! — казах и хванах калъфа с дрехата, който ми подаваше.
	Дръпнах ципа и видях вътре прилепваща по тялото рокля без ръкави от син сатен, която се разширяваше от ханша надолу и завършваше с къс шлейф.
	Гледах я безмълвна няколко секунди.
	— Марин, прекрасна е…
	— Харесва ли ви?
	— Тя дори е прекалено красива за мен! Не съм достойна за такова нещо!
	— Що за приказки! Ще ви стои превъзходно! Но това не е всичко.
	Скочи, втурна се към странноприемницата и излезе почти веднага оттам с две изящни малки крила в преливащи се цветове, маска от същата тъкан като крилата, вълшебна пръчка на фея на върха с малка звезда, покрита със сребърни пайети, и миниатюрна пошетка от същия син сатен като роклята, която наподобяваше малка торбичка точно от времето на Джейн Остин.
	— Ще бъдете най-красивата фея на вечерта.
	— Вие сте фея! Как успяхте да намерите всичко това за толкова кратко време?
	— Крилата, маската и вълшебната пръчка са на една моя приятелка и са още от времето, когато е танцувала в Канада в балета „Лешникотрошачката“.
	— Имате приятелка от Канада ли?
	— Да. Били ли сте там?
	— Разбира се, живях известно време в Монреал.
	— Какво съвпадение само! Каролин беше звездата на балета в Монреал! Ожени се за французин и дойде да живее с него тук, но си е запазила някои неща за спомен от миналото, когато е танцувала в Големия канадски балет.
	Тогава ме връхлетя мисълта, че само след няколко дни си заминавам и усещането за смазваща тежест от тази перспектива стана още по-силно.
	— А роклята? — попитах, колкото да сменя темата.
	— Моя е. Това е годежната ми рокля.
	— Не мога да облека роклята от годежа ви — възпротивих се.
	— Все едно не мога вече да я нося, откакто родих Осеан. Пък и… бракът ми беше грешка. Единственото хубаво нещо, което ми даде, е дъщеря ми. Не знам защо не се отървах по-рано.
	— Но какво се е случило? Всъщност, това не ме засяга!
	— Нищо особено. Двамата с Юго се оженихме много млади и когато забременях, а още не го бяхме запланували, той реши, че в крайна сметка не съм жената на живота му и си отиде, докато раждах в болницата.
	— _Son of a bitch!_* Извинете ме, че съм толкова вулгарна, но…
	[* Кучи син! (англ.). — Б.пр.]
	— Не, не, проклинала съм го и с по-тежки думи!
	— Споменахте, че дъщеря ви сега е при него, значи ли, че сте му простили?
	— В никакъв случай. Никога няма да му простя. Твърде много страдах.
	— Мога да ви разбера.
	— Трябваше да минат години, за да го забравя и, честно казано, бих предпочела никога повече да не го виждам. Но един ден се появи с молба за развод. Искаше да се ожени отново. И сега се дръжте да не паднете — годеницата му беше бременна.
	— Какво?!
	— Ами да. Не приех лесно новината. Но той заяви, че се е променил и иска да се запознае с дъщеря си.
	— И вие се съгласихте? Заради дъщеря си ли?
	— Нямах право да лишавам дъщеря ми от баща й, който имаше желание да я вижда.
	— Трудно решение.
	— На кого го казвате. Но тя е щастлива, когато отива при него, той се грижи добре за нея, а тя обожава своя полубрат, така че… стискам зъби. Важно е само да е щастлива.
	— А вие не срещнахте ли някой друг?
	— Парен каша духа…
	— Така е.
	— Имам си все пак някого. Но… Още не съм готова да се хвърля в нова любовна история, така че… — тя сви рамене. — Накратко: ще видим. Съжалявам, че пак ви занимавам с моя живот! Очевидно вече ми е навик!
	Усмихнах се. В крайна сметка аз й зададох въпроса.
	— Та да се върнем на роклята — ако ви е добре, моля ви, задръжте я. Ще ми направите услуга.
	— Но, Марин, това е голям подарък, не мога да я взема!
	— Иначе ще я изхвърля. Не искам да я пазя. Време е да приключа с миналото. Да се разделя с всичко, което ми пречи да вървя напред. Искам да крача, без да мъкна това гюле със себе си.
	Думите на Марин отекнаха като ехо в мен. Като мощно ехо.
	Ако Беа беше тук, сигурно щеше да каже, че това е още един знак на съдбата, с който ми посочва пътя, и ми казва, че трябва да действам, преди да е станало твърде късно.
	Само че изпитвах страх. Бях се вцепенила.
	Така или иначе сега предстоеше бал, на който щях да бъда и аз. Ще го мисля по-късно.


	След час вече си бях взела душ, бях облечена, сресана, гримирана, с пайети и крила, и се възхищавах на отражението си в огледалото пред стаята ми.
	Бях си сложила само лек грим и бях прибрала русите си къдрици в хлабав и малко разбъркан кок, от който покрай лицето и врата ми се спускаха кичури, и нямаше как да не призная, че резултатът беше превъзходен.
	Никога не се бях смятала за кой знае каква красавица. Според мен лицето ми беше прекалено четвъртито, а луничките ми направо ми отравяха живота. А и бях по-скоро ниска, което не улесняваше нещата.
	Само че в това облекло бях… съвсем различна. Красива. Дръзка. Уверена в себе си. Може би се дължеше на ефекта от маската, която придаваше малко загадъчност на лицето ми, но ми се стори, че забелязах в погледа си нов блясък, какъвто отдавна не бях виждала.
	_Като повехнало цвете си, Алекс._
	Тръснах глава, за да пропъдя гласа на Беа от мислите си.
	Не сдържах обещанието си да й се обадя, за да й разкажа за срещата си с Ерик. Давах си сметка, че в случая криех главата си в пясъка като щраус, но че в един или друг момент ще трябва да се изправя лице в лице със самата себе си и да видя истината. Падах си по него.
	В главата ми продължаваха да се въртят картините от съня, смесвайки се с реалността до такава степен, че вече не знаех кое е действителност и кое — мечта. Настойчивият му поглед, нежността на устните и думите, които произнесе…
	_Алекс, погледни ме._
	През тялото ми премина тръпка и затворих очи.
	_Обичам те, Алекс…_
	Беше като истинско. На път бях да полудея.
	През открехнатия прозорец чувах гласовете отвън. Разпознах мекия и радостен глас на Марин… и дълбоките, кадифени интонации в гласа на Ерик. Не можах да се сдържа и се приближих до прозореца с надеждата, че може би ще го видя.
	Възторжена.
	Оглупяла.
	В опасност.
	_Сигурна ли си, че обичаш Спенсър?_
	_Вие ми върнахте надеждата…_
	_Алекс, погледни ме!_
	_Обичам те!_
	От улицата се дочу шум от захлопваща се врата и това ме изтръгна от мислите ми. Забръмча мотор и после се отдалечи.
	И настъпи тишина. Поне навън. Но врявата в главата ми беше оглушителна.
	Тръснах глава, отдалечих се от прозореца и като хвърлих последен поглед на отражението си в огледалото, нахлузих обувки тип балерина, взех малката пошетка от плат и вълшебната пръчица, след това и аз напуснах странноприемницата и се упътих към центъра на Шандьоние.


	Видях го още в минутата, щом стигнах до площада пред църквата, където щеше да се състои балът с маски. Сякаш някакво шесто чувство насочи погледа ми към мястото, където стоеше — точно срещу мен на другия край на площада заедно с група приятели, облечен в килт за официални случаи.
	_Holy macaroni._
	Нищо че беше на десетки метри от мен, усещах магнетизма му и животинската гъвкавост и сила, които излъчваше. Беше от изключително висока класа. Стоях вцепенена на мястото си и не можех да помръдна, не можех да отклоня поглед, не бях в състояние да овладея обезумелите удари на сърцето си, а мозъкът ми — този предател — изпитваше наслада да ми показва отново всички еротични картини от съня ми.
	_Обичам те, Алекс._
	Да му се не види! Кога най-сетне ще престане!
	_Той не ме обича! Това беше само сън!_
	_Но за сметка на това пък ти…_ — промъкна се един гласец.
	_СТОП!_
	Поех дълбоко въздух и се опитах да залича тези картини от паметта си, като се заех да си казвам азбуката отзад напред.
	Ерик сякаш усети присъствието ми, вдигна очи от чашата, която държеше в ръка, погледът му пресрещна моя и за няколко секунди времето около нас все едно спря. Звуците заглъхнаха, хората изчезнаха. Бяхме само той и аз.
	Ние.
	Само ние.
	И мозъкът ми.
	За щастие в този момент Марин, която се бе дегизирала като циганка, се обърна и ме видя. Усмихна се широко и размаха ръце над главата си.
	— Алекс! Елате!!
	Промъкнах се през тълпата, за да стигна до групата, пробивайки си път с лакти, като същевременно се опитвах да не убода някого с пръчката или да го засегна с крилата.
	Когато стигнах до нея, Марин ме хвана за ръката и ми пошепна, че роклята наистина ми стои чудесно, след това ме представи на останалите.
	— Приятели, това е Александра Доусън, една от последните потомки на фамилията Дьо Сен Арман.
	О не, наистина… толкова се стараех да не мисля за Ерик и да го избягвам на всяка цена, че през последните дни почти не намерих време да поговоря с моята хотелиерка за най-новите ми открития…
	— Ами… тоест… малко сложно е за обяснение… — опитах се да кажа, но изглежда не достатъчно високо, защото Марин не ме чу и продължи:
	— И така: мускетарят се казва Максим, мой приятел от детството. Той е най-добрият майстор готвач в района.
	— Госпожо фея, приятно ми е да се запозная с вас — каза той и протегна ръка.
	Само че вместо да се ръкува с мен, както би постъпил всеки друг, Д’Артанян свали шапка и направи реверанс, достоен за двора на Луи XVI, после поднесе ръката ми към устните си като истински джентълмен.
	— Блестяща сте — изрецитира напълно в духа на ролята си. — Самото ви присъствие огрява със светлината си площада.
	— Ох… ами… хъм… благодаря — отвърнах, колкото поласкана, толкова и смутена от това, че ми бе целунал ръка. — Каква… ммм… галантност!
	Той се усмихна широко и ми подмигна съучастнически. С крайчеца на окото си видях как Ерик вдигна очи към небето със стиснати зъби.
	— Пропуснах да уточня, че това е най-големият флиртаджия в района — пошегува се Марин. — Пазете се от него!
	— Марин, разбиваш ми сърцето! И всичките ми опити!
	— Максим, тук няма нито една жена, която да не си свалял — допълни Червената шапчица.
	После се обърна към мен и добави, смеейки се:
	— Прощава му се само защото неговата лазаня е адски вкусна.
	— А и тартарът от сьомга също — добави Марин. — Александра, представям ви Каролин, моята канадска приятелка, за която ви говорих преди малко.
	— Вие ли идвате от Монреал? Акцентът още личи, очарователен е! Благодаря за крилата и маската. Спасихте ми живота!
	— Няма защо. Стоят ви чудесно! Що се отнася до акцента, опитах се да го премахна, но всеки път, когато разговарям със семейството си, той отново се възстановява с все сила. Марин ми каза, че сте живели в Монреал, дълго ли бяхте там?
	— Две години. Това е град, с който човек се разделя трудно.
	— На мен ли го казвате!
	После Марин ме запозна с Пол — магьосникът, който бе успял да отмъкне Каролин от родния й град, и с Бенжамен, капитан от полицията в Шандьоние, дегизиран като Робин Худ.
	— Вече познавате, струва ми се, Брюно, той е нашият кмет — приключи с представянето моята хотелиерка и посочи последния от групата.
	Съдейки по деликатната червенина, която плъзна по бузите на Марин, се зачудих дали пък той не е онзи фамозен „някой“, за когото ми бе споменала преди малко. С това би могло да се обясни и присъствието му в дома й в деня, когато пристигнах…
	— Наистина така е! Добър вечер, господин кмете, как сте? — попитах с престорена превзетост.
	— Много добре, а вие как сте, Алекс?
	— Великолепно! Както виждам, значи вие сте отмъкнали пиратския костюм под носа на Марин?
	— Признавам вината си! Но ако трябва да избирам между костюма на пират и килт, все пак предпочитам да съм пират.
	— Шът! Трябва да се заемем с възпитанието ви — намеси се Марин.
	— В този момент за Марин шотландците са нейната икона — обясни Максим, обръщайки се към мен.
	— Новите вампири — това са шотландците — заяви Каролин. — Трябва да наминете някой ден в нашия читателски клуб.
	— ИМЕННО! Точно това се съсипвам да им обяснявам! — възкликна Марин. — Пък и с килт Ерик изглежда още по-добре. Нали, Алекс?
	Обърнах се към Ерик, чийто поглед усещах върху себе си, докато тя представяше останалите, и леко кимнах с глава.
	— Много ти отива — чух се да изричам тихо, взряна в очите му, сякаш бяхме сами в света.
	Той се усмихна.
	— Изглеждаш великолепно — прошепна и сърцето ми отново заби учестено.
	— Ако желаете, можем да ви оставим сами — вметна Максим. — Толкова много електричество витае във въздуха, че може да възпламени и локва!
	Усетих как се изчервявам както никога досега и сведох поглед, но веднага го вдигнах към мъжа, който беше в мислите ми толкова отдавна, че се чудех дали винаги не е бил там.
	— Стига, Макс — каза Марин. — Ела да танцуваме, вместо да говориш глупости.
	Тя го хвана за ръката и го замъкна на дансинга.
	Чак сега забелязах групата на няколко метра оттук, качена върху една временно изградена сцена близо до дансинга. Оттам току-що бе зазвучало едно завладяващо поп рок парче и дансингът започна да се пълни.
	— Ще ми посветите ли този танц, госпожо Левасьор? — попита Пол Каролин.
	— С удоволствие, мосю Левасьор.
	Хванати за ръка, те също се отдалечиха към дансинга, веднага след тях тръгна и Бенжамен, насочвайки се към една млада жена, която го викаше.
	— Е добре, струва ми се, че е време и аз да си потърся дама — подхвана Брюно, когато останахме само тримата. — Алекс…
	— Не си го и помисляй — намеси се Ерик, без да откъсва поглед от мен.
	Пеперудите започнаха френетично да се блъскат в стомаха ми.
	— Само исках да пожелая приятна вечер на Александра.
	— Приятна вечер и на вас, Брюно.
	— До скоро, Ерик.
	Брюно се усмихна с разбиране и се изниза, оставяйки ни само двамата.
	— Здравей — каза Ерик.
	— Здравей.
	— Прекрасна си.
	— Вече го каза.
	— Знам. Прекрасна си.
	Тихичко се засмях.
	— И ти не си зле.
	Което, честно казано, си беше евфемизмът на века.
	— Искаш ли да танцуваме?
	— Защо не? Но не обещавам да не те настъпвам.
	— Няма значение дали ще ме настъпиш. Искам само…
	_Да те целувам с разкъсващи целувки от главата до петите, докато загубиш разум, да усетя вкуса на всяка частица от кожата ти…_ — сякаш казваха очите му, а може би си въобразявах?
	Единственото нещо, което знаех, бе, че ме гледаше с толкова напрегнат поглед, че цялата пламнах.
	— Само ли?
	— Само да танцуваме. Искам да танцувам с теб — заключи той и ми подаде ръка.
	И внезапно осъзнах реалността.
	— Всъщност, не съм сигурна, че идеята е добра. Глезенът ми…
	— Изчакай ме само две секунди.
	Той с бърза стъпка се отправи към музикантите и им каза нещо. Те отвърнаха на молбата му, като кимнаха с глава, после Ерик слезе от естрадата и се върна при мен.
	— Какво им каза — попитах, макар че предполагах какъв ще е отговорът.
	— Ще видиш… — отвърна с тайнствена усмивка.
	Няколко мига по-късно музикантите приключиха набързо с парчето, което изпълняваха, и подхванаха нежна романтична балада. Ерик се поклони с поглед, впит в моя, и попита:
	— Госпожице фея, ще посветите ли този танц на едно смирено човешко същество като мен?
	— С удоволствие — отвърнах и бих могла да се закълна, че в този момент крилата ми станаха истински и бих могла да полетя.
	Плъзнах длан в неговата и го последвах до дансинга, където всички вече бяха започнали да се полюшват в плавния ритъм на мелодията. Ерик се обърна към мен, приплъзна лявата си ръка на талията ми, притискайки ме към себе си, а с дясната здраво държеше другата. Никой от нас не пророни и дума, телата ни се прилепиха едно към друго и започнаха да се движат в унисон, сякаш това бе най-естественото нещо на света. Главата ми полека се приближаваше до неговата и скоро слепоочието ми се опря до бузата му — струва си да се издигне олтар в чест на онзи, който е измислил високите токчета.
	Почувствах как се засили натискът на ръката му върху талията ми и пръстите му стиснаха по-силно моите. Затворих очи.
	Чувствах се толкова добре. Спокойна.
	Известно време танцувахме така с преплетени пръсти и крака, после той прошепна нещо в ухото ми.
	— Преосмислих предложението.
	Отдръпнах се разтревожена и се взрях в лицето му.
	— Само не ми казвай, че си променил мнението си.
	— Не, не съм го променил.
	— Уф! Тогава кое си преосмислял?
	— Ако е съдено на твоя план някога да се осъществи и ако шефът ти се съгласи с предложението… Тогава ти ще бъдеш ли част от екипа, който ще пристигне, за да придвижи работата с лозовия масив?
	Въпросът му ме завари неподготвена. Не че не бях мислила за това, всъщност бях мислила само за това или почти само за него, откакто ми бе хрумнала идеята, но да ме попита той… не знам. Наистина не го очаквах.
	— Не знам. Надали.
	— А трябва. Това е единственото условие, заради което се съгласих.
	Пулсът ми се ускори.
	— Аз… Не разбирам — чух се да отговарям. — Защо искаш да съм тук? Ти ще си в Африка или някъде другаде. За теб това не променя нищо.
	— Защото имам доверие в теб, Алекс — отвърна той. — Защото обичаш замъка, както го обичаше баща ми, и защото знам, че докато е в твоите ръце, с него няма да се случи нищо лошо. Защото…
	Замълча и без да го осъзнаваме, спряхме да танцуваме. Вкамених се, сякаш някой ме бе закачил за устните му. Част от мен копнееше да чуе думите, на които не би трябвало да се надявам. Това беше опасна игра, знаех го, но не бях в състояние да се откажа от нея.
	— Тук е Марин — отвърнах. — Тя също обича замъка. Ще съумее да се погрижи. Наистина никой няма нужда тук от мен — добавих, сдържайки дъха си.
	Не можех да се позная. Буквално бях готова да умолявам Ерик да ми каже, че има нужда от мен.
	Беше някакво безумие. Истинска лудост.
	— Защо говориш така?! Алекс, ти… аз…
	Въздъхна, после колебливо поклати глава. Погледът му потърси моя настойчиво. После нежно свали маската от лицето ми, галейки го с върха на палеца. Тръпка пробяга по тялото ми. Затворих очи, отдавайки се на ласката на ръката му.
	_Само още няколко мига_ — обещах си. — _Само още няколко мига…_
	— Алекс, погледни ме.
	Отворих клепачи и тутакси потънах в бездънната бездна на сините му очи. Сферата около нас се затвори и останалият свят изчезна. Вече не съществуваше утре. Имаше само тук и веднага, само сегашния момент. Само той и аз.
	Той бавно приближи лицето си и опря чело в моето.
	— Алекс — прошепна. — Имам нужда от теб. Мисля… мисля, че се влюбвам в теб. Не ме отбягвай повече, моля те…


>	30
>	Габриел

	_Анже, февруари 1900_
	— Е, как ти се струва? — притеснено попита Габриел, докато излизаше иззад паравана.
	Софи огледа продължително младата жена с критичен поглед на познавач, и мълчаливо, обикаляйки около най-добрата си приятелка, започна да прихваща тук-там дрехата, да скъсява полата или да променя ръкавите, мърморейки си нещо неразбираемо под носа, така че Габриел се зачуди дали идеята беше добра и дали резултатът наистина щеше бъде на висотата на очакванията й.
	Най-сетне след известно време, което й се стори цяла вечност, Софи се спря пред нея и с блеснал поглед и широка усмивка заяви:
	— Габриел, великолепна си! Като видение. И да не е бил влюбен в теб досега, твоят чаровен принц тутакси ще се влюби до полуда още в минутата, в която те види да вървиш по алеята. И ще иска да се хвърли и направо да те схруска, сигурна съм!
	Младата жена изпита облекчение и страните й леко поруменяха — искаше ефектът да е точно такъв.
	Искаше да смае съпруга си.
	— Наистина ли мислиш така? — попита и тръгна към огледалото в ателието на Софи, за да се види как изглежда.
	Беше облечена в рокля от бял памучен плат в стила на средновековната мода с обемисти ръкави, избродирани със златна нишка по края и пристегнати над лактите с широки медни гривни. Със същата бродерия беше украсено и деколтето и беше оформено нещо като колан над ханша, от който роклята се разширяваше надолу, спускайки се до пода. По края на полата пак със златна нишка бяха избродирани келтски мотиви.
	Дрехата беше изумително красива и в нея Габриел се чувстваше като средновековна принцеса — като Гуиневир, която чака да дойде Ланселот; като Изолда*1, която въздиша след Тристан; като Енида, която следва Ерек*2 чак до края на света. Но освен с красотата си в очите на младата жена тази рокля се отличаваше и с още нещо, с едно много специално качество, което не би могла да притежава никоя друга рокля, и то я правеше още по-скъпа на сърцето й — с нея майка й се бе омъжила за баща й. Морис я бе подарил на Габриел, когато преди две седмици двамата се върнаха от замъка.
	[*1 Легендата за Тристан и Изолда се среща в множество източници в доста варианти. Тя разказва трагичната история за тайната любов между корнуолския рицар Тристан и ирландската принцеса Изолда. Предполага се, че легендата не само предшества, но и оказва влияние и върху историята за Ланселот и Гуиневир. — Б.пр.]
	[*2 Ерек и Енида (1170) е първата, достигнала до наши дни, творба на Кретиен дьо Троа, който е считан за основоположник на рицарския артуровски роман. — Б.пр.]
	_Не притежавам нищо голямо, което да ти подаря за сватбата, но знам, че майката ти би желала да бъдеш с тази рокля_ — каза й той с вълнение, което се четеше в очите и личеше в гласа му.
	Габриел не можа да сдържи сълзите си, докато получаваше този скъпоценен за нея подарък. Нищо друго не би могло да я направи по-щастлива и по-горда от това да се омъжи за мъжа на своя живот, облечена в сватбената рокля на майка си.
	— Сигурна съм — отвърна Софи на въпроса на Габриел, който самата тя вече почти бе забравила, продължавайки да я оглежда. — Роклята съответства почти безупречно на размера ти, трябва само малко да се скъси, за да не се препъваш. Нали не искаш да се проснеш в цял ръст насред църквата?
	— Наистина бих предпочела да не се случва такова нещо! Нямам никакво желание да стана за смях точно в деня на сватбата…
	— Ще се постарая да не се случи, обещавам ти. Ще променя малко и ръкавите — мъничко по-дълги са, отколкото трябва, и леко ще свия деколтето тук и тук, за да описва безупречно фигурата ти. Как мислиш?
	Докато говореше, тя забождаше с карфици местата, където роклята трябваше да се поправи.
	— Ти си професионалистката — отбеляза Габриел, — имам ти пълно доверие.
	— Точно това исках да чуя — отвърна Софи с усмивка.
	Погледите им се срещнаха в огледалото и модистката внезапно насред работата си спря да се върти около роклята на Габриел и погледна с грейнали очи най-добрата си приятелка.
	— Не мога да повярвам, че се омъжваш — каза тихо. — Луда работа!
	— Знам! И аз самата още не мога да го осъзная! Всичко стана толкова бързо.
	— Толкова бързо, че дори не си направи труда да ми кажеш предварително, малка хитруша такава!
	Габриел погледна най-добрата си приятелка с извинителна гримаса на лицето, осъзнавайки, че по време на престоя си в замъка бе изпълнила с описания много страници в дневника си, но не бе драснала и един ред на най-добрата си приятелка, освен краткото уведомление, че Морис е преодолял най-страшното и ще останат в замъка, докато се възстанови напълно и докато привършат работата си по каталога. Не знаеше защо бе постъпила така. Сякаш искаше да запази случващото се с Тома… единствено за себе си. Като дълбоко пазена тайна. Като пламък, който чакаш да се разгори, преди да го видят и останалите.
	Габриел й разказа чак когато дойде в ателието на приятелката си преди час с роклята в ръце, за да я попита с грейнали от радост очи ще приеме ли да бъде шаферка на сватбата и да приспособи за нея сватбената рокля на майка й. Софи, естествено, се съгласи. Сигурно целият квартал бе чул радостните й викове, когато се хвърли на врата на Габриел насред магазина в съседство с ателието пред смаяните погледи на останалите клиенти.
	— Сърдиш ли ми се? — попита притеснено Габриел.
	Софи я притисна в прегръдката си и сложи брадичка на рамото й.
	— Разбира се, че не. Никога няма да ти се разсърдя. Щастлива съм заради теб. Заслужаваш това, което ти се случва.
	— Благодаря ти, Софи.
	Двете приятелки останаха прегърнати още известно време, после Софи се откъсна от Габриел и продължи да се занимава с роклята на бъдещата младоженка.
	— Да оставим това, но я ми кажи, скъпоценна моя, кога най-сетне ще имам честта да се запозная с отредения ти от съдбата?
	— Скоро, надявам се. Сега е в Англия, за да уреди някои допълнителни подробности, преди да заминем — обясни Габриел, — но ще се върне веднага, щом това е възможно, и ще мине през Анже, за да ме отведе в замъка. Там ще се оженим — в църквата на Шандьоние — добави тя. — Засега всичко е почти уредено, Елен се е разбрала със свещеника, а Селест ще се заеме с обяда, който ще се състои в замъка точно месец, преди да бъде продаден. Едновременно с нашата ще отпразнуваме и сватбата на баща ми с Елен.
	— Великолепна идея! Струва ми се безумно романтична!
	Габриел кимна, а в сърцето й радостно запърхаха пеперуди. Донякъде нещата се улесняваха от това, че баща й нямаше да остане сам, след като двамата с Тома заминат за Америка. Щеше да си има съпруга, която с обич да се грижи за него.
	— Да се върнем на Тома — подхвана Софи, — надявам се все пак, че ще се запозная с него, преди да се ожените.
	— Ще ви запозная, когато мине на връщане през Анже, обещавам ти. Ще ти хареса много, ще видиш.
	— Не се съмнявам и за секунда. Щом ти го обичаш, ще го обикна и аз. Но защо не замина с него за Англия? Не ти ли предложи?
	— Всъщност, да, предложи ми.
	Няколко дни след завръщането му в замъка, докато една нощ стояха сгушени на канапето и гледаха припукващия в камината огън, щастливи, че са тук, просто, че са тук заедно един до друг, Тома притеснено й призна, че се налага скоро отново да замине и обясни, че се е върнал в замъка само за няколко дни с една-единствена цел — да й направи предложение. Нямаше да отсъства дълго, обеща й. Трябваше само да приключи с някои допълнителни формалности, преди да отпътуват. Габриел би могла да отиде с него, подчерта с преливащ от надежда глас. Разбира се, стига Морис да се съгласи.
	Габриел беше на косъм да стегне куфарите си още на мига, без дори да изчака съгласието на баща си. За нея беше непоносима самата мисъл да се раздели с Тома дори и временно, дори само за няколко дни, при положение че едва наскоро бяха разкрили чувствата си. Не искаше никога повече да бъде далече от него и за минута. Копнееше да бъде винаги до него, да бъде там, където ще отиде той, да преживее всичко, което ще преживее и той. Освен това тя наистина имаше желание да види как е живял, да се срещне с чичо му, който му бе дал подслон, да се запознае с баба му. Щеше й се да разгледа всичко, което бе изпълвало ежедневието му: улиците, по които бе вървял, сградите, покрай които бе минавал всеки ден, апартаментът, в който бе живял. Да опознае тези други места, където бе станал… какъвто беше сега.
	Само че… Въпреки че бяха запланували семпла церемония, на която щяха да присъстват само най-близките им, Габриел искаше за Тома тази сватба да бъде… вълшебна. И този първи ден от съвместния им живот да даде тон на всички следващи. Тя копнееше да създаде за него приказка, в каквато никога не бе живял и от която баронът го бе лишил за дълги години. Беше си го обещала и това бе причината, поради която младата жена настоя да се заеме с част от приготовленията, въпреки че Селест се противопостави, посочвайки, че Габриел има да върши други неща.
	И наистина, ако искаше да успее с всичко това, имаше все пак нужда от известно време.
	Тя нежно целуна Тома и му обясни, че много би искала да го придружи и да се срещне със семейството му, но няма как да стане. Той, естествено, се съгласи и обеща, че преди да отпътуват за Америка, ще се отбият в Англия, за да представи жена си на своите близки. За миг Габриел сякаш полетя в облаците, като чу тази дума.
	Няколко дни по-късно пътищата им временно се разделиха след целувка, пълна с емоции и обещания, която си размениха пред входа на книжарницата.
	Оттогава изминаха две седмици и Габриел беше много щастлива, че трябва да се занимава едновременно и с книжарницата, и с подготовката за сватбата, защото Тома й липсваше. Липсваше й много.
	— Защо тогава не замина с него?
	Гласът на Софи я изтръгна от мечтите, в които се бе унесла.
	— За да имам време да подготвя всичко за сватбата както трябва — обясни тя. — Искам това да е денят, който ще помним цял живот, дори и когато остареем и паметта ни отслабне и вече не можем да си спомним и собствените си имена. Искам да подготвя за него възможно най-красивата сватба.
	Софи се усмихна и се вгледа в Габриел.
	— Ти наистина го обичаш, нали?
	Беше по-скоро твърдение, а не въпрос, и младата жена утвърдително кимна с глава.
	— Никога досега не съм изпитвала толкова силно чувство към някого. То е като… Не знам как да ти го опиша… Сякаш не ми стига въздух, когато е тук, а сърцето ми вече не ми принадлежи и се подчинява на Тома. Сякаш без него светът става безцветен, само черно-бял, но внезапно се обагря в хиляди прекрасни цветове, щом той се появи. Разбираш ли какво искам да кажа?
	— Мисля, че да. Завиждам ти, Габриел, че чувстваш всичко това.
	— Един ден ще дойде и твоят ред, ще видиш. Знам го.
	— Дано си права. Случайно чаровният ти принц да има брат? — пошегува се Софи.
	— За съжаление няма. Но мъжът на живота ти те очаква някъде. Убедена съм в това.
	— Сигурно.
	Двете жени се усмихнаха на отражението си в огледалото и изведнъж очите на Софи се напълниха със сълзи.
	— О, Софи! Какво става? — попита Габриел, обърна се към нея и прегърна своята най-добра приятелка.
	— Знам, че е глупаво, пък и ти още не заминаваш, но… толкова много ще ми липсваш, Габриел! Какво ще правя без теб?
	Габриел усети как сълзите напират в очите и се търкалят по бузите й.
	— Ще станеш известна и търсена модистка, ще видиш! И ти ще ми липсваш, Софи! Толкова много ще ми липсваш! Но ние ще се връщаме тук от време на време. А и ти ще дойдеш на гости в Ню Йорк! Не се съмнявай, може и да не е чак толкова хубаво, колкото беше на Голямото изложение, но…
	— О, ще съм доволна и на толкова — пошегува се Софи през сълзи.
	Отдръпна се и избърса своите бузи и бузите на Габриел и добави шеговито:
	— Кой знае, може и аз също да се преселя!
	— Да! Ела! Ела да живееш в Ню Йорк с нас! Толкова ще ни е забавно заедно! Може би там те очаква твоят чаровен принц, знае ли човек?
	Софи тъкмо се накани да отговори, когато часовникът, който се намираше в единия ъгъл на стаята, отмери с ударите си два часа.
	— Господи! — възкликна Габриел, подсмърквайки не особено грациозно, за да преглътне сълзите си. — Непременно трябва да се върна в книжарницата! Татко е при печатаря, а днес трябва да получим цял сандък старинни книги.
	— Тичай бързо! Имам всичко необходимо, за да оправя роклята, след няколко дни ще е готова.
	— Благодаря, Софи! — зарадва се младата жена и се мушна зад паравана. — Чудесна си! Знаех си, че мога да разчитам на теб!


	След няколко минути с порозовели от хапещия февруарски студ бузи, останала без дъх и малко разрошена от тичането нагоре по улицата, Габриел бутна вратата на книжарницата.
	— Етиен, върнах се! — обяви тя, докато затваряше вратата зад себе си под веселия звън на камбанката.
	Габриел потърси с поглед младия мъж и го видя в дъното на книжарницата, в която в момента нямаше клиенти. Като я забеляза, Етиен се насочи с бързи стъпки към Габриел и още преди тя да успее да свали шапката и ръкавиците си, я прегърна и я притисна към себе си.
	За миг дори й се стори, че усеща устните на младия мъж върху врата си, точно под брадичката.
	— Не, какво правиш? — възкликна тя тутакси с възмущение и опря ръце в гърдите му, за да го отблъсне.
	В този момент камбанката отново иззвъня, вратата се отвори и на прага се появиха двама доставчици, които мъкнеха огромен сандък с книги.
	— Добър ден, доставка за Морис Вилньов — обяви единият.
	— Аз съм дъщеря му — бързо отвърна Габриел, пъргаво измъквайки се от ръцете на Етиен. — Елате, последвайте ме.
	Габриел хвърли вбесен поглед към чирака, той отвърна с лека усмивка и после се насочи навътре към книжарницата с изключително доволно изражение на лицето, докато тя поведе доставчиците към канцеларията на баща си и вън от кожата си от яд, им посочи къде да оставят сандъка.
	Откакто се бе върнала от Шандьоние, Етиен се държеше много странно с нея. Правеше й впечатление, че сякаш си бе поставил за цел на всяка цена да я накара да се поддаде на чара му и нямаше как да не признае, че изобщо не пестеше усилия в това отношение. Докато преди повече или по-малко (най-често по-малко, отколкото повече) проявяваше известна сдържаност, сега вече изобщо не се колебаеше открито да показва интереса си към младата жена и да се възползва често от отсъствието на Морис, за да подхвърли в разговора някой все по-прозрачен намек. Понякога дори заставаше толкова близко до нея, когато й „помагаше“ да подрежда книгите, че тя почти усещаше дъха му в косите си и тялото му да докосва нейното.
	Не може да продължава така, реши Габриел категорично, след като съпроводи двамата мъже до изхода. Това трябва да спре, и то веднага.
	Щом затвори вратата зад доставчиците, тя обърна табелката, та всеки евентуален клиент да знае, че в момента книжарницата е затворена. След това със спокойствие, каквото всъщност не изпитваше, свали мантото, шапката и ръкавиците си, окачи ги на прикованата към стената закачалка и направи знак на Етиен да я последва в дъното на книжарницата.
	— Мога ли да знам какво си въобразяваш? — атакува го веднага, преливаща от яд. — Етиен, така не мо…
	Само че той не й позволи да довърши фразата. Още преди Габриел да осъзнае какво се кани да направи, Етиен хвана лицето й с длани и я целуна, притискайки я към стената.
	— Ама какво правиш? — извика Габриел, отблъсквайки го. — Луд ли си? Остави ме — изкрещя, тъй като той не се отдръпна.
	Вместо да се подчини, младият мъж сграбчи Габриел за китките и отново приближи лице до нейното.
	— Омъжи се за мен, Габриел — прошепна той.
	— Ти си луд, Етиен! Пусни ме! — повтори отново и се опита да освободи ръцете си. — Тази шега изобщо не е забавна.
	— Не е шега и не съм луд. Искам да се оженя за теб. Не е нещо ново.
	— Слушай, знам — мислиш си, че си влюбен в мен, но…
	— _Влюбен_ съм в теб, Габриел.
	— Само че аз не те обичам. Сгодена съм за Тома и ще се омъжа за него. Обичам него. Сега ме пусни, моля те.
	Но Етиен продължаваше да я държи. Неясен страх пропълзя в душата й. В очите на чирака се появи странен блясък, който не вещаеше нищо добро.
	— Вие не сте от един и същ свят, Габриел — продължи той, стискайки все по-силно ръцете на младата жена. — А ние сме. Ще те обичам и ще се грижа за теб, както той никога не може да го направи. Ще бъда до теб през целия си живот в книжарницата на баща ти. Винаги си го искала. Ще ти осигуря това, което винаги си желала. Той не може. Не те познава, както те познавам аз. Не те обича, както те обичам аз.
	— Наистина дрънкаш небивалици. Ти не го познаваш. Не знаеш нищо за него. Пусни ме веднага, иначе ще викам.
	— Може и да не го познавам, но знам, че ако наистина толкова те обичаше, както твърдиш, в този момент щеше да е тук, с теб. Само че не е. А аз съм тук. Винаги съм бил тук и винаги ще бъда. И струвам хиляди пъти повече от чудовище като него.
	Ярост я обзе, като чу тези думи.
	— Тома не е чудовище! — извика Габриел и започна още по-ожесточено да се бори, за да се освободи.
	Напразно. Етиен беше много по-силен от нея и се възползваше от тежестта на тялото си, за да я притиска към стената.
	— Не можеш да стъпиш и на малкия му пръст! Той ме уважава много повече, отколкото го правиш ти в този момент! Казвам ти — пусни ме!
	При тези нейни думи лицето на Етиен се промени напълно от обхваналата го ярост. Сякаш някаква маска се смъкна, разкривайки истинското му лице.
	— Защо той, а не аз? — извика той с разкривени от бяс черти. — Заради замъка, нали, това ли е причината? Привличат те парите му? Разочароваш ме, Габриел, не мислех, че си толкова продажна. Но дума не може да става, че ще те пусна да си тръгнеш. Ти си моя, чуваш ли? Няма значение как ще стане това, но ще бъдеш моя дали искаш, или не. Не съм те чакал две години, за да се изнижеш ей така между пръстите ми!
	Изрече тези думи, притисна Габриел към стената, смазвайки я с тежестта на тялото си, за да не може да мърда, и я целуна, прониквайки със сила и грубо с езика си през стиснатите й устни.
	За миг я обзе паника, която се засили, щом Етиен сграбчи едната й гърда и започна безмилостно да я стиска и да я мачка, триейки се в нея като разгонено животно. Стенание от болка се изтръгна от гърлото й и това още повече наелектризира младия мъж, който тутакси се опита да запретне полата и да проникне между краката й. Тогава внезапна ярост замени паниката на младата жена и удесетори силите й.
	_О не, за кого се мисли той, този сополанко? Да не си въобразява, че може да се възползва така от мен? Ей сега ще видиш ти от какъв камък съм издялана!_
	Като се възползва от това, че той не можеше вече да стиска лицето й, тъй като и двете му ръце бяха твърде заети да опипват грубо тялото й, Габриел с все сила го захапа за езика и докато той отдръпваше глава назад, тя тутакси завъртя своята, за да не я достигнат устните му. После, без изобщо да се спира, измъкна единия си крак и с ярост заби токчето си в неговия.
	Етиен се отдръпна, викайки от болка, но младата жена още не бе свършила с него. Полудяла от ярост, тя се оттласна, доколкото й бе възможно, и го ритна с все сила между краката, после с такъв яд го зашлеви, че плесницата отекна в тишината на книжарницата.
	След това, останала вече без дъх и с очи, от които излитаха мълнии, отскочи надалеч от него и докато лежеше проснат на земята с изкривено от болка лице, по което ясно личаха следите от шамара, го прониза с поглед като някаква обладана от демон вещица.
	В този момент Габриел наистина съжаляваше, че не е такава. Иначе щеше да го превърне в червей и с удоволствие да го размаже.
	— Не прави! Повече! Никога! Така! — изрече бясна насечено, докато Етиен с мъка се изправяше.
	Като го видя прав, отново я обзе паника, но не й обърна внимание, само се отдалечи още от него.
	— Ти си моя, Габриел — подхвърли той задъхан.
	— Махай се. Върви си веднага и тогава може би ще забравя какво се случи.
	— Няма да си тръгна. Не и преди да станеш моя.
	— Никога няма да бъда твоя — сряза го Габриел с леден глас. — А сега излизай, преди наистина да се ядосам. И никога повече не стъпвай тук.
	С язвителна хищна усмивка на лицето Етиен се приближаваше бавно към нея като котка, която си играе с мишка. Сърцето на Габриел блъскаше толкова силно в гърдите й, че цялото й тяло пулсираше. Тя отстъпи още назад, но се блъсна в някаква мебел. Без да го изпуска от очи, прекрачи настрани и пак се удари в нещо.
	_Господи_ — помисли си, когато паниката я връхлетя отново. — _Твърде много мебели има тук._
	Потърси с поглед някакъв изход, но накъдето и да тръгнеше, Етиен само с един скок щеше да е върху нея.
	_Мисли, Габриел! Мисли!_
	Но не й хрумваше нищо. Паниката й пречеше да разсъждава ясно.
	Като я видя така приклещена, Етиен се усмихна победоносно.
	— Ядосана, ти ли? — изсъска. — Наистина ли си мислиш, че може да ме победиш?
	С един скок се хвърли върху нея, стисна китката й, притискайки младата жена към себе си. Габриел се бореше, но той беше много силен.
	— Струва ми се, че току-що направих точно това — рязко отвърна тя, прикривайки задушаващия я страх. — Мога пак да го повторя.
	— Мислиш си. Няма да се вържа два пъти на играта ти.
	Устните му отново се опитаха да стигнат до нейните, но младата жена извърна глава, извивайки се във всички посоки, за да го избегне.
	— Остави ме да го направя, ще видиш, че ще ти хареса. Даже ще искаш още — заяви той, докато запретваше нагоре полите на Габриел.
	— Никога — пророни младата жена със стиснати зъби.
	_Мисли, Габриел_, каза си отново. _Мисли! Сигурно има някакъв изход!_
	И внезапно намери решение.
	_Кинжалът!_
	След обира в книжарницата преди няколко години баща й постоянно държеше един добре прикрит кинжал в чекмеджето на бюрото си. Ако успееше да стигне дотам, щеше да има с какво да се отбранява.
	Събра цялата си смелост и се престори, че се предава. Нарочно се отпусна, надявайки се, че така ще накара Етиен да разхлаби леко хватката и може би ще съумее да се измъкне.
	— Ето, виждаш ли? Връщаме се към по-приятни чувства — прошепна той, гризвайки крайчеца на ухото й. Доповръща й се и тя се опита да си поеме дъх, за да не се случи това. Затвори очи, докато ръката му пълзеше към една от гърдите й, а устните му всмукваха нейните. Остави го да прави, каквото иска, абстрахирайки се от отвращението, което изпитваше.
	_Още няколко секунди. Само още няколко секунди._
	После усети как мускулите й се напрягат почти недоловимо в началото, а после все по-силно. Това беше моментът, който чакаше. Събра всичките си сили и го отблъсна, спускайки се към чекмеджето. Измъкна с трепереща ръка кинжала и го насочи към него.
	— Вън! Веднага!
	— Да не си мислиш, че така ще ме изгониш? Тази книжарница е моя, Габриел, както и ти! Пада ми се по право и ти вървиш с нея.
	Този път наистина мина всички граници. Габриел не можеше повече да го търпи и секунда.
	Тя си пое дълбоко въздух, хвърли се върху него и опря кинжала в гърлото му.
	Сърцето й биеше с все сила, кръвта блъскаше в слепоочието, тялото й трепереше толкова силно, че беше истинско чудо, че краката все още я държаха.
	За сметка на това ръката, с която стискаше кинжала, не трепваше.
	Умираше от страх, но яростта, която бушуваше в нея, надмогваше всичките й опасения.
	Хвана още по-силно дръжката, натисна острието на кинжала към кожата му и оттам изби капчица кръв.
	— Казах ти — вън! — изкрещя му и върхът на кинжала го принуди да отстъпи. — Махай се от живота ми, преди да съм ти прерязала гърлото като на свиня, каквато си!
	Този път изглежда Етиен почувства колко сериозни са заплахите й. Закова за няколко мига в нея погледа си, от който лъхаше ненавист. След това вдигна ръце, показвайки с този жест, че се предава.
	— Добре, отивам си — изрече с нежелание. — Но ще ми паднеш, Габриел. Вярвай ми, ще ми паднеш.
	— Никога. Още по-малко пък след всичко, което направи. Махай се! Не искам повече да те виждам! Никога!
	— Сега го казваш, но когато останеш сама, ще имаш нужда от мен, за да опазя книжарницата, тогава ще ми паднеш и победата ще е моя. Ще бъда търпелив. Ще чакам.
	— ВЪН! — изкрещя Габриел, загубила търпение.
	Притискаше го с поглед с насочен към него кинжал, чак докато излезе от книжарницата. След това се спусна към вратата и превъртя всички ключалки. Проследи го с погледа си, колкото можеше по-дълго, за да е сигурна, че няма да се върне. Когато вече нямаше и грам колебание, че е далеч и няма да се появи отново, тя се сви в един ъгъл и се разрида.
	Когато два часа по-късно Морис се върна от печатаря под мишница с каталозите, предвидени за продажбата на библиотеката, Габриел външно се бе съвзела, въпреки че все още преживяваше случилото се, но ръцете й бяха спокойни.
	Все едно че не беше се случило нищо.
	Или почти.
	Баща й влезе в книжарницата, тъкмо когато приключваше с обслужването на един клиент.
	— Всичко наред ли е, Габриел? — разтревожено попита Морис, щом останаха сами. — Не изглеждаш както обикновено. Станало ли е нещо? Къде е Етиен?
	Очевидно баща й четеше мислите й като в отворена книга. Чиста утопия си беше да си въобразява, че би могла да скрие каквото и да било от него. Опитвайки се да превъзмогне гаденето, което се появяваше всеки път само като чуеше името му, младата жена заяви с безстрастен глас:
	— Етиен вече не е доволен от условията на работа в книжарницата и предпочете да напусне.
	Морис хвана ръката й, докато тя подреждаше нещо върху бюрото.
	— Какво е станало, Габриел?
	Тя спря и поемайки дълбоко въздух, погледна баща си.
	— Очевидно господинът не одобряваше брака ми с Тома — каза с безизразен глас, в който обаче се чувстваше незатихналата в нея ярост. — Твърдеше, че му се падам по право, също както и книжарницата. Ясно му дадох да разбере, че сънува буден и че никога няма да се омъжа за него. Когато прояви… настоятелност, показах му къде е изходът.
	По лицето на Морис се четеше изненада и разочарование, беше шокиран.
	— Причини ли ти нещо лошо? — разтревожено попита с леден глас.
	Габриел се поколеба и това беше достатъчно, за да разбере.
	— Ще го намеря веднага — заяви той и се насочи към вратата — и ще му обясня какво мисля за поведението му.
	— Недей, татко, не си струва. Не ми направи нищо. Поне не и нещо сериозно.
	— Посегнал е на дъщеря ми!
	— Но се защитих и той си отиде! Всичко е наред, нищо ми няма.
	— Няма значение, Габриел. Няма да ме спреш. Сега ще ида да му покажа къде зимуват раците! Не може безнаказано да посяга на дъщеря ми!
	— Недей, татко! Не искам да се разправяш! Против съм! Добре съм и всичко е наред. Нека приключим с това, моля ти се.
	— Габриел, аз…
	— Моля те… — настоя младата жена. — Татко! Животът си е мой, аз трябва да решавам. И взех решение, че не си струва. Самият той не си струва. Моля ти се, недей!
	Морис се взря в дъщеря си за няколко секунди и, насилвайки се, кимна с глава.
	— Благодаря ти, татко.
	— Добре ще направи да не ми се мярка пред очите, иначе не отговарям.
	Габриел се сгуши в прегръдката на баща си, надявайки се с цялото си сърце, че баща й няма да го срещне.
	— Татко?
	— Да?
	— Не казвай на Елен, моля те. Не искам никой да знае какво стана.
	— Няма ли поне на Тома да разкажеш?
	Габриел леко поклати глава.
	— Най-малкото пък на него. Само ще се разтревожи и това ще му причини ненужна болка.
	След всичко, което Тома бе преживял, тя се страхуваше, че ако разбере как се е държал Етиен с нея, това само ще разбуди спомените му и в пристъп на гняв ще реши да се разправи с него. А тя не искаше да се случи нито едното, нито другото. Не искаше нищо да помрачава сватбата им.
	— Сигурна ли си?
	— Да, сигурна съм. Да забравим за станалото. Добре съм, важно е само това.
	Камбанката издрънча и още преди Морис да успее да отговори, един клиент влезе в книжарницата и с това въпросът приключи.


>	31
>	Александра

	_Шандьоние на река Виен. В наши дни_
	И дъжд от метеорити да се бе изсипал над Шандьоние точно в този момент, сигурно нямаше да разбера. Бях другаде. Някъде, където бяхме сами в света. Където утре не съществуваше. Където значение имаше само неговото тяло, прилепено до моето, дланите му, обхванали лицето ми, палците, които нежно галеха бузите, и челото му, опряно в моето. В гърдите сърцето ми биеше диво, а стомахът ми все едно танцуваше ча-ча-ча. Мислите ми летяха във всички посоки и противоречиви чувства се бореха за надмощие: радост, екзалтация, неудържимо желание да танцувам и да подскачам навсякъде и да викам, пък който ще да ме чуе: „Обича ме!“, но насред тези емоции, които ми даваха криле… се промъкваше чувство за вина и един непоносим тъничък гласец, който постоянно повтаряше, че съм сгодена за друг.
	_Само няколко мига, молех се. Остави ме да се насладя на думите му само още няколко мига…_
	Ерик отдръпна челото си от моето. Но не свали длани от лицето ми. Напротив, стисна го по-силно и нежно го повдигна към своето. После, без никакво предисловие, ме целуна.
	Това беше вълшебна целувка — едновременно ласкава и страстна, целомъдрена и дръзка, нежна и пълна с отчаяние, силна и романтична, опияняваща… и напълно, изцяло, неустоимо разтърсваща. Целувка, с която казваше всичко. Целувка, която даваше, без да иска нищо в замяна, и която вероятно точно затова и получаваше същото.
	Целувка, от която надали щях да остана невредима — знаех го, чувствах го дълбоко в душата си.
	Признавам си, че в мига, в който устните му докоснаха моите, забравих за всичко. Забравих коя бях, къде бях. Тълпата, танцуващите двойки, Марин. Вчера, днес и утре. Тънкият гласец в главата ми, който упорстваше и не искаше да млъкне.
	И още преди да си помисля, че трябва да го спра, вдигнах ръце до лицето му, плъзнах пръсти върху слепоочията, зарових се в кестенявите му коси и аз се отдадох — на него, на нас, на магията, в чиято власт бяхме.
	Не знам колко време останахме така да се целуваме насред тълпата също като в романтичните филми, които бях гледала толкова пъти. Времето бе спряло.
	Но всичко хубаво има край, дори и най-прекрасната целувка в историята на целувките, и устните му се откъснаха от моите, а времето се върна. Шумовете около нас се появиха отново, вече чувах музиката. Въпреки това стоях със стиснати очи. И тъй като не ги отварях, нищо не ме принуждаваше да виждам реалността.
	В гърлото ми заседна буца. Внезапно ми се доплака, но не знам дали от радост, или от тъга.
	Сигурно от второто.
	От гърдите ми се изтръгна въздишка, която не успях да сдържа.
	— Пак ще си отидеш, нали — прошепна Ерик с глас, който ми късаше сърцето, и опря челото си в моето. — И пак ще ме отбягваш.
	Лицата ни бяха толкова близо едно до друго, че усещах дъха му върху устните си.
	— Не те отбягвам — излъгах.
	Разбира се, че го отбягвах. Отбягвах го от дни, отбягвах да съм до него, отбягвах чувствата си от страх, че няма да мога да устоя.
	Ерик леко се засмя.
	— Принцесо, след Анже отношението ти към мен е безупречна дефиниция на „отбягвам“. Ако човек погледне за сверка в речника, с положителност ще види там снимката ти.
	Усмихнах се все така със затворени очи, но с безрадостна, тъжна усмивка.
	Нямаше как да не забележа, че това бе намек за разговора ни в Анже. С него започна всичко. А може би се лъжех и чувствата, които изпитвах към Ерик, се бяха родили много по-отдавна.
	Може би дори още в първия ден, още в момента, в който забелязах за първи път как в погледа му се мярна тъга и се запитах какво ли се крие зад арогантността и агресивността му?
	— Прав си — отвърнах.
	— Защо? Не ми казвай, че не изпитваш чувства към мен. Жестовете ти говорят обратното. Тази целувка казва обратното.
	— Знам…
	— Тогава какво има? Кажи ми, Алекс. От какво те е страх?
	— Не ме е страх — подхванах. — Аз…
	Аз съм сгодена!
	Само три думи, три кратки думи. Защо не можех да ги произнеса? Защо беше толкова трудно да го направя? Защо ми се струваше, че така сама, с голи ръце сякаш щях да изтръгна собственото си сърце от гърдите?
	Не можеше повече така. Не можех да продължавам да се измъчвам и по този начин да измъчвам и него. Трябваше да му кажа истината. И да се отдалеча, преди да е станало твърде късно. Преди вече да не съм способна да го направя.
	Поех си дълбоко въздух.
	— Ерик… — започнах с тих глас все така със затворени очи, но внезапно спрях.
	Буцата в гърлото ми пречеше да дишам и очите ми се напълниха със сълзи. Сърцето в гърдите ми сякаш се късаше на милиони дребни парченца.
	Това беше правилното решение. Това беше единственото решение.
	Отворих очи и вдигнах лице към неговото. Силните чувства, които видях в погледа му, ме блъснаха като плесница и всичките ми вътрешни органи се свиха на топка, пищейки, че не мога да му причиня такова нещо.
	Че не мога да причиня такова нещо на нас.
	Не им обърнах внимание.
	Нямаше „нас“. Нас — това бяхме ние двамата със Спенсър. И щеше да е по-добре както за него, така и за мен, колкото по-рано си спомня за това.
	— Има ли място, където бихме могли да поговорим? Тук… има твърде много хора, а и…
	Погледна ме така, сякаш искаше да намери отговор, да се успокои по отношение на това, което се канех да му кажа. Не знам какво си помисли заради сълзите ми, които ми беше все по-трудно да преглъщам, но затвори за миг очи, въздъхна и полека кимна с глава.
	— Ела, върви след мен. Знам едно място, където ще бъдем на спокойствие.
	Не бяхме направили и три крачки, когато музиката спря и Брюно се качи на естрадата с микрофон в ръката. Без изобщо да слуша какво казва приятелят му, Ерик продължи да се промъква през тълпата, държейки ме за ръка, за да е сигурен, че няма да изостана.
	— Добре дошли на всички и благодаря, че тази вечер сте тук — започна Брюно. — Преди всичко искам да ви кажа, че костюмите ви са направо фантастични и че Марин и аз наистина ви благодарим, че се включихте. Преди да дам думата на нашата главна организаторка, бих искал да споделя няколко думи. Не се безпокойте, знам, че ви се иска да танцувате и да се забавлявате и с нетърпение очаквате фойерверките, така че ще бъда кратък. Но бих желал тази вечер да ви кажа нещо важно. Всъщност, да го кажа по-специално на един човек — на Ерик Ланел, но да го чуете всички. Ерик, моля, ела на естрадата при мен…
	Думите на Брюно ни спряха насред устрема ни. Ерик се обърна към сцената, а после към мен.
	— Върви — казах му, отгатвайки въпроса в погледа му. — Ще те изчакам.
	— Сигурна ли си? Защото иначе Брюно може и да почака.
	— Не, Брюно не може да чака. Обещавам, че няма да избягам.
	Той продължи да се взира в мен още няколко секунди, сякаш за да се убеди, че не го лъжа и че наистина ще остана тук, после кимна и пусна ръката ми.
	— Ще ме чакаш тук, нали? Ще дойда, щом се измъкна.
	— Няма да мърдам.
	С няколко крачки пресече тълпата от танцуващи двойки, а очите на всички бяха вторачени в него. С един скок се оказа на естрадата, както го бе направил преди малко, и отиде при Брюно, а двама души качиха горе нещо като пиедестал, покрит с платно.
	Мушнах се няколко крачки напред, за да виждам по-добре, моментално забравяйки за тревогите си и изгаряйки от любопитство.
	— Ерик — започна Брюно, — благодаря, че си тук тази вечер. Знам, че не обичаш да си център на вниманието, затова ще бъда кратък.
	Докато говореше, кметът се бе приближил до пиедестала, увличайки и Ерик със себе си.
	— Както всички знаете — продължи той, — тази вечер поставя началото на цяла седмица тържества, с които ще отпразнуваме хилядолетието на Шандьоние. През 1016 година един новопроизведен рицар получава няколко хектара гора, насред която издига ловна хижа. Днес знаем това благодарение на проучванията на пристрастени историци, които се посветиха на историята на нашия град и на неговия замък. Тази вечер заедно с организационния комитет искам да отдадем почит не само на нашия красив град, но и на двама от най-ревностните и отдадени на работата си историци и негови пламенни защитници — и Брюно се обърна към Ерик. — Това са твоите родители, Ерик — Лора и Марк Ланел.
	Ерик не можа да скрие изненадата си и смръщи вежди.
	Проврях се още крачка напред, подтиквана от любопитство и нетърпение.
	— Знаеш, че винаги съм изпитвал към тях огромно възхищение — продължи Брюно, — въпреки че нямах удоволствието да познавам лично майка ти. Но винаги съм искал официално пред всички да споделя с каква преданост работеха за нашия град и за замъка, колко много обичаха Шандьоние и неговата история. Затова след като станах кмет, се заех да осъществя този замисъл.
	Брюно дръпна плата и откри великолепна скулптура на замъка Ферте-Шандьоние, изработена от бронз. Над замъка имаше една-единствена разцъфнала роза, която също бе направена от бронз. Бях доста далеч от естрадата и не можех да разгледам детайлите на скулптурата, но пък ясно виждах емоцията по лицето на Ерик, въпреки че той правеше огромни усилия да я скрие.
	— Розата е от същия вид като тази, която баща ти посади за майка ти — обясни Брюно, докато Ерик слушаше мълчаливо. — Днес ти връчвам скулптурата, направена в памет на Марк и Лора, без които Шандьоние нямаше да е това, което е днес. И знай, че всички ние ги обичаме много, светът загуби прекрасни хора, когато си отидоха от него.
	— Не знам какво да кажа… — прошепна Ерик със задавен от емоцията глас.
	Виждах по погледа му, че прави усилие да спре напиращите сълзи. Знаех го, защото бях видяла с очите си колко дълбоко го бе засегнала смъртта на баща му и колко страдаше още.
	Сърцето ми изведнъж преля от емоции. От благодарност към Брюно за жеста му, който — знаех това — развълнува дълбоко Ерик. Но и заради едно мощно чувство, което ме тласкаше към Ерик и ме изпълваше с желание да се кача на естрадата, да стисна с длани ръката му и да споделя с него този момент, да му кажа, че вече не е сам, че и аз съм тук. И че всички сме тук.
	— Няма нужда да казваш каквото и да е — подхвана Брюно и сложи ръка върху рамото на Ерик. — Знам. Това е нищо в сравнение с онова, което всички дължим на родителите ти. Предлагам ти засега да сложиш скулптурата някъде в кметството, за да може всички да й се любуват и да знаят кои са Лора и Марк Ланел. А когато замъкът бъде реставриран, ще я преместим там заедно с паметна плоча с надпис каква е историята на родителите ти и как е преплетена тя с историята на замъка. Обещавам ти го, Ерик — добави Брюно, като забеляза изненадата му. — Замъкът ще бъде реставриран.
	Кметът ме потърси с поглед в тълпата и като ме видя, се усмихна, после добави:
	— И не мисля, че изпреварвам събитията, като казвам, че всички, които присъстват тук тази вечер, ще се борят, колкото е необходимо, за да се възроди замъкът от пепелището. Ако си съгласен, разбира се.
	Ерик стоеше, взрян в скулптурата, само кимна с глава, без да произнесе и дума. Сигурна бях, че не смееше да отвори уста, за да не го повлекат емоциите.
	— Той не знаеше — заяви Марин до мен.
	Подскочих. Цялото ми внимание беше съсредоточено в ставащото на естрадата и не чух кога се е приближила.
	— Това, което правите за него, е нещо изключително — отвърнах.
	— Което _ние_ правим за него — поправи ме тя. — Брюно ми сподели, че имате нещо предвид за замъка.
	— Да — отвърнах, преди да й обясня същината на идеята си, която бях изложила сутринта пред Ерик.
	— Алекс, но това е чудесно!
	— Все още не е станало — добавих. — Не мога да обещая нищо.
	— Знам. Но с общи усилия ще успеем. Сигурно е. Ще спасим замъка.
	— Надявам се — въздъхнах и погледнах Ерик. — Във всеки случай ще направя всичко по силите си, за да осъществя идеята.
	— Благодаря, Алекс. Благодаря от все сърце!
	— Изчакайте, преди да ми благодарите.
	— Независимо дали ще стане, или не — благодаря. Не бяхте длъжна да правите каквото и да е.
	— Знам. Но това е по мое желание.
	— Разбирам. В крайна сметка историята на замъка в известен смисъл е и ваша.
	Настъпи тишина. После чух как Ерик, дълбоко развълнуван, благодареше на Брюно. Гърлото ми бе свито, а сърцето ми блъскаше. Сякаш… сякаш улавях какво изпитва. Все едно че го чувствах аз.
	Прокашлях се.
	— Вижте, всъщност не произхождам от семейство Сен Арман _stricto sensu_* — започнах да обяснявам, за да отклоня вниманието си от чувствата, които ме връхлетяха.
	[* Stricto sensu (лат.) — в конкретния смисъл на думата. — Б.пр.]
	— Как така?
	Обясних с няколко думи произхода на Тома.
	— Винаги съм се чудила защо е сменил името си. Това обяснява всичко. Направо си е за роман — добави Марин с усмивка.
	— И аз мисля така. Наистина би трябвало един ден някой да опише тази история. Сигурна съм, че ще се получи прекрасна книга.
	Марин остана така замислена известно време, после се обърна към мен и очите й блестяха от вълнение.
	— Спомняте ли си, че когато пристигнахте, ви споменах за приятелката ми, която живее в Бретан?
	— Да, е и?
	— Тя е романистка и неотдавна публикува превъзходен роман, който има шеметен успех. Сигурна съм, че ще бъде идеалният автор за случая. Перото й е надарено… с такава нежност и вълшебство, че всяка описана от нея история звучи като приказка.
	Замълчах, за да осмисля идеята. Роман, написан от истинска професионалистка, която да отдаде дължимото на преживяванията на моите прадеди… щеше да е чудесно. Наистина чудесно. И не само за мен.
	— Представете си само как може да се развие туризмът в полза на града и на замъка, ако се публикува роман, който разказва какво се е случило тук и ако този роман има успех! — възкликнах. — Вече си представям рекламните пана: „Това е мястото на трагичната и приказна история на последния барон Сен Арман“. — Струва си, все пак.
	Марин се позасмя.
	— Без съмнение! Ще й се обадя още утре. Ако сте съгласна, разбира се.
	— Ще се чувствам поласкана! Но сигурна ли сте, че ще иска да се заеме, а и дали ще има време?
	— Доколкото познавам Флави, няма никакво съмнение, че ще има желание да се захване с това! Няма как да устои на толкова красива любовна история. Освен това е и историк, така че изобщо не си задавам подобен въпрос. Що се отнася до времето, това вече е нещо друго, но няма как да разберем, ако не я попитаме.
	— Чудесно! Благодаря, Марин! Знаете ли, вие наистина сте прекрасен човек!
	— И вие — също.
	Усмихнах се тъжно и сведох поглед.
	— Не знам. От няколко дни насам изобщо не се чувствам прекрасен човек.
	Погледнах към Ерик и Брюно, които все още бяха на естрадата, и отново изпитах тъга при мисълта за разговора, който предстоеше.
	— Алекс, какво не е наред? Можете да споделите с мен, нали знаете това?
	Въздъхнах.
	— Знам, Марин. Няма нищо. Мисля… че е, защото предстои да замина оттук. Да напусна това място, замъка, вас.
	_И него…_
	Над тълпата наоколо погледът ми срещна погледа на Ерик и останахме така известно време.
	— Виждам — каза тихо Марин след малко. — Нали знаете… тук винаги ще има място за вас. Имам приятелка, която дава под наем малък, напълно самостоятелен апартамент над гаража си. Мога да говоря с нея да ви го даде на добра цена, ако пожелаете да дойдете отново за няколко седмици. Или за няколко месеца. Нали знаете? Заради романа. Или заради замъка. Или по каквато и да е друга причина.
	— Де да беше толкова лесно… — въздъхнах.
	Марин замълча и се заслушахме в думите на Брюно, поне привидно. Да си призная, не чувах нищо. Продължавах да се взирам в Ерик и в главата ми се въртяха хиляди мисли, хиляди чувства. Дори не разбирах за какво точно мисля.
	— Нали знаете — подхвана Марин полека, — че понякога решенията са много по-прости, отколкото изглеждат.
	— Да — отвърнах й. — Трудни са последиците от тях.
	— Алекс…
	— Да?
	Обърнах се към нея.
	— Обичате ли го?
	Сведох поглед и не отговорих веднага.
	— Не знам. Аз… Има нещо, но не знам какво е.
	— Какво ви пречи да го разберете?
	Отново въздъхнах. И пак замълчах. Но Марин беше прозорлива.
	— Вече си имате някого, така ли е? Онзи, с когото се опитвахте да се свържете дни наред? Чух ви една вечер — обясни тя, като видя изненадата ми.
	Стиснах устни и полека кимнах.
	— А Ерик знае ли?
	— Не.
	— Трябвало е да му кажете. Винаги е предпочитал честните отношения. Ненавижда преструвките.
	— Тъкмо се канех да му кажа, когато Брюно го извика, за да му направи този подарък.
	— Да, разбирам…
	— Загубена съм, Марин — признах си внезапно. — Знам, че трябва да се отдалеча, да се откажа от него, но…
	— Но е по-трудно, отколкото си го представяте.
	Кимнах с глава.
	— Опитайте с ези-тура.
	— Няма да взема такова важно решение, разчитайки на слепия случай!
	— Гледали ли сте „Теория за големия взрив“?
	— Телевизионният сериал ли? Да, но не виждам връзката.
	— Помните ли епизода, в който Шелдън е в магазин за видеоигри и се чуди коя конзола да избере?
	— Не, не си го спомням.
	— В този епизод Ейми го съветва да хвърли ези-тура, за да разбере кое предпочита.
	Сбърчих вежди — не разбирах какво иска да каже.
	— Просто е — обясни Марин. — Какъвто и да е резултатът, или ще сте щастлива от него, или ще сте разочарована. Ако сте разочарована… ще сте наясно какво решение да вземете.
	Замислих се за момент над съвета й. Наистина, хитро беше.
	Тъкмо се канех да й отговоря, когато чух Брюно да вика Марин и това ме спря.
	— Май дългът ме зове. Помислете върху това, което ви казах. И не забравяйте да се вслушате в сърцето си. Това е най-важното.
	— Благодаря, Марин.
	Усмихна се и ме остави сама с мислите ми, за да се присъедини към Брюно и Ерик на естрадата, като мимоходом подхвърли на Ерик да поостане малко по-дълго с нея, после ми намигна.
	Усмихнах се. Може и да бях феята на празника тази вечер, но без съмнение тя беше моят ангел пазител през целия ми престой тук. Тя също щеше да ми липсва.
	Дълги минути я слушах да говори с присъщото й чувство за хумор и пламенност, да обяснява как ще протече вечерта, какво се предвижда, за да се съберат средства за финансирането на сдружение, което да се занимава с опазването на замъка.
	— Скъпи дами, предвидили сме нещо специално за вас: танц с наддаване. След секунди започва наддаването за танц с онези, които избрахте в категорията „четиримата най-секси мъже в града ни“ — извинете, господа, но така гласуваха дамите: Бенжамен — нашият елегантен, провокативен и чаровен полицай; Максим — крайно прелъстителният и също толкова изкусен майстор готвач; Ерик — собственик на замъка и доктор с дух на авантюрист; и последният, но не и на последно място, това е нашият кмет. Господа, заповядайте, ако обичате на сцената, за да могат дамите да ви се възхитят…
	Като всички наоколо и аз се засмях, когато и другите двама се покатериха на естрадата и един след друг започнаха да излизат напред, за да се представят. Всеки от тях играеше перфектно ролята си — един излизаше пред публиката с дълбок поклон, друг се въртеше насам-натам, за да изпъкнат мускулестите му плочки или пък се надуваше като паун, за да съблазни присъстващите дами.
	Всички… освен Ерик, който не ме изпускаше от поглед, сякаш се страхуваше, че отново ще избягам.
	Усмихнах му се леко и той ми се усмихна.
	Марин тъкмо обясняваше как точно ще протече наддаването, когато телефонът ми започна да вибрира. Започнах да ровя с ръка в чантичката, прикрепена към китката ми, и го измъкнах оттам.
	Направо замръзнах, като видях лицето, което се появи на екрана.
	Беше Спенсър.
	Леката усмивка, която играеше по устните ми, се изпари безвъзвратно и усетих как раменете ми увисват. Няколко мига се взирах в лицето на годеника си, на мъжа, когото си бях избрала, докато търсех във всяко кътче на сърцето да открия някакво чувство към него.
	Напразно.
	Нямаше нищо. Абсолютно нищо.
	Вибрирането секна, включи се автоматичният регистратор.
	Продължавах да се взирам в екрана с лицето на Спенсър и в трите думи, които казваха, че съм пропуснала едно повикване, питайки се защо не му отговорих. Защо не успях да намеря дори следа от чувствата, които търсех.
	След няколко секунди телефонът отново започна да вибрира. Този път имах съобщение. Не го прослушах.
	Нямах желание.
	_Ти не си щастлива със Спенсър. Ти не разцъфваш с него… Имаш нужда от някой, който да споделя увлеченията ти, да те окуражава, да ги подхранва, а не да ги задушава в зародиш, както прави той._
	Думите на Беа отново и отново започнаха натрапчиво да се въртят в главата ми и внезапно всички парченца на пъзела по вълшебен начин заеха всяко своето място. Нямах нужда нито от монета за ези-тура, нито от някаква игра на късмета, за да разбера какви чувства изпитвам наистина.
	Просто трябваше да си отворя очите. И, както каза Марин, да се вслушам в сърцето си.
	Беа имаше право. Във всяко отношение.
	Самата аз не бях пожелала да погледна истината в лицето. Страхувах се да взема решението, което тя изискваше. Страхувах се от последиците. От неизвестността. Но време беше да спра да си заравям главата в пясъка като някакъв щраус и да погледна фактите лице в лице: отдавна вече бях минала точката, от която нямаше връщане назад. Глупаво и наивно беше да вярвам, че все още можех да го направя. И че все още бих могла да се върна към предишния си живот, сякаш нищо не е станало. Че бих могла да пренебрегна с лекота всичко, което се бе случило тук; всичко, което бях направила; всичко, което бях почувствала; всичко, което бях разбрала за себе си, и да се върна към рутината в живота си отпреди това, към работата, книгите, рисуването, телевизионните сериали, към Спенсър… Към живот без изненада, без страст в него, който водехме двамата заедно.
	Натрупаният опит отвори очите ми, за да разбера себе си, да разбера коя съм и какво искам от живота.
	А също и какво не искам.
	Сърцето ми ускори ритъма си, докато в ума ми всичко се подреждаше от само себе си, сякаш бях намерила най-сетне липсващото парченце от пъзела.
	Нямах никаква представа какво щеше да е бъдещето ми, нито дали Ерик щеше да е част от него и щях ли да успея да спася замъка по някакъв начин. Не знаех къде ще ме отведат чувствата, които изпитвах към неговия обаятелен собственик, нито дали щяха да ме отведат изобщо някъде, а и щяха ли да траят достатъчно дълго, за да намеря това място. Но сега поне ми беше ясно едно нещо.
	Моето бъдеще не беше със Спенсър. И за да съм напълно честна със себе си, трябва да призная, че отдавна вече той не бе част от него, но самата аз не бях пожелала да видя признаците за това. А те бяха очевидни. Пътищата ни се бяха разделили, без да си дадем сметка за това. Бяхме се затворили в рутината и тя бе сложила край на нашата връзка още преди да ми предложи да се омъжа за него.
	Обичах го и сигурно винаги щях да го обичам, но сега съзнавах, че това беше по-скоро приятелска обич, а не нещо друго. Обичах го, както човек обича най-добрия си приятел или брат си, но не и като годеник или като любовник. Вече не изпитвах желание да се хвърля на врата му посред бял ден и да го целувам до забрава. Не копнеех за тялото, за усмивката, нито за звука на гласа му. Той не беше в мислите ми всеки миг от денонощието.
	Всичко това изпитвах към Ерик. Към него и единствено към него.
	И наистина исках да знам има ли шанс той и аз да бъдем заедно. Дали би могло някога да съществува ние.
	Вдигнах очи и инстинктивно потърсих погледа на Ерик. Усмивката от лицето му бе изчезнала, там се четеше тревога. Сигурно бе забелязал как изражението ми се бе променило. Усмихнах му се, размахах телефона, за да го успокоя, и му дадох знак с глава, че ще се отдалеча за малко, колкото да изпратя едно съобщение.
	Кимна, показвайки, че ме е разбрал. Измъкнах се от тълпата и си потърсих място малко по-назад, за да мога все пак и да се възхищавам на спектакъла. Марин продължаваше да говори, мъжете на сцената да се правят на красавци, а Ерик ме следеше с поглед.
	Написах кратко съобщение.
C>
	„Сега не мога да отговоря. На нещо като маскен бал съм, много приятен. Ще имаш ли възможност да ми отделиш малко време утре? Наистина трябва да говоря с теб.“
C$
	Пръстът ми стоеше върху бутона за изпращане, но за части от секундата се поколебах. Сърцето в гърдите ми блъскаше с все сила. Сигурна ли бях в себе си? Дали не правех грешка в момента? Не хвърлях ли на вятъра пет години от живота си за нещо… което може би дори не съществуваше? За мъж, който може би не ме обичаше истински?
	Знаех, че така ще причиня страдание на Спенсър. Ще разочаровам и моите, и неговите родители, а изпитвах огромно уважение и привързаност към тях.
	Щеше да ми се наложи да поема отговорност за постъпката си, да приема, че ще причиня болка на другите, за да намеря себе си. След такъв разговор нямаше вече да има връщане назад. Това ли исках?
	Отговорът беше ясен: да.
	Да, исках точно това. Исках да намеря себе си. Не желаех вече да живея така. Копнеех за нещо повече. За Ерик, за замъка, за свободата си и за тази авантюра. Жадувах за екзалтацията от непознатото.
	А то започваше сега.
	Не исках да отлагам и натиснах бутона за изпращане, слагайки край на колебанията си, на безконечните дни страдание и постоянно възникващи въпроси. Може би не си давах сметка какво точно правя, но изведнъж се почувствах… не знам как да кажа. Почувствах се освободена. Спасена. Готова да приема всичко, което животът щеше да ми предложи. Бях изплашена, ужасена, но ми олекна, завладя ме оптимизъм.
	За първи път от дълго време насам бях сигурна, че бъдещето ще ми се усмихне. И че всичко ще е наред.
	Бях щастлива. Най-сетне. Вече знаех коя съм. Знаех какво искам. Сега нещата бяха ясни.
	Тази вечер, след като тържеството приключи, щях да говоря с Ерик. Щях да му кажа всичко, без да крия каквото и да е. Да му разкажа за Беа и Спенсър и за решението си да загърбя миналото и да се посветя на бъдещето и на замъка. На себе си. На него.
	Щеше да ме разбере. Знаех, че ще ме разбере.
	Отново го потърсих с поглед и когато той ме видя, сякаш погледите ни се сляха. Пак му се усмихнах. Само че този път уверено. С усмивка, пълна с обещания. Усмивка, която казваше, че споделям чувствата му и съм готова да поема рисковете, които тя води след себе си.
	Лицето му сякаш грейна, засия от щастие и той също ми се усмихна. Светът около нас изчезна и се почувствах щастлива и лека. Сякаш вече нищо не можеше да ме засегне. Бях намерила своето място. Приближавах се до _happy end_ на своята история.
	Сигурно беше.
	Четях го в погледа му.
	И тъкмо когато се канех да се върна при хората на площада и — да се включа в наддаването, за да спечеля един танц с мъжа, за когото сърцето ми копнееше, усетих, че някой стои плътно зад мен, и две длани изведнъж затулиха очите ми. После един глас прошепна право в ухото ми:
	— _The fairest of them all… May I kiss you, my fair lady?_*
	[* The fairest of them all… May I kiss you, my fair lady? (англ.) — Ти си най-красивата от всички… Мога ли да те целуна прекрасна лейди? — Б.пр.]
	Усмивката ми замръзна и всички мускули на тялото ми се напрегнаха.
	_Този глас… но как така?_
	И още преди да успея да реагирам, двете ръце се отдръпнаха от очите и ме хванаха за раменете, за да ме завъртят.
	Спенсър ме прегърна, притисна ме до себе си и под смаяния поглед на Ерик страстно ме целуна.


>	32
>	Габриел

	_Анже, февруари 1900_
	Когато писмото дойде, бяха минали точно седем дни, двайсет и два часа и четиридесет и пет минути от случилото се, което Габриел сега наричаше „инцидента“.
	Седем мъчителни дни, през които се бореше със страха, че може да се окаже лице в лице с Етиен, и този страх бавно изпълзяваше всеки път, щом излезеше навън.
	Седем безкрайни дни, в които потискаше неприятното чувство, което упорито се бе загнездило в нея, въпреки усилията й да го прогони.
	Седем ужасяващи дни, през които дръзко се изправяше срещу кошмарите, които всяка нощ нахлуваха в сънищата й, опитваше се всяка сутрин да убеди сама себе си, че всичко е наред, прикривайки тъмните кръгове под очите си с дебел слой светла пудра.
	Седем непоносими дни, през които напразно очакваше отговор на последното си писмо до Тома, което бе написала с трепереща ръка през нощта след инцидента, подбирайки грижливо думите.
	И накрая, когато най-сетне почувства малко да й олеква, когато най-сетне вместо страх я завладя ярост, после — гняв и накрая — решимост, когато най-подир си каза, че след всяка буря грейва слънце, дойде писмото.
	И Габриел усети, че губи свяст.


	В това обедно време имаше малко клиенти, прогонени от студа и вятъра, които от няколко дни властваха над Анже. Навсякъде в града — и в домовете, и навън — настроението на всички беше мрачно като небето. Морис се беше настанил на бюрото си зад касата и преглеждаше счетоводните книги, а Габриел подреждаше етажерките, почистваше от прах всяко кътче и подреждаше там новите книги сред мъчителната тишина, която все по-често изпълваше книжарницата след… инцидента.
	Раздавачът влезе след веселото иззвъняване на камбанката, както правеше всеки ден, и поздрави с обичайния си радостен вид книжаря и дъщеря му, после тръгна към дъното на магазина, за да остави пред Морис малка купчина писма. Докато Морис ги преглеждаше набързо, Габриел, която искаше да се поразведри, покани пощальона да се стопли за малко в книжарницата и дори му предложи от бисквитите, които бе изпекла предишната нощ, докато се бореше с безсънието. Тъкмо разговаряше разсеяно с него, когато с крайчеца на окото си зърна как баща й се намръщи и се отдалечи, за да остане сам и да прочете едно от писмата.
	Тежко предчувствие я обхвана, но тя се опита да не му обръща внимание. Сигурно не беше нещо важно. Беше най-обикновено писмо, а известно е, че лошите новини пристигат с телеграма. Не биваше да се тревожи само защото двамата с баща й нямаха никакво известие нито от Тома, нито от Елен, нито от когото и да е от приятелите им в замъка вече повече от седмица.
	— Е, какво ново днес, мосю? — полюбопитства Габриел, за да потисне страха в душата си.
	— Нищо особено, госпожице Вилньов — отвърна той с пълна уста. — Нищо особено. Бисквитите ви са направо превъзходни! Ще ми кажете ли рецептата, за да я дам на жена ми?
	— С удоволствие. Не мога да повярвам, че няма какво да ми разкажете. Не е характерно за вас! — подкачи го младата жена, убедена, че няма по-голям разносвач на клюки от него в града.
	— Ммм… Почакайте, ами да! Чухте ли за огромния пожар, който изпепелил един замък на шейсетина километра оттук преди няколко дни? Било е нещо страшно! Най-опустошителният пожар в района от десетилетия насам!
	Усмивката на Габриел замръзна на лицето й и кръвта се смрази в жилите й.
	— Пожар ли? В замък? — попита тя, прогонвайки страха, който внезапно стисна гърлото й.
	— Да — кимна той, без да осъзнава ефекта от тази дума, състояща се само от две букви, върху събеседницата му. — Една клиентка ми разказа това миналия петък. Дъщеря й, която й гостува, живее в района на замъка, та тя казваше, че пожарът бил нечувано страшен и че бил необходим цял ден, за да го угасят. Целият замък изгорял. Трагедия.
	— За кой замък става дума? — попита Габриел и усети как паниката я връхлита.
	Все пак, каза си тя, опитвайки се да се успокои, докато кръвта й блъскаше чак в слепоочията, в района наоколо има десетки замъци. Може да става дума за някой друг.
	Сигурно ставаше дума за друг замък.
	— Чакайте да си спомня… Намира се някъде около Азе льо Ридо… В град, чието име започва със „С“… Не, с „Ш“…
	_О, не!_
	Габриел се вцепени.
	_Не може да е Шандьоние — повтаряше си. — Не може да е нашият замък. Не е възможно. Невъзможно е._
	Секундите, през които раздавачът се опитваше, за да си спомни името на града, което не й се щеше той да произнесе, й се сториха цяла вечност.
	После той се сети и Габриел имаше чувството, че земята под краката й се продъни.
	Оказа се, че писмото, което Морис бе получил, беше от господин Варен, нотариус в Шандьоние. С него той съобщаваше с хладни неутрални фрази, че в резултат на пожар е унищожено изцяло западното крило на замъка и всичко в него и със съжаление го уведомяваше, че вече не съществува библиотека за продан. Осведомяваше го, че ще му бъде изплатена сума във вид на обезщетение за причинените неудобства и за финансовата загуба, която произтичаше от това събитие, веднага щом приключат административните формалности.
	Когато Габриел дочете до края писмото, погледна баща си и с натежало от мъка сърце попита:
	— Защо ни предупреждава нотариусът, а не Елен или Селест? Или дори Тома? Дали е в течение?
	— Не знам — отвърна баща й, очевидно объркан и разтревожен също като нея. Май дори и повече от мен, помисли си Габриел. Защото ако тя се уповаваше на утешението, че Тома е в Англия, така че няма как да е пострадал от пожара, то Морис нямаше на какво да разчита, че Елен не е ранена.
	След половин час двамата хванаха _in extremis_* първия възможен влак, който заминаваше на изток.
	[* In extremis (лат.) — в последния момент. — Б.пр.]
	В посока към Шандьоние.


	Пътуването беше дълго, непоносимо дълго. Габриел и баща й разговаряха малко, всеки потънал в тревогата си, която не можеше да се опише с думи.
	Най-сетне, след като мина, както им се стори, цяла вечност, пристигнаха в замъка и от картината, която ги посрещна, сърцето на Габриел щеше да спре да бие. През цялото време на пътуването тя се тревожеше единствено за Селест, за Елен и за останалите и не беше готова да види това, което се изпречи пред погледа й. Но сега, когато най-после беше там, действителната картина на пожара я шибна като камшик. Това вече не бяха само думи. Беше реалност. И почернелите стени, и димът, който въпреки студа все още се виеше от опожареното крило на замъка, я доказваха. И всичко останало — като черния и мръсен сняг, осеян с всевъзможни, най-различни боклуци.
	Овъглени листове, изгорели книги и толкова силно деформирани от топлината предмети, че бяха станали неузнаваеми.
	За момент Габриел застина смаяна пред вида на бедствието, което се разкри пред нея, и притисна с ръка сърцето си, сякаш за да не му позволи да изхвръкне.
	Нямаше думи да изрази мъката, която я сграбчи.
	Приближи се тихо до купчина боклуци, от която стърчаха няколко книги, отчасти запазени, бог знае по какво чудо. Наведе се и измъкна една, хващайки я за крайчето. Беше подгизнала от снега и водата. Щеше да се разридае, когато разпозна един от романите, които четеше на Тома вечер в библиотеката. Беше от любимите книги на майка му, така й бе казал той. „Романи за рицарите на Кръглата маса“ от Кретиен дьо Троа.
	От нея се изплъзна някакъв лист, останал по чудо почти незасегнат.
	Сърцето на Габриел пропусна един удар, докато го разглеждаше. Беше снимката, която Арно й направи в деня, в който Тома й съобщи, че заминава за Англия. В деня, в който я бе целунал за първи път.
	Беше видяла със собствените си очи как Тома я слага в папка за документи и я взима със себе си, преди да тръгне за Англия.
	Обзе я панически страх.
	Означаваше ли това… че Тома е бил тук по време на пожара? И може би е пострадал? Затова ли нямаше новини от него? Дали всички не бяха пострадали? А може би имаше нещо още по-страшно?
	_Не… Моля те, Господи, само това не…_ — помисли си младата жена и ридания изведнъж задавиха гърлото й.
	Изправи се и потърси с поглед баща си, когато чу един глас да отеква в оглушителната селска тишина.
	— Мосю Морис? Госпожице Габриел? Какво правите тук?
	Габриел се обърна да види откъде идва този толкова познат глас. На няколко крачки от нея стоеше Гийом и буташе една празна количка. В началото изпита облекчение и все така със снимката и с книгата в ръка се спусна към него и се хвърли на врата му.
	— Гийом! Толкова съм щастлива, че си жив. Дали… всички са добре? Какво се е случило? Къде е Тома? А Елен, Селест, Анес?
	— Всички са добре — отвърна Гийом с мрачно лице и рязко се освободи от прегръдката й. — Имаше повече страх, отколкото опасност. Засега Анес е при родителите си. Елен е у Селест.
	Студеното дистанцирано поведение на Гийом изненада Габриел, но младата жена си помисли, че е от преживения шок.
	— Слава богу — въздъхна тя, докато Морис идваше към нея. — Какво се е случило? Къде е Тома?
	— Преди пет дни избухна пожар от искра в електрическата мрежа — отвърна Гийом с безизразен глас. — Преди да успеем да направим каквото и да е, цялото крило гореше. Водата в рова беше замръзнала, нямаше с какво да гасим и пожарът унищожи три четвърти от замъка.
	— О, небеса!
	Морис стоеше до Габриел напрегнат до крайност.
	— Елен добре ли е? — попита.
	Гийом кимна с глава.
	— Да, добре е. Имаше леки изгаряния, защото се опита да измъкне едно от кученцата от шкафа, където се бе заклещило. Но е добре — добави, като видя как книжарят побледня. — Ще се оправи. Изгарянията са повърхностни.
	— Веднага ще отида да я видя — реши Морис.
	Гийом кимна с глава.
	— Чака ви. У Селест е. Това е третата къща на Рю дьо л’Еглиз. Вратата е боядисана в синьо, няма как да не я видите.
	— Благодаря, Гийом.
	Гийом отново кимна, но беше все така хладен и дистанциран.
	Нещо не беше наред.
	— А Тома? — попита Габриел отново. — Той къде е?
	— Мосю Д’Арси е добре.
	— Той… Значи, той в действителност е бил тук?
	— Да, тук беше, когато пожарът се разрази — потвърди Гийом.
	Габриел беше объркана и си задаваше десетки въпроси. Защо не я бе предупредил, че се е върнал? Защо не беше минал през Анже, както бе обещал? Защо не ги бе известил за пожара?
	Можеше да се намерят купища отговори на тези въпроси, но единственото важно нещо в момента беше да види Тома, да го притисне в прегръдката си и да се убеди със собствените си очи, че е жив и здрав.
	Всичко друго беше второстепенно и с времето всяко нещо щеше да си дойде на мястото.
	— Къде е той? Тук, в замъка ли е заедно с теб?
	— Не.
	— Тогава къде е? Искам да го видя.
	— Струва ми се, че трябва да говорите с Елен.
	Тревогата й внезапно нарасна, завладя я и по гърба й полази студена пот.
	— Защо? Къде е? Какво се е случило? Кажи ми, Гийом! Кажи ми какво става! Моля ти се — помоли го тя и я обзе на паника. — Трябва да го видя!
	Нещо се мерна в погледа на Гийом, някакво колебание, някаква несигурност, която измести предишната му студенина.
	— Значи вие не… Възможно ли е да… О, боже!
	— Какво? Гийом? КАКВО СТАВА?
	Той само поклати глава.
	— Ще ви заведа у Селест.
	Гийом и Габриел се присъединиха към Морис в каляската, която стоеше пред замъка, и младият мъж седна на капрата до кочияша, за да ги заведе при Селест. Габриел беше напрегната като опъната тетива, сърцето й биеше до пръсване и в главата й се въртяха и прииждаха отново и отново въпроси. Защо Гийом не искаше да й каже нищо? Какво трябваше да научи от Елен?
	Каляската едва бе спряла, когато Габриел скочи на уличния паваж и забърза към портата, а Морис и Гийом я следваха по петите. Сякаш бе отгатнала, че са там, Селест отвори в мига, в който младата жена почука, и Габриел се хвърли в прегръдката й.
	— Селест! — извика тя.
	— Габриел! Морис! Ето ви най-сетне! Започнах да си мисля, че не сте получили телеграмата!
	— Каква телеграма? — възкликна Габриел. — Не сме получавали телеграма!
	— Не сте ли?
	— Не! Всичко, което получихме, беше писмо от нотариуса! Селест, къде е Тома?
	Готвачката я измери за миг с поглед, после каза:
	— Елате, влезте. Не стойте на студа.
	_Господи… но какво се е случило?_
	Габриел и баща й едва бяха прекрачили прага, когато Дукесата заедно с петте си кученца се втурна да ги посрещне с цял хор от джафкане. Младата жена се наведе да ги помилва, олекна й, че никое от животните не бе пострадало.
	— Може ли да видя Елен? — веднага попита Морис.
	— Разбира се, Морис! Чака ви! Елате, последвайте ме. Хайде, чиба — обърна се готвачката към кучетата, пропускайки Морис и Габриел да минат. — Ще имате, колкото щете време да ги поздравите по-късно.
	Габриел гореше от желание настоятелно, да попита отново къде е Тома, но не искаше да лиши баща си от спокойствието, от което той също имаше нужда. Така че преглътна въпросите и мъката си и последва Селест и Морис с кученцата в краката си и Гийом след нея, докато стигнаха до една малка стая навътре в къщата, където Елен лежеше с бинтовани ръце и глезен.
	Морис се спусна към нея, шепнейки името й, и я прегърна с такава сила, че можеше да счупи костите й. Габриел забеляза как по бузата на баща й се плъзна една сълза.
	— Елен — прошепна той, — толкова се изплаших. Помислих, че съм те изгубил. И че…
	Не довърши фразата и я притисна още по-силно към себе си. Доколкото можа с бинтованите си ръце, Елен отвърна на прегръдката му, а по лицето й видимо се четеше облекчение.
	— Помислих, че вече не ме искаш. Все не идваше, така че… А и като се има предвид ситуацията…
	Морис леко се отдръпна, обгърна с длани лицето на Елен и погледът му срещна нейния.
	— Каква ситуация? — попита той с вълнение, на каквото Габриел рядко го бе виждала да се поддава. — Дойдохме веднага щом разбрахме за пожара, полудях от тревога.
	Габриел се приближи до леглото и прегърна икономката през раменете, а с другата направи същото и с баща си.
	— Така ми олекна, като видях, че сте добре — едва отрони Габриел.
	— Добре съм — отвърна с приветлива усмивка Елен. — Имам само няколко изгаряния и много лошо изкълчване.
	— Много ли те боли? — попита Морис нежно, милвайки лицето на годеницата си с върха на пръстите.
	Елен поклати отрицателно глава, а очите й блестяха от преливащите чувства.
	— Търпи се. Можеше и да е по-зле. Всичките се измъкнахме невредими.
	И тогава, тъй като не можеше да издържа повече, Габриел зададе въпроса, който пареше устните й:
	— А Тома? Гийом ми каза, че е бил тук, когато е избухнал пожарът.
	Гийом се бе свил в един ъгъл на стаята, забил поглед в пода.
	— Всъщност тук беше, но е добре. Нищо му няма.
	— Къде е той?
	След въпроса й настъпи мъртва тишина, а Селест и Елен се спогледаха разтревожено.
	— Какво става? — попита младата жена. — Какво криете всички от мен? Защо ме гледате с такива погребални физиономии? Къде е Тома? Кажете ми къде е!
	Безпокойството я задушаваше и беше толкова силно, че гласът й изтъня до такива високи тонове, каквито никога преди това не бе достигал. Селест се приближи до нея и хвана ръцете на младата жена.
	— Габриел, ние разбираме всичко. И знай, че те обичаме все така, каквото и да се случи.
	— Но защо ми казвате това?
	Този път проговори Елен:
	— Ти имаш право да промениш решението си. Признавам си, че не очаквах да го направиш, но това е твое изконно право.
	Габриел вече изобщо не разбираше какво става. Сърцето й се мяташе в гърдите, виеше й се свят, едва си поемаше дъх и искаше някой да й обясни, и то веднага.
	— Но за какво говорите, кажете най-сетне! — извика тя, поддавайки се на паниката.
	— Габриел — отрони Селест тихо, — мосю Д’Арси ни каза, че си променила решението си. И че има някой друг в живота ти. И сватбата е отменена.
	— КАКВО? Не, аз не… Сватбата не е… Но защо той…
	Тя млъкна, нямаше сили да довърши фразата.
	Морис стана и прегърна дъщеря си през раменете, объркан колкото нея, и погледна въпросително Елен.
	— Така ни каза, когато се върна от Англия — обясни икономката смръщено, а лицето й изразяваше недоумение. — И че си променила решението си.
	За Габриел обяснението на Елен беше като леден душ. Сякаш земята се отвори под краката й и я погълна цялата в бездънната си бездна.
	— Мисля, че не знае — каза Гийом зад гърба й.
	— Как не знае? — попита Селест в отговор на Гийом.
	— Не знам какво искате да кажете — заяви Габриел. — Не съм променяла решението си. Сигурно е някакво недоразумение.
	— Недоразумение ли? — повтори думите й Селест изплашена.
	— Ама кажете най-сетне каква е тази история? — извика и Морис на свой ред.
	Габриел усети как паниката я завладява окончателно, щеше да полудее от тревога.
	— Къде е той? — попита Габриел и й се стори, че го прави за хиляден път в този един час. — Ще говоря с него. Аз… За бога, кажете ми къде е!
	Селест и Елен отново се спогледаха с тревога.
	— Казваш, че не си променяла решението си? — попита Елен. — И че не възнамеряваш да се омъжиш за друг?
	— Не! — изкрещя Габриел отчаяно. — Разбира се, че не! Не искам никого другиго, освен него. Обичам го! Не искам да се омъжвам за друг! Искам да се омъжа за него!
	Колкото повече говореше, толкова по-ясно виждаше ужасените погледи на Елен и на Селест, които я гледаха с все по-широко отворени очи.
	— Кажете ми къде е!
	Тишината ставаше все по-протяжна, сякаш вечна, тежка, смазваща, непоносима — тишина, която никой не смееше да наруши. Габриел чувстваше как страхът пълзи в нея. Защо не отговаряха на въпроса й? Защо никой не отговаряше на този елементарен въпрос?
	Чувстваше се зле, гадеше й се, тревогата бе проникнала чак до глъбините на душата й. Ръцете й трепереха, сърцето й биеше лудо и вече не знаеше дали трябва да крещи, да плаче или да умолява, за да сложи някой край на това мъчение и да й каже къде е Тома.
	— Аз… аз съжалявам, Габриел — каза най-накрая Елен с глух глас. — Той е в Ла Рошел. Корабът му вдига котва утре призори… и тръгва към Ню Йорк.


>	33
>	Александра

	_Шандьоние на река Виен. В наши дни_
	— К… акво… какво правиш тук — заекнах и се отдръпнах рязко. Спенсър сбърчи вежди с едва доловима усмивка.
	— И аз също се радвам да те видя, мъничката ми — каза той и пак ме целуна.
	— Да, не, аз също, но… не те очаквах… Как така?
	— Липсваше ми, а и от последното ти съобщение ми се стори, че не се чувстваш в свои води, така че скочих в първия самолет, който успях да взема. И ето ме!
	— Но това беше вчера!
	— Да. Нали ти казвам — в първия самолет. Наистина се разтревожих. Всичко наред ли е? — попита, взирайки се в погледа ми.
	— Да, да, всичко е наред — отвърнах машинално.
	— ОК, олекна ми.
	Притегли ме към себе си и отново ме прегърна. Стоях объркана, не се възпротивих и опрях чело в рамото му.
	Наистина бе зарязал всичко. Тутакси. Заради мен. Никога не бе захвърлял работата си така. Особено насред съдебен процес. За първи път от пет години правеше нещо толкова лудо и спонтанно заради мен.
	И трябваше да се случи точно тук. Тъкмо когато исках да затворя тази страница от живота си. От нашия живот.
	Дали това не беше знак, че щях да направя грешка? Или знак, че трябва да си дадем още един шанс?
	Сърцето ми биеше до пръсване, а в душата ми беше пълна бъркотия. Вече не знаех какво да мисля.
	— Имам и друга изненада за теб — пошепна в ухото ми.
	_Господи!_ Но какво става?
	— Ще те заведа във Венеция за няколко дни.
	— Какво? Във Венеция ли?
	_Holy macaroni…_ И трябваше да е точно Венеция! Винаги съм мечтала да отида там, десетки пъти бях планирала да посетим града като влюбени, но винаги се налагаше да се отказваме в последната минута заради работата му…
	_Fudge. Fudge-fudge-fudge-fudge-fudge-fudge-fudge_*
	[* Fudge (англ.) — празни приказки. — Б.пр.]
	— Да! — продължи ентусиазирано. — Говорих с Елизабет да ти даде още няколко дни отпуска. Утре взимаме самолета!
	— _Whaaaat?_*
	[* What (англ.) — каквооо? — Б.пр.]
	— Обадил си се на шефката ми, за да удължи ваканцията?
	Не можех да реша дали това не беше крайно нахално, или пък безумно романтично.
	— А тя съгласи ли се?
	Сега вече нямаше никакво съмнение: окончателно бях в четвъртото измерение. Сигурно всяка минута щях да се събудя и да осъзная, че съм в стаята си в странноприемницата и че през цялата вечер съм сънувала.
	— Нямаше как да е иначе.
	Спенсър ме гледаше все така усмихнат, очевидно много доволен от изненадата, а аз продължавах да се взирам смаяна в него.
	— Е, доволна ли си? — попита той възбудено като петгодишно дете на Коледа.
	— Да, разбира се, аз… очарована съм.
	Лицето му грейна в широка усмивка.
	— Впрочем за какво искаше да говорим? Видях съобщението ти точно преди да дойда тук.
	— Аз… аз… — заекнах напълно объркана.
	Не знаех какво да отговоря. Само преди две секунди най-сетне бях взела решение и мислех, че съм сигурна, а сега… цялата ми убеденост отново рухна.
	— Всичко наред ли е, Алекс? — чух внезапно един твърд глас зад гърба си.
	Ерик.
	По дяволите! Ерик! Видял е всичко…
	_Ох, fudge, не…_
	Обърнах се към него.
	— Да, да, всичко е наред. Всичко е наред.
	— Мога ли да знам вие кой сте? — попита той Спенсър.
	— Годеникът й — отвърна той със силен американски акцент, като се затрудняваше да намери думите на френски. — Мисля, че си личи.
	Затворих очи и едва сдържах една въздишка от отчаяние.
	_Crap. Crap-crap-crap._
	Не бях предвидила да съобщя на Ерик точно по този начин за своя бъдещ ексгоденик.
	— Ерик — започнах и отворих очи с надеждата, че ще успея да овладея ситуацията.
	— Годеникът й, така ли?
	Засмя се горчиво.
	— Това обяснява много неща.
	Долових в думите му упрек, болка, обвинение в предателство.
	— А вие сте? — попита Спенсър с тренирания глас на адвокат — твърд и авторитетен.
	Ерик го погледна изпитателно за секунди, после отговори:
	— Никой. Аз съм никой.
	След това се обърна към мен и подхвърли:
	— Довиждане, Алекс. Желая ти много щастие в бъдещия ти живот. Зарежи замъка. Няма да имаме нужда от теб.
	И с тези думи се обърна и този път избяга той.
	Всяка негова дума разкъсваше все повече сърцето ми.
	— Ерик! — опитах се да го спра, откъснах се от Спенсър и тръгнах след него. — Ерик, нека ти обясня!
	— Няма какво да обясняваш. Всичко разбрах.
	Той ускори крачка и аз се затичах след него. Чух зад гърба си стъпките на Спенсър.
	— Алекс, какво става? — попита той.
	— Ерик! — извиках отново.
	Напразно. Не спря.
	Сцената беше направо като от водевил: Ерик, който вървеше с бързи крачки, а килтът пляскаше прасците му, после аз, която едва го догонвах с малки крачки, умолявайки го да ме изслуша, и накрая Спенсър, който ме следваше, смръщил вежди и напълно объркан, и някакъв разговор напред-назад от един на друг език.
	Ако не бях в центъра на действието и ако не усещах, че крехкият картонен замък, какъвто беше животът ми, рухваше, сигурно щях да се разсмея на глас. В случая обаче ми се плачеше.
	— Ерик…
	— Алекс!
	— Ерик, моля ти се, не бързай толкова. Трябва да поговорим!
	— Мисля, че искаше да говориш с мен, Алекс! — извика Спенсър.
	Беше се уморил да тича след мен, хвана ме за ръката и ме принуди да спра.
	— Сега ще ми кажеш какво става! Какво означава тази сцена? Този кой е?
	Годеникът ми, който обикновено беше невъзмутим и винаги се владееше, сега ме гледаше напълно объркан и очакваше отговора, на който имаше право. Затворих очи, издишах продължително и после ги отворих.
	В края на улицата Ерик нахлупваше каската си и се качваше на мотора. Гледах го безпомощна как го запали и се отдалечи в нощта, отнасяйки със себе си и част от мен.
	Не знаех дали щях да го видя някога отново.
	Обърнах се към Спенсър, който продължаваше да чака отговора ми и лека-полека губеше търпение.
	— Спенсър, мисля, че… мисля, че трябва да поговорим.
	— И аз мисля така, да.
	— Остави ме… остави ме, преди това да се обадя по телефона.
	Спенсър се поколеба, после кимна утвърдително.
	— Малко по-надолу натам, близо до воденичното колело, има една пейка — казах и му посочих уличката, която се спускаше към реката. — Моля те, бъди добър да ме изчакаш там. Ще дойда след няколко минути.
	— Чудесно.
	Продължи още известно време да стои, вгледан в мен, после се обърна и тръгна в посоката, която му показах.
	Набрах номера на Ерик, знаейки категорично, че няма да ми отговори, защото беше на мотора, но все пак исках да си пробвам късмета. Автоматичният отговор дойде още преди телефонът да започне да звъни. Написах набързо едно съобщение с молба да ми звънне при първа възможност, но бях убедена, че със сигурност нямаше да го направи. После се върнах на площада и намерих Марин, която, виждайки как Ерик напуска сцената като на пожар, се бе опитала, доколкото й бе възможно, да оправи нещата и очакваше да разбере какво става.
	— Алекс, какво беше това? Къде е Ерик?
	— Тръгна с мотора не знам накъде. Телефонът му е изключен.
	— Но какво стана?
	— Годеникът ми решил да ме изненада — признах. — Появи се изневиделица. И… и Ерик го видя да ме целува.
	Марин замълча, но по погледа й прочетох, че разбра.
	— _Fudge…_ — изругах. — Непременно трябва да го намеря. И да му обясня. Марин, той ми каза да забравя замъка! Не искам да забравям нищо — нито замъка, нито него!
	— Успокойте се! Казал го е под въздействието на гнева. Дайте му време да дойде на себе си и после ще можете да се обясните. В момента, струва ми се, първо трябва да уредите отношенията с годеника си. Ерик няма къде да избяга. Има нужда да остане сам, за да подреди мислите си.
	Само че не исках да го оставям сам. Исках да му кажа. Изпитвах нужда да се изясним. Да му обясня какво чувствам. Нуждаех се да видя в погледа му, че не съм го загубила завинаги.
	Трябваше да го видя. И то веднага.
	Накрая обаче кимнах с глава и с въздишка се съгласих с мнението на Марин.
	— Имате право. Трябва да говоря със Спенсър.
	— Това е най-доброто, което може да се направи, и то незабавно. Обещавам да ви държа в течение, ако Ерик се обади.
	— Благодаря, Марин.
	После се върна да се заеме с празника, който заминаването на Ерик почти напълно обърка, аз се завъртях и се отправих към Спенсър.


	Не бързах да стигна до пейката, където беше срещата. Имах нужда да се освободя от натрупаните емоции и да си възвърна спокойствието поне дотолкова, че да мога да разговарям с него сдържано и разумно. Дължах му поне това.
	Когато стигнах до брега на Виен, спрях за миг и крадешком се вгледах в него. Стоеше изправен както обикновено, но извивката на раменете му ясно показваше, че е напрегнат. Като го видях така, не успях да потисна връхлитащото ме чувство за вина.
	Бавно се приближих и застанах до него. Известно време никой от нас не проговори.
	От далечината едва долиташе музиката от бала. Вдигнах лице към звездите, които блещукаха на безлунното небе, чудейки се как да започна.
	Беше странно — никога досега не ми беше трудно да разговарям с него. И точно тази черта харесвах у Спенсър. Лекотата, с която общувахме.
	Кога бяхме спрели да разговаряме така? Да се изслушваме един друг?
	— Тук изглежда са се случили някои неща по време на престоя ти — каза накрая Спенсър с поглед, забит право пред себе си.
	— Да, така е.
	Тишина.
	Обърна се към мен.
	— Кой беше този тип? — попита с добре познатото ми спокойствие и хладнокръвие.
	Никога не го бях виждала да губи равновесие. Оставаше невъзмутим при всички обстоятелства.
	Или почти.
	— Ерик Ланел — отвърнах. — Собственикът на замъка, в който е живяла моята предшественица. Намерих…
	— Имахте ли нещо с него? — прекъсна ме той.
	Въздъхнах.
	— Не. Всъщност… той ме… ние… ние се целунахме.
	— Виждам.
	За миг Спенсър се взря мълчаливо в мен, колкото да осмисли признанието ми. После въздъхна продължително и каза:
	— ОК. Ще го преживея. Прощавам ти.
	— Ти… ми прощаваш?
	Чудех се дали трябва да се чувствам изненадана, задето ми прощава, защото Бог ми е свидетел, че сигурно нямаше да бъда чак толкова… толерантна, ако ролите ни бяха разменени, или по-скоро — засегната от покровителствения му тон.
	— Да, прощавам ти — каза той решително. — Разбирам. Напоследък те пренебрегвах заради процеса. Категорично смятах, че за мен вече си даденост. Ясно ми е, че си се почувствала самотна и си се увлякла по чара на този… мъж. Не ти отделях достатъчно време, осъзнавам го. И се извинявам за това. Но го разбрах едва сега. Така че нека забравим станалото и да започнем отначало. Обещавам да се грижа по-добре за теб. И никога повече да не те пренебрегвам.
	— Спенсър… — започнах.
	Бях трогната от неговото _mea culpa_*, но трябваше да му обясня, че става дума за нещо повече, много повече от липсата на внимание, много повече от факта, че ме е пренебрегвал. Исках да го накарам да осъзнае това, което самата аз бях разбрала: с течение на годините всеки от нас бе поел по различен път, без да си дадем сметка за това. И още, че двойката ни се бе разпаднала много отдавна, а съдебният процес беше само елемент, който бележеше нейния край.
	[* Mea culpa (лат.) — вината е моя. — Б.пр.]
	Но той не ми даде възможност.
	— Алекс, обичам те — прекъсна ме отново с глас, който вече не звучеше уверено, и се вгледа в очите ми. — Не си представям живота без теб. Не искам да те загубя. Моля те, нека забравим всичко това, да заминем заедно за Венеция и отново да се сближим. Липсваш ми, Алекс. Сега го разбирам. Липсваш ми много. Дай ми възможност отново да те спечеля. Моля те. Не е късно. Мога да се променя. Мога да стана такъв, какъвто искаш да бъда. Моля ти се, Алекс.
	Очите ми се напълниха със сълзи и за момент почувствах как решимостта ми загуби устои. Внезапно ми се стори толкова раним… Бях го виждала да пречупва и най-наглите престъпници със стоманения си поглед, но в този миг обичайното изражение на сякаш издяланото му от мрамор лице не можеше да прикрие тревогата, която виждах в очите му.
	Вината, която изпитвах, внезапно се удесетори и едва не отстъпих пред молбите му. Самата мисъл, че ще страда, късаше сърцето ми.
	Взирах се през сълзи в лицето му, в това толкова познато лице с белега в ъгълчето на веждата, който бе получил, падайки от колело в детството си, с правия леко орлов нос, с безупречната му усмивка.
	Беше красив. Обичах го искрено и дълбоко. Но това не беше достатъчно.
	А днес вече се бях променила твърде много и не можех да се върна назад. Нито да се задоволя с живота, който ми предлагаше.
	— И аз те обичам, Спенсър — пошепнах, премигвайки, за да махна сълзите. — И винаги ще те обичам.
	— Но? — попита той колебливо.
	Сърцето ми биеше с все сила. Това бе точката, от която нямаше връщане назад. Изрека ли следващите думи, вече нямаше да има връщане. Щях да се откажа от досегашния си живот и да тръгна към неизвестното. Без дори да знам дали Ерик щеше да ме разбере и да ми прости.
	Но решението, което бях взела, не означаваше само да опитам късмета си с Ерик, а по-скоро да пробвам шанса си по отношение на самата мен и за самата мен. Да взема живота си в ръце. Да живея за себе си. Защото заслужавах поне това.
	Така че поех дълбоко въздух и се хвърлих напред:
	— Мисля, че вече не съм влюбена в теб.
	Това е, казах го.
	В началото Спенсър не отговори, гледаше ме настойчиво, сякаш търсеше да открие в очите ми потвърждение на думите ми.
	Видях в очите му мига, в който осъзна, че говоря сериозно. Затвори се в себе си като стрида и лицето му стана като издялано от мрамор. В очите му се появи непозната режеща и хладна светлина.
	— Наистина го мислиш — каза накрая.
	Кимнах.
	— Съжалявам — прошепнах.
	— Значи това е краят. Истинският край.
	Отново утвърдително поклатих глава.
	Спенсър се засмя горчиво.
	— Това е изненада — каза и погледът му се насочи в далечината.
	Мускулите на челюстта му играеха. Беше гневен.
	Но гневът е за предпочитане пред болката, нали?
	Въпреки решението си усетих как нещо щипна сърцето ми, когато осъзнах, че нямаше да се бори за мен и нямах право да се надявам на нищо повече от пледоарията му в негова защита, която чух преди малко. Думите и обещанията му бяха прекрасни, но се отказваше от тях малко бързо за човек, който само преди две минути твърдеше, че не може да живее без мен.
	_Трябва да знаеш какво искаш, красавице_ — скара се тънкият гласец в главата ми.
	И имаше право. По-добре така. Скоро щеше да разбере, че и той отдавна вече не ме обича.
	— Съжалявам — казах отново. — Не исках да ти причиня страдание. Но не мога и да те лъжа. Дължа ти истината.
	— И отдавна ли е така?
	— Мисля, че да. Не исках да си дам сметка, защото… защото държа на теб. Но ми се струва, че би било грешка да се оженим. Заслужаваш нещо по-добро от мен. Някой, който ще те обича триста процента и който…
	— А, не, не ми излизай с разни приказки като „не си виновен ти, а аз“ и „ти заслужаваш нещо по-добро от това, което аз мога да ти дам“, моля ти се! Те никога не са помогнали никому.
	Сведох очи, без да кажа и дума повече. Усетих как телефонът в чантата ми започна да вибрира.
	Изглежда и Спенсър го чу, защото попита с доловима горчивина в гласа:
	— Той ли е?
	— Не, не мисля. Не вярвам да има особено желание да разговаря с мен.
	— Значи не беше в течение, че съществувам, така ли?
	Кимнах утвърдително с глава.
	— Чудесно! Дори не си му споменала за мен! Като си помисля само, че хвърляш на вятъра пет години от нашия живот и предстояща сватба заради някого, когото си срещнала едва наскоро и дори не си постъпила честно с него. Разочароваш ме, Алекс.
	Заболя ме от думите му. Страшно ме заболя.
	— Не е… — опитах се да се възпротивя, ненавиждайки самата мисъл, че го разочаровам.
	— Моля ти се, не ме обиждай с извинения, в които самата ти не вярваш.
	Млъкнах. Все едно нямаше да ме изслуша. Сега вече всичко свърши. Открай време Спенсър се отличаваше с нещо, което определях като синдрома Дарси — ако някой го предадеше веднъж, той губеше окончателно доверие в него.
	А аз го бях предала и разочаровала. Беше готов да ме напусне, както го напуснах аз. Може би така беше по-добре.
	_A clean break._*
	[* A clean break (англ.) — раздяла по живо, по здраво. — Б.пр.]
	Отново тишината се настани помежду ни. Някъде в далечината празникът бушуваше с пълна сила и музиката се носеше по улиците на града. Очевидно Марин бе успяла да овладее ситуацията.
	Реката пред нас тихо клокочеше. Наоколо всичко тънеше в покой. В пълен дисонанс с душевното ми състояние.
	След известно време Спенсър стана.
	— Виж, предпочитам да остана сам.
	— Къде ще спиш тази нощ?
	— Не знам. Сигурно в колата.
	Разрових се в чантата.
	— Вземи, това са ключовете от стаята ми — казах и му подадох връзката. — Няма да спиш в колата. Върви в странноприемницата. Аз ще отида другаде.
	— При него ли?
	— Не. Другаде.
	Не знаех къде. Може би в крайна сметка в моята кола.
	— Така или иначе, не искам ключовете ти — отвърна Спенсър. — Нямам нужда от твоята милостиня.
	Съзнателно ме нараняваше с думите си. Бях му причинила страдание, огромно страдание и беше сърдит.
	Сърцето ми се късаше, но знаех, че е за добро. Защото наистина го мислех: той заслужаваше някой, който да оцени истинската му стойност.
	Надявах се, че един ден щеше да го разбере и да ми прости за злината, която му причиних.
	И в този ден може би щяхме да можем отново да станем приятели.
	— Спенсър…
	— Довиждане, Алекс.
	И без да ме погледне, си тръгна.


	Стоях там дълги минути, чак докато изчезна от погледа ми, и го гледах как си отива и излиза от живота ми. По бузите ми безмълвно се стичаха сълзи, сбогувах се с цял къс от живота си.
	Една страница се затвори и зейна огромно празно пространство, от което почти ми се виеше свят.
	Сега вече бях сама.
	Спенсър щеше да ми липсва, знаех го. Той бе започнал да ми липсва още в секундата, в която осъзна, че говоря сериозно, и се отдръпна от мен.
	Но в същото време… се чувствах свободна. И изпитвах облекчение. Още не бях щастлива, не. Но и това щеше да стане.
	Един ден щях да бъда щастлива. Обещах си го.
	Седнах и изчаках на пейката сълзите ми да изсъхнат, вдигнах лице към небето и съзерцавайки звездите, се питах как щеше да реагира Габриел на мое място.
	Щеше да постъпи честно със Спенсър. Щеше да му каже истината, както го направих аз. И после щеше да отиде да потърси Тома. Нямаше да стои свита в ъгъла и да се окайва. Щеше да го търси и когато го открие, да намери начин и да го накара да я изслуша.
	Да, въпреки че бе нежна и мила, Габриел бе решителна жена, която знаеше какво иска и правеше всичко възможно да го постигне. А аз бях достойна нейна наследница.
	В главата ми се зароди план. Избърсах сълзите си. Колкото и да е странно, но винаги, когато плачех, ми олекваше. Сега вече бях в състояние да действам, без да се поддавам на чувствата.
	Извадих телефона от чантичката. Нямаше повикване нито от Марин, нито от Ерик. Съобщението, което бях получила преди малко, идваше от Беа, която искаше да й разкажа за разговора тази сутрин с Ерик. Отложих отговора за по-късно и изпратих кратко съобщение на Марин.
C>
	„Тръгвам да го търся.“
C$
	Пет пари не давах, че не иска да говори с мен. Исках само да ме изслуша.
	След като изпратих съобщението на Марин, се надигнах от пейката и решително тръгнах към колата.
	Трябваше да се преборя с ината му.


	— Ерик? — извиках, докато блъсках по вратата на старата конюшня. — Ерик, стига си се инатил и ми отвори. Трябва да поговорим!
	Не бях особено изненадана, че в отговор чух само лая на Макс.
	Опитах отново, пак го извиках, после обиколих сградата и видях, че го няма и моторът. Не се беше прибрал.
	_A priori_ не се бе усамотил и в гробището, защото не видях мотора му пред входа, когато минавах оттам с колата на път за замъка.
	Оставаше само една възможност. Макс беше тук, така че Ерик щеше да се върне дори и само за да се погрижи за кучето. Просто щях да го изчакам.
	Като внимавах да не съсипя роклята, настаних се удобно, доколкото бе възможно, върху прага на вратата, твърдо решена да не мърдам оттам, докато не се съгласи да ме изслуша.
	И зачаках.
	И продължих да чакам.
	Постепенно нощта ставаше все по-тъмна, все по-хладна и съжалих, че не взех със себе си шал. Свих се на топка и накрая се унесох в сън.


	Събудих се от слънчевите лъчи, които погъделичкаха върха на носа ми. От слънчевите лъчи и… от гласа на Ерик — сух и режещ.
	— Какво правиш тук? — попита той.
	Подскочих, измъквайки се тутакси от забравата на съня.
	— Ерик! Ето те най-сетне! — извиках и се надигнах криво-ляво.
	Не смеех да си представя как изглеждам със смачканата рокля, с грима, който сигурно се бе стекъл надолу по бузите, с разчорлена коса и все още слепващи се от съня клепачи. Трескаво се опитвах да оправя пораженията, опъвайки роклята, както трябва, и приглаждайки косата си.
	— Какво правиш тук? — повтори Ерик, без да обръща внимание на вида ми.
	И отвори вратата в секундата, в която се отдръпнах.
	— Трябва да говоря с теб — казах и влязох след него вътре.
	Щом ни видя, Макс се разлая с все сила и затича напред-назад.
	Поне единият бе доволен, че ме вижда.
	— Стига, Макс — изгърмя гласът на Ерик.
	Изненадано от безапелационния тон на господаря си, горкото куче мигом млъкна и се сви на пода с натъжен поглед.
	— Макс няма вина — забелязах с упрек.
	— Ще ти бъда благодарен да не се месиш в това, което не те засяга.
	— Добре. Трябва да говоря с теб. Това достатъчно ли е като тема, която ме засяга?
	— Нямам какво да ти кажа.
	— Тогава не казвай нищо и ме изслушай.
	— Това, което имаш да ми кажеш, не ме интересува.
	_О не, какъв инат само е този!_
	Ето че пак се превърна в непоносимия грубиянин, какъвто беше при първото ми посещение. Но не се оставих да ме впечатли. Знаех, че е агресивен, защото е ядосан. Можех да се справя с гнева му. Защото той показваше, че държи на мен.
	Да, хващах се като за сламка, за каквото мога.
	— Толкова по-зле, въпреки това ще ме изслушаш.
	Той тотално ме игнорира, качи се на мецанина и се зае да хвърля дрехи в една военна раница.
	Качих се и аз след него.
	— Какво правиш? — попитах, докато лека тревога започна да се промъква в мен.
	— Не се ли вижда? Стягам си багажа.
	— Заминаваш ли?
	— Правилно заключение, Шерлок.
	— Къде отиваш?
	Имах лошо предчувствие. Ужасно лошо предчувствие. Сърцето ми ускори ударите си, докато чаках отговора.
	— В Африка.
	Сякаш земята се продъни под краката ми и аз падах, падах, падах, без да има за какво да се задържа. Точно така, помислих си, се е чувствала Габриел, когато Тома й е съобщил, че заминава за Англия. Така изгубена, притеснена и потисната, че не е можела дори да си поеме дъх. Никога дотогава не бях имала усещането, че животът ми толкова прилича на нейния.
	С тази разлика, че тя е знаела, че ще го види отново. В моя случай беше друго.
	— И задълго ли? — отново попитах.
	В гърлото ми бе заседнала буца. Дишах все по-трудно.
	— Не знам — отвърна, без да ме погледне. — Поне за месец.
	— Кога?
	— Довечера.
	— О, Господи!
	Сякаш изтръгна сърцето и дробовете от гърдите ми. Беше безмилостен.
	И дума не можеше да става да го оставя да замине, без да се боря.
	— Значи така? — атакувах веднага. — Заминаваш и толкова? А всичките ти красиви думи, а? Те какво са? Вятър и мъгла? Защото от моя гледна точка сега ти си този, който бяга!
	От тирадата ми поне имаше тази полза, че реагира. Спря със сгъната наполовина фланелка в ръка и се изправи лице в лице срещу мен. От очите му излитаха мълнии.
	— Не обръщай ситуацията наопаки, моля ти се. Ти излъга и си го правила отдавна.
	— Не съм излъгала!
	— На думи ли си играеш? Онзи, другият, не е лъжа, може би? Защо никога не ми каза за него? По дяволите, колко съм глупав! И на всичкото отгоре повярвах. И на всичкото…
	Тръсна глава, отвърна се от мен и натика фланелката в раницата.
	— Казва се Спенсър и да, беше ми годеник. Но скъсахме. Аз скъсах. Защото ти беше прав. Такава, каквато бях с него… не бях истинската аз. И ако благоволиш да спреш за две секунди заниманието си и ми дадеш възможност да ти обясня, може би ще разбереш, вместо да правиш предположения.
	Той се задоволи само с това да продължи да хвърля безразборно дрехи в раницата.
	— Няма значение — каза, без да ме погледне. — Това не променя нищо. Твърде късно е.
	— Не, нима не разбираш? Обичам те, Ерик! — изстрелях, залагайки на последната карта. — Влюбена съм в теб!
	Замръзна, поколеба се за момент и усетих как надеждата възкръсва в мен. Надеждата, че ще ме изслуша, че ще излезе от тази непревземаема крепост, в която се беше залостил, че ще остави раницата и ще ме прегърне. Надеждата, че ще ми каже, че е щастлив да чуе тези думи и това променя всичко.
	Но той не направи нищо такова. Остана на мястото си, затвори раницата с рязко движение, метна я на рамо и като се обърна, се изправи точно пред мен.
	— Моля ти се, не тръгвай — прошепнах и го погледнах настойчиво.
	Имах желание да сложа ръка върху гърдите му и да усетя под дланта си ударите на сърцето. Но не смеех да го докосна от страх да не ме отблъсне.
	— Дай ми шанс. Дай шанс и на двама ни. Ерик…
	— Много е късно, принцесо — каза той. — Аз… не мога вече да ти имам доверие.
	Стори ми се, сякаш някаква сабя ме прониза. Усетих как острието й се заби в сърцето ми.
	— Така или иначе, нямаше да се получи нищо помежду ни — продължи той. — Не мога да живея като вързан с верига на някое място или към някого. Имам нужда да се чувствам свободен. Имам нужда да пътувам. Върни се у дома. Върни се към живота си и ме забрави. Така ще е по-добре и за двама ни.
	После, поглеждайки ме за последен път, той ме заобиколи и се спусна по стълбата надолу.
	Бях като зашеметена. Не знаех какво да правя. Чувствах се зле, болеше ме сърцето, болеше ме цялото тяло.
	— Макс, ела тук — повика го Ерик.
	Отвърна му лай и чух как каза няколко думи на кучето. Думи за сбогом. После изщрака закопчалката на каишката му, той излезе с Макс и затвори вратата зад себе си.
	Изщракването ме извади от кататоничното състояние, в което бях изпаднала.
	_Не!_ — възпротивих се вътрешно. — _Не, не и не!_
	Слязох от мецанина и се затичах след него. Тъкмо завързваше Макс за колибката му.
	— Добре, сърдиш ми се — започнах. — Трябваше да ти кажа за Спенсър по-рано. Засегнах те и наистина съжалявам, повярвай ми! Но не можеш да си отидеш така! Това е лудост! А замъкът? А Макс?
	— Обадих се на Марин. Идва. Ще вземе Макс у дома си. Той е свикнал.
	— А… замъкът? — попитах колебливо.
	Приключи с връзването на Макс и го погали по главата между ушите. След това се изправи и без да ме погледне, отсече:
	— Реших да го продам.
	И след тези думи тръгна към мотора.
	— Не! Не може да го направиш!
	— И кой ще ми попречи? Ти ли?
	— Ако мога, да! Ерик, той е наследство от баща ти! Борил се е за него цял живот! Не можеш да го зарежеш ей така, само защото си ми ядосан!
	— Това няма нищо общо. Нямам възможност да го запазя и толкова.
	— Разбира се, че има, всичко може да се реши! Предложих ти един начин! Защо сега изведнъж вече не го искаш, дали само защото си ми бесен?
	— Така. Тръгвам си. Не мога да го запазя. С една дума — това е.
	— ОК. Отиваш си. Разбрах, че тръгваш, успокой се. Но направи едно пълномощно на Марин или ангажирай някой нотариус да те представлява. Не го продавай така необмислено. Той има огромно значение за хората тук. Ако не искаш да разговарям с шефката си за лозовия масив, добре, съгласна съм, ще се съобразя — добавих с горчивина. — Но те моля да помислиш добре, преди да решиш. В случая не става дума само за теб. От това зависи бъдещето на града. Заради Марин, заради Брюно, заради всички, които положиха усилия, за да го спасят. Заради баща ти. Заради теб самия. Така че остави за малко настрани гордостта си и вземи правилното решение.
	Бяхме стигнали до мотора. Сложи раницата на земята, поколеба се за момент с каската в ръка.
	— Моля ти се, позволи ми да се опитам да спася замъка — казах пак. — Мога да го спася. Моля ти се.
	Няколко дълги секунди не отвърна нищо, стоеше, загледан в гората. Мускулите на челюстта му играеха и по лицето му личеше, че се разкъсва от колебания. След това въздъхна и отсече:
	— Ще помисля.
	Метна раницата на гърба си, нахлузи каската, яхна мотора, запали го и потегли.
	Дори не ме погледна.
	Не погледна нито веднъж назад.


>	34
>	Габриел

	_Анже, февруари 1900_
C>
	Така ми се иска да мога да напиша като Джейн Еър: „Читателю, аз станах негова жена“*.
	[* Фраза от романа „Брулени хълмове“ от Емили Бронте. — Б.пр.]
	Така ми се иска да мога да напиша на тези страници, че успях да стигна навреме и че като ме видя на кея, Тома скочи от кораба в мига, в който моряците вече вдигаха трапа, зарязвайки всичко — и багажа си, и своето бъдеще, за да ме притисне в обятията си. И че се обяснихме и всички недоразумения се разсеяха. А после се оженихме и имахме много деца.
	Но животът, уви!, не е роман, както се убедих, за мое съжаление.
	Изпуснах кораба. На всичкото отгоре, изпуснах го само за няколко минути. Когато стигнах до кея, крещейки като луда къде е корабът за Ню Йорк, той вече бе напуснал пристанището, града и Франция и бе поел към хоризонта заедно с отлива към другия край на света с блъскан от вятъра флаг, срещу изгряващото слънце, което ласкаво галеше кърмата му с оранжевите си лъчи. Когато видя, че съм на ръба на нервна криза, един навъсен моряк ми отвърна, че е заминал и го посочи с пръст в далечината, тогава се сринах безпаметно на земята и ме обзе такова отчаяние, че вече не можех да сдържам сълзите си, а в главата ми се въртеше една-единствена мисъл: „Изпуснах го. Замина“.
	Замина без мен.
C$
	Докато пишеше тези думи, гърлото на Габриел се сви и щеше да се задуши от ридания. Спря да пише, стана, отиде до прозореца и залепи челото си върху леденото стъкло, надявайки се, че студът ще угаси огъня, който я изгаряше от дни.
	Три седмици.
	Бяха изминали вече три седмици, откакто Тома замина. Не можеше повече да чака. Не я сдържаше на едно място.
	Чакането я убиваше. Бездействието я разяждаше отвътре.
	Имаше нужда да го види. Да разбере защо си е тръгнал така, без да каже и дума, без никакво обяснение. Искаше да знае какво се бе случило, та да потегли в открито море, вместо да разговаря преди това с нея.
	Нито едно обяснение, до което младата жена стигаше, не можеше да изясни поведението му задоволително, а само Бог знаеше колко много мислеше по въпроса през последните три седмици. Това беше единствената мисъл, която кръжеше непрестанно в ума й денем и нощем.
	Вече не можеше да спи и обикаляше напред-назад из стаичката си над книжарницата, чакайки минутите да се отронят една след друга, часовете да се изтъркалят, да изтекат дните, разяждана постоянно от противоречиви чувства: гняв, безсилие, нетърпение.
	И над всичко това властваше страхът.
	Той беше се сврял във всяка фибра на съществото й, беше във всеки трескав и болезнен удар на сърцето й. Беше във всяко потрепване на ръцете й. Завладяваше я изцяло и то толкова силно, че Габриел не можеше да изпита нищо друго, освен мъка. Страхуваше се да не е прекалено късно, страхуваше се, че тази приказка, която бе преживяла с Тома, в крайна сметка може да е била само мечта, една илюзия, картонена кула, която рухва при първия повей на вятъра.
	Страхуваше се, че го е загубила безвъзвратно, без дори да знае защо.
	По бузите на Габриел се стекоха сълзи, събрали в себе си мъката, отчаянието на сърцето й, на тази задушаваща гърлото й буца, на чувствата, които вилнееха в нея.
	Копнееше по-бързо да настъпи утрото. Защото утре призори, в часа, когато нощта избледнява над полята, щеше да замине.
	Струваше й се още толкова далече. Цяла вечност от чакане.
	Искаше да е там. В Ню Йорк.
	Искаше да намери Тома, да го притисне в прегръдките си, да види в погледа му, че чувствата му към нея не са угаснали. И че все още са живи.
	Искаше да чуе гласа му, който да й даде сили, да се убеди, че не е сложил кръст на миналото им.
	Разбира се, имаше намерение да му каже какво мисли за начина, по който отплава в открити води като някакъв крадец, без да спомене и дума, без никакво обяснение. Габриел му беше много ядосана и имаше нужда да му поясни какво й тежеше на сърцето. Но щяха да говорят след това.
	След като му каже, че го обича повече от всичко на света, повече от самата себе си, повече от живота си. Чак когато му обясни, че за нея нищо няма смисъл, когато го няма, че иска да гледа на света през неговите очи и е готова на всичко за това.
	И че той е човекът, за когото нейното сърце копнее.
	Че е част от нея.
	Че той е тя, а тя е той, също като Джейн и Рочестър.
	Че единствено той дава смисъл на живота й. Дава смисъл на околния свят.
	Че й липсва всяка секунда, всяка минута, всеки час, всеки ден, когато не е при нея.
	Че никога повече не иска да се разделят до края на дните й.
	От устните на младата жена се изплъзна ридание.
	— Тома… защо замина така?!… Защо?
	Някой почука на вратата и това я върна в реалността. Избърса набързо сълзите си, преди да отговори:
	— Влезте.
	Вратата се отвори, но Габриел не помръдна, стоеше с поглед, вперен в улицата отсреща и в хората, които бързаха да се приберат в топлите си домове.
	Изведнъж й стана студено. Страшно студено.
	— Яденето е почти готово — каза Морис зад гърба й.
	— Благодаря, не съм гладна.
	От три седмици не бе хапнала почти нищо. Гърлото й беше свито.
	— Все пак трябва да дойдеш да се нахраниш. Ако се разболееш, това няма да улесни нещата, а ще имаш нужда от всичките си сили за пътуването.
	Габриел се обърна към баща си и му зададе същия въпрос, който му бе задавала вече хиляди пъти.
	— Защо замина така?
	Морис тръгна към нея, седна на леглото и направи знак да се приближи и тя. Габриел се подчини.
	— Мъжете понякога постъпват малко глупаво, нали знаеш — каза той, когато Габриел се прислони до него. — Сигурен съм, че всичко ще се нареди, когато разговаряте. Той те обича, очевидно е.
	— Показва го по чудесен начин — измърмори младата жена.
	После добави с въздишка:
	— Ядосана съм му. Ядосана съм, но ми липсва, и ме е страх, че за нас това е краят, без дори да сме имали пред себе си и най-малкия шанс.
	— Не е краят — отвърна баща й, прегърна я през раменете и я притисна до себе си. — Обещавам ти.
	— Откъде знаеш?
	— Аз съм ти баща. Бащите винаги знаят всичко.
	Безрадостен смях се изплъзна от устните на Габриел.
	— Трябваше да дойда с теб в Ню Йорк — каза Морис. — Бях предупредил Тома, че няма да се поколебая да пресека океана, ако ти причини болка.
	— И дума да не става! Елен има нужда от теб тук. Аз трябва да уредя въпроса. Вече съм голямо момиче. Всичко ще е наред.
	— Знам, че си голямо момиче, но за мен си оставаш моето бебе. Обещай, че ще ми пишеш, ако имаш нужда, от каквото и да е.
	— Обещавам.
	Морис прегърна Габриел и младата жена облегна глава на рамото му, както го бе правила толкова често, докато беше малко момиченце. После затвори очи.
	Утре, помисли си тя, всичко ще се промени. Нищо вече няма да е същото. Щеше да се раздели с баща си, с книжарницата, с най-добрата си приятелка, с досегашния си начин на живот, за да тръгне да търси мъжа, когото обичаше. Една страница от живота й щеше да се затвори. Но _изобщо_ нямаше да се затвори по начина, по който преди време се надяваше това да стане.
	Буцата в гърлото й набъбна и тя се насили да преглътне сълзите си. И дума не можеше да става да се срине точно сега. Това щеше да направи нещата само по-трудни.
	Погледна малкия куфар, подпрян на крака на леглото, който беше приготвила за пътуването си. Вътре Габриел бе сложила само най-необходимото — един или два ката дрехи за преобличане, екземплярът от „Брулени хълмове“, който Тома й бе подарил, снимката, която бе измъкнала от снега, карта на Ню Йорк, купена от „Ла Рошел“, и адресите, на които се надяваше, че ще намери своя годеник.
	Беше ги взела от секретаря на Тома в Англия, когато отиде да се срещне с него миналата седмица. Да, беше в Англия сама и единствената информация, с която разполагаше, бе адресът, даден й от Селест. Тя намери секретаря и без излишна притеснителност му обясни, че е годеница на Тома и би желала да получи адреса, на който може да го намери в Ню Йорк. За неин късмет мъжът й го предостави, без да й създава затруднения.
	Сега всичко бе готово за заминаването. Оставаше само да чака.
	— Съжалявам, че няма да присъствам на сватбата ти — прошепна Габриел. Толкова бих искала да съм там…
	— Не се тревожи за това — отвърна Морис и притисна дъщеря си по-силно към себе си. — Двамата с Елен решихме да изчакаме, докато тя се възстанови напълно, и тогава да организираме церемонията. А и да получим новини от теб. Кой знае — когато намериш Тома, може пък да се върнеш тук и да се омъжиш едновременно с нас.
	Очите й се напълниха със сълзи, но Габриел стисна устни, за да не се поддаде на емоцията.
	— Ще ми липсваш, татко.


>	35
>	Александра

	_Парижкото летище. В наши дни_
	Затворих дневника на Габриел с бавни движения и известно време останах така — гледах го и пръстите ми машинално следваха пукнатините на кожената подвързия, играеха си със закопчалката и имах чувството, че раменете ми все повече се превиват под някакъв оловен похлупак.
	Беше си отишъл.
	По-скоро — те си бяха отишли. Както Тома, така и Ерик. Сблъсквайки се с един проблем, с една преграда, вместо да се борят за жената, която обичат или поне претендират, че обичат, мислех си с горчивина, и двамата бяха предпочели да избягат и да ближат раните си на другия край на света.
	_Банда страхливци._
	И двамата. Хвани единия, удари другия.
	Въздъхнах, бавно изпускайки въздуха от дробовете си, който така и не бях забелязала, че съм задържала по време на четенето, а сърцето ми продължаваше да блъска силно в гърдите.
	Съвсем точно знаех какво е изпитвала Габриел. Безсилие и разочарование. Фрустрация и страх, че никога повече няма да го види. Колебания и купища въпроси.
	Защо Тома се е усъмнил в чувствата й към него? Как така не е разбрал, че го обича, че е избрала него, единствено и само него? Тя му бе дала всичко — сърцето, тялото и душата си, своята любов и приятелство, ръката си. И живота си.
	А той, той бе избягал. Без дори да поговори с нея. Без дори да я предупреди. Да й обясни.
	Ако не беше пожарът, колко ли време щеше да мине, преди Габриел да разбере, че е заминал така внезапно и необмислено? Тя дори не знаеше точно защо го е направил!
	Жестоко бе от страна на Тома да постъпва така. Жестоко и безразсъдно. Габриел не го заслужаваше.
	Извадих снимката на моята далечна предшественица от чантата си и се загледах в нея. Изглеждаше толкова щастлива. Толкова доверчива. Толкова влюбена. Човек би казал, че току-що е получила за подарък луната заедно с всички звезди.
	Най-малкото, което можеше да се каже в случая, бе, че щастието й беше краткотрайно.
	Стиснах устни.
	Каква бъркотия… Малко оставаше, за да бъдат напълно щастливи. Можеха да докоснат щастието с пръст, когато той развали всичко.
	Днес, сто и двайсет години след случилото се, ме болеше за Габриел. Ядосана бях заради нея. И обвинявах Тома, и то много.
	Въздъхнах. Всъщност ядосвах се на себе си и моята остра реакция по отношение на случилото се в това толкова далечно минало, за което научих сега, и го считах за предателство от страна на Тома. Беше само изблик на разочарованието и гнева, които изпитвах към себе си, бе отдушник за всичко, което чувствах и с което не знаех как да се справя.
	Защото истината беше, че бях в подстъпите на тотална разруха на живота ми. И че Ерик си тръгна по моя вина. И че ако сега стоях на летището с разбито сърце и никаква представа как да оправя станалото, не можех да се ядосвам на никой друг, освен на себе си. Бях потънала до гуша по най-неспасяемия начин и дори бях успяла да объркам напълно живота на хора, които не искаха нищо от мен.
	Имах късмет, че Марин не ме намрази след тази история.
	Машинално проверих телефона, както бях правила досега сто петдесет и две хиляди пъти през последните два дни.
	Нищо.
	Екранът беше празен, телефонът мълчеше, а аз въздишах. Отново и отново.
	Трябваше да кажа на Ерик за Спенсър. Трябваше да постъпя честно. Не знам защо не му споменах нищо. Ако го бях направила, ако бях откровена още от началото, нямаше да сме днес в това положение. Не знам как щяха да се развият нещата, но сигурно щеше да е различно. Нямаше да замине за Африка или поне не толкова скоро и не по такъв начин.
	И аз нямаше да се ненавиждам както сега.
	Благодарение на собствената ми глупост бях загубила доверието му може би завинаги и това ми причиняваше болка. Огромна болка.
	С натежало сърце изведнъж осъзнах, че по бузите ми се стичат сълзи, и набързо ги избърсах.


	_Шандьоние. Два дни по-рано…_
	Не бяха минали и две минути, откакто Ерик си тръгна, когато видях колата на Марин да се появява в края на алеята.
	Стоях все така там права в измачканата си рокля на фея, с безволно отпуснати ръце и лице, обърнато към далечината в посоката, в която бе заминал Ерик.
	Не може да си е тръгнал, повтарях си непрекъснато. Не може да зареже всичко ей така само защото му е хрумнало, и да остави да го чакат братовчедка му, приятелите му, замъкът и Макс.
	Искам да кажа, че кой зарязва кучето си така? Изоставя мен — да, това бе факт, болезнен наистина, но можех да си го обясня. Но Макс не бе направил нищо!
	Чух зад гърба си жалостивото скимтене на кучето, което нетърпеливо дращеше с нокти в чакъла на алеята. Без да го виждам, знаех, че и то се взира в пътя нащрек и не може наистина да разбере какво става, че чака Ерик да се върне, вслушвайки се в най-малкия шум с надеждата, че е обърнал назад мотора и идва. Че е променил намерението си. И се връща. Заради него. Заради мен. Заради нас.
	Само че секундите се отронваха една след друга, а той не идваше.
	После по пътя се зададе братовчедка му.
	Струва ми се, че никога през живота си не съм изпитвала такова разочарование, че виждам някого, когото все пак толкова много харесвах.
	Тя паркира колата, излезе и, без да каже и дума, ме прегърна. Просто така. Както би го направила Беа. Все още в шок от думите на Ерик, изобщо не реагирах. Помилва косите ми и този повтарящ се и вдъхващ утеха жест ме извади от състоянието на онемяване и лека-полека се върнах в реалността.
	— Замина — казах с глух, смазан от мъка глас.
	— Знам.
	— Влюбена съм в него.
	— Знам.


	По-късно през деня, докато лежах на леглото и въртях и превъртах в ума си разговора, съжалявайки, че съм казала това вместо онова и съм направила това, а не друго, припомняйки си десетки пъти сцената и всеки наш разговор, откакто се запознахме, или накратко — когато стотици пъти се ожалвах и с все сила окайвах съдбата си, Марин почука на вратата и влезе в ръце с поднос, препълнен с вкуснотии.
	— Чай, бисквити и шоколад — точно това му трябва на човек, когато е в депресия — заяви тя. — Това ще ви ободри.
	Сложи подноса на пода до леглото и се обърна към мен.
	— Хайде, елате. Ще се натъпчем заедно.
	Седнах до нея и се облегнах на таблата на леглото. Марин наля чай в чашите и ми поднесе кутията с бисквити. Взех си една, тя направи същото и известно време в стаята се чуваше само шумът от хрупането на бисквитите.
	Започнах първа.
	— Всичко оплесках.
	— Случва се човек да сбърка.
	— Сигурно ме мразите.
	— И защо?
	— Обърках живота на всички ви… Заради мен Ерик замина, иска да продаде замъка, а на всичкото отгоре вие трябва да сърбате попарата. По-добре щеше да е да не бях идвала тук.
	— Не съм съгласна. Наистина, последните дни бяха малко тревожни, но нищо не е непоправимо. Пък и на мен ми е много приятно, че сте тук.
	— Ерик замина — напомних й. — Мислите ли, че това е поправимо?
	— Беше запланувал да пътува отново. Отложи заминаването заради замъка, но вече беше уредил формалностите да се върне в Африка. Пък и не отиде завинаги.
	_Не, само докато и аз замина, помислих си._
	— Ще продаде замъка — настоях.
	— Не и без моето съгласие. Казах му мнението си достатъчно остро, повярвайте ми. И за това също нямате вина. Двамата с него сме разговаряли по този въпрос вече много пъти.
	_Ох!_
	— Не съм се блъскала като луда, не съм посветила всичките си сили, за да продаде накрая замъка ей така — продължи Марин. — И той го знае. Припомних му го.
	Надявах се да е права. Трудно ми беше да изпитвам такова доверие като нея.
	В ушите ми още звучаха думите на Ерик — изрече ги с такава решителност, също като първия път, когато ги каза.
	Отхапах от втората бисквита с надеждата да заглуша мъката си с маслото и парченцата шоколад.
	— Казах му още да спре да се прави на дете и да вземе да порасне — добави Марин. — И че вие сте най-доброто нещо, което му се е случвало. Но ще му трябва малко време, за да стигне до същото заключение като мен.
	За малко да се задавя с бисквитата.
	— Какво му казахте?
	— Казах му, че вие сте най-доброто нещо, което му се е случвало — повтори тя. — И така мисля. Накарахте го да излезе от зоната си на комфорт и не му отстъпвате. Той има нужда от жена като вас в живота си. Жена, която да му се противопоставя и да омекотява циничния му характер. Мечтателка, която да внесе малко нежност и малко лудост в ежедневието му. Той има нужда от това.
	_Holy macaroni…_
	— А той какво отговори?
	— Нищо. Смени темата.
	— Очевидно, иначе щеше да е прекалено хубаво.
	Въздъхнах.
	— Мислите ли, че ще ми прости?
	— От негов интерес е.
	— Дори не ми даде възможност да му обясня. Замина си, без да ме изслуша.
	— Мъже…
	— Да…
	Марин си взе парченце шоколад и отхапа от него замислена.
	— Мога ли да ви задам един въпрос?
	— Да — отвърнах с нос, забит в чашата чай.
	— Защо не му казахте?
	Сведох поглед. Очаквах този въпрос. Беше разбираем.
	— Не знам — отвърнах честно. — Може би, защото на мен започна да ми харесва… да бъда себе си. А не Алекс, годеницата на блестящия адвокат Спенсър Ашфорд. Не Алекс, любезната приятелка, която приготвя на колегите му да похапнат, когато са у дома му, и която не смее да шукне, за да не ги безпокои. Исках само… някой да ме забележи. Да ме забележи Ерик. И… не знам, не го направих съзнателно. Аз… не очаквах, че ще се влюбя. Боже, колко неприятен беше през първия ден! Нямаше никаква причина да му кажа за годеника си. А после… вече нямах желание да споменавам за Спенсър. След това… стана твърде късно.
	— Сега разбирам по-добре.
	— Пък и изпитвах чувство на вина. Обичам Спенсър. Той е прекрасен човек и не исках да постъпя нечестно с него. Бях объркана.
	— Представям си. Какво тогава ви накара да промените мнението си?
	— Най-добрата ми приятелка Беа. Каза ми, че според нея Спенсър не е за мен. И че с него съм като посърнала, а Ерик е събудил чувствата ми.
	— Не познавам Спенсър, но… мисля, че съм съгласна с приятелката ви. Видях ви, когато танцувахте заедно с Ерик, вие сте един за друг, това направо бие на очи.
	— Може би. Само че той замина.
	— Ще се върне. В живота нищо не е лесно. Има неща, за които човек трябва да се бори.
	— Да не би да искате да кажете, че трябва да отида да го търся в Африка?
	— Не, не искам да кажа това! — отвърна и се засмя. — Струва ми се, че има нужда малко да помисли. И да осъзнае, че му липсвате.
	— Еех…
	Взех си бисквита и отпих от чая.
	— Знаете ли — каза Марин, — в живота нищо не става случайно.
	— Наистина трябва да ви запозная с Беа.
	— Така ли? Защо?
	— Тя е убедена, че съм намерила снимката, защото такава е съдбата ми — да дойда и да спася замъка. Дори и собственика му.
	— Май не сте съгласна — отбеляза Марин.
	— Никога не съм вярвала истински в съдбата, така че и аз не знам. Освен това… би трябвало да имам страхотно високо мнение за себе си, за да си въобразявам, че бих могла сама да успея в това, с което Марк, Ерик и вие не сте могли да се справите.
	— Не е точно така. Понякога е достатъчен един детайл, за да потръгнат нещата. Някой, който познава някого, а той пък познава някой друг.
	— Дано! Не знам. Трудно ми е да спася самата себе си от собствената си глупост, а пък да спася замъка… нещо не ми се вярва. Така или иначе… Ерик не иска да се меся, така че…
	— Нали ви казах, ще се справя с Ерик, имайте ми доверие, той ще промени мнението си.
	Точно в този момент телефонът ми даде сигнал, за да ме уведоми, че имам съобщение. От Ерик.
	— Говорим за вълка, а той… — промърморих и побързах да го прочета.
C>
	„Ще запазя замъка, можеш да говориш за лозовия масив с шефа си.“
C$
	И нищо повече. Никакво обяснение в любов, никакво съжаление, нямаше дори и подпис.
	Само тези няколко сухи и напълно лишени от емоция думи.
	Така да бъде.


	Прекарах последния ден от ваканцията с нос, забит в компютъра, за да довърша работния план, който щях да представя на Елизабет. С помощта на Брюно и на Марин уточних някои подробности, прецизирах и какво може да предложи градът на моя работодател като допълнителни предимства. Тримата решихме да направим всичко възможно планът да се осъществи.
	Сега, когато не бях толкова съсредоточена в житейските си проблеми, ми направиха впечатление множество дребни детайли, които ме навеждаха на мисълта, че нещо се зараждаше между Марин и Брюно: погледите, които си разменяха, готовността, с която Брюно откликваше, когато тя поиска нещо, начинът, по който поведението му почти недоловимо се променяше, щом тя влезете в стаята. Замечтаната усмивка върху устните на Марин, когато скришом наблюдаваше Брюно. Подозренията ми изглежда се потвърждаваха и бях много радостна за Марин. Брюно беше добър човек, уважаван и внимателен. Той щеше отново да й върне доверието и в любовта, и в мъжете.
	Съжалявах много, че трябваше да си замина за Калифорния и нямаше да мога да видя точно как ще се развие връзката им… но не можех да остана по-дълго — трябваше да спасявам замъка.
	Възнамерявах да докажа на Ерик, че може да ми се довери.


	_Летището на Париж На следващия ден_
	Машинално погледнах отново екрана на телефона си. Нямаше нищо.
	Погледът ми се задържа върху вратата на залата за заминаващи, през която постоянно влизаха нови пътници. Дори намекът за черна коса, за някоя малко по-мускулеста фигура караха сърцето ми да ускорява ритъма си.
	Само че всеки път се оказваше, че не е той.
	Нямаше как да е той. По това време беше в Африка.
	А аз не бях актриса от романтична пиеса. Той не се появи на летището, крещейки да не се качвам на самолета и умолявайки ме да се омъжа за него.
	В истинския живот такива неща никога не се случват. Особено на мен.
	Телефонът иззвъня и привлече вниманието ми. Имах имейл. От Флави Кермарек!
	Марин ме предупреди, че приятелката й е проявила интерес към историята на Габриел и че тя й е дала моя електронен адрес, за да може да се свърже директно с мен.
C>
	Скъпа госпожо Доусън,
	Първо да се представя — аз съм Флави Кермарек и съм писателка. Струва ми се, че Марин Клеман ви е говорила за мен. Тя ми разказа историята на вашата предшественица и желанието ви тази история да стане сюжет на роман, и трябва да си призная, че съм много заинтригувана. Наистина приказна история и ако ми позволите, за мен ще е удоволствие да я опише моето перо.
	Прилагам към това съобщение и електронно копие на последния ми роман, за да добиете представа за моя стил и да видите дали съответства на очакванията ви. За мен ще бъде удоволствие да ви изпратя, ако така предпочитате, печатен екземпляр.
	Не се колебайте да се свържете с мен, ако имате каквито и да било въпроси.
C$
	После следваше поредица от координати, за да мога да се свържа с нея.
	Хвърлих бърз поглед на часовника си. Имах още малко време, преди да се кача на самолета, така че реших да й се обадя веднага.
	Още при първото позвъняване ми отговори женски глас.
	— Ало?
	— Госпожа Флави Кермарек?
	— Аз съм.
	— Добър ден. Обажда се Александра Доусън.
	— О! Добър ден! Не очаквах да се обадите толкова скоро! Едва преди две минути изпратих съобщението!
	— Имам още малко време преди полета и се възползвах, за да ви позвъня… Надявам се, че не ви безпокоя?
	— В никакъв случай! Тъкмо работех над една заинатила се глава и само си търсех повод да се заема с нещо друго. Наистина се радвам, че мога да разговарям с вас, госпожо Доусън! Историята на вашата далечна предшественица не излиза от ума ми, откакто Марин ми я разказа, и ако се бях вслушала в желанието си, щях да ви пиша още в неделя. Но не исках да ви притискам така, затова се сдържах. Изчаках два дни, както виждате.
	Ентусиазмът й ме накара да се усмихна.
	— Знаете ли, можехте да ми пишете още в неделя — обясних й.
	— Само ако знаех… Баща ми и моят съпруг винаги ми казват, че съм прекалено нетърпелива. И че който бърза бавно, стига далеко. Реших поне веднъж да се вслушам в съветите им.
	— И аз самата не знам какво е търпение, така че не мога да ви упреквам.
	— Прегръщам ви за това! — възкликна Флави и избухна в смях. — Но ако трябва да съм сериозна, държа да ви кажа още веднъж каква чест ще бъде за мен да опиша тази история. Предполагам, не сте имали време да хвърлите едно око на романа, който ви изпратих?
	— Още не, но ще се възползвам от полета, за да го направя.
	— О, значи вече се връщате в САЩ?
	— Да, за съжаление, все някой ден трябваше да се върна.
	— Така е. Не е ли много… тежко? Да си идете у дома след… всичко това?
	Запитах се дали под „всичко това“ подразбираше замъка или нещо друго.
	Като например неговия собственик и факта, че срещата ми с него преобърна целия ми живот.
	Дали Марин й беше разказала и още нещо, освен историята на Габриел?
	— За да съм съвсем честна с вас, ще ви кажа, че е… много тежко — изненадах се, като чух собствения си отговор.
	— Да, знам как е. Тръгваме нанякъде безгрижно с намерението само да прекараме там няколко дни ваканция, а накрая целият ни живот се оказва разтърсен и вече нямаме представа как да се върнем към всекидневието.
	— Горе-долу… да, точно така е.
	— Изживяла съм го, когато се запознах със съпруга ми и с неговото семейство. Всъщност за няколко дни се влюбих в него, а и в тях, и не исках повече да се връщам у дома… Е добре, аз говоря, говоря, но не сте ми се обадили, за да ви разказвам подробности за срещата ми с Ромарик, така че кажете ми имате ли въпроси към мен?
	— Ами… да, не, всъщност ви се обадих да си поговорим.
	— Тогава, госпожо Доусън…
	— Моля ви, наричайте ме Алекс!
	— Добре. Тогава, Алекс, защо да не започнем с това да ми разкажете по-подробно за Габриел и Тома? Марин не навлезе в подробности, а аз от два дни буквално изгарям от любопитство…
	Усмихнах се.
	— С удоволствие.
	Говорихме дълго. Толкова дълго, че затворих чак когато обявиха качването. Мисля и мога да потвърдя, без да ме е страх да не сбъркам, че докато разговаряхме, почувствах Флави като близка приятелка. Тя беше забавна и много любезна, ентусиазирана и романтична. Начинът, по който се изразяваше, възгледът й за нещата, нейният постоянен оптимизъм ми подействаха като антидепресант.
	С лекота й разказах всичко, което знаех за историята на моите предци с най-малките подробности. Когато приключих, попитах Флави дали я вдъхновява и отговорът й беше еднозначен: _Не можете да си представите каква неразбория цари в главата ми в този момент! Историята се развива направо пред очите ми с цялата романтика, която носи в себе си. Замък, загърнат в снежен пашкул, някакъв тайнствен собственик с белязано лице и мрачно минало и една жена със сияеща усмивка, която ще го изтръгне от мрака, за да го поведе към светлината… Прелестна любовна история, каквито обичам!_
	После говорихме за развръзката, но не знаех детайли, защото дневникът на Габриел прекъсваше в навечерието на отпътуването й за Ню Йорк.
	Обсъдих с Флави възможността да съществува писмо от Габриел до баща й, което може би бях пропуснала да видя в книжарницата в Анже. За съжаление нямах вече време преди отлитането да се свържа с мосю Буржоа, за да го попитам. Но понеже и Флави, също като мен, изгаряше от желание да научи как завършва тази история, предложи да се заеме с проучването, още повече че навремето се бе занимавала с история.
	Точно в този момент в залата обявиха моя полет. Уверих я, че ще й направя копие от дневника и ще й изпратя адреса на мосю Буржоа, после й благодарих и затворих.
	Когато самолетът се отдели от пистата, бях толкова потънала в романа на Флави, че почти успях да се абстрахирам от това, че сърцето ми направо се разкъсваше на две.
	Ерик не се появи. По никакъв начин не даде знак за себе си.
	До последната минута се надявах това да се случи. Но трябваше да погледна истината в лицето.
	Този път това действително беше краят на нашата връзка.


>	36
>	Габриел

	_Ню Йорк, март 1900_
	Когато корабът приближи брега, слънцето вече се издигаше над кърмата на „Empress of New York“. Въпреки студа в океана, въпреки умората от десетте безкрайни дни, колкото продължи пътуването и през които Габриел през цялото време беше болна, младата жена непременно искаше да бъде на палубата при пристигането.
	Искаше да е сред първите, които ще слязат на брега.
	Пръстите й стискаха кожената дръжка на куфара, погледът й бе непоколебимо вперен напред и Габриел гледаше как градът бавно се появява, обърнат към зараждащия се ден, и постепенно става все по-голям, колкото повече параходът се приближаваше до брега.
	Въпреки тежестта в стомаха, която си стоеше все там, откакто Тома бе заминал, младата жена не можеше да сдържи възхищението си от пейзажа, който се очертаваше пред погледа й: най-отпред — гигантската Статуя на свободата, която посрещаше пътниците и емигрантите; зад нея, прекрачвайки река Хъдсън, се виждаше Бруклинският мост с колоните си от кафяви тухли и накрая в дъното изпъкваха сградите на Манхатън — толкова високи, сякаш искаха да докоснат небето.
	Беше едновременно и близко до очакваното, но и различно от него, същото като на снимките, които бе виждала по вестниците, но надхвърляше представите, които бе придобила от описанията на Тома.
	При мисълта за мъжа, когото бе дошла да търси, огромната й мъка отново се пробуди.
	Щеше ли да го намери? Щеше ли да успее да го убеди, че го обича повече от всичко на света, че за нея той е едновременно миналото й, настоящето и бъдещето?
	Надяваше се. Наистина се надяваше. Не знаеше какво щеше да прави, ако не иска да я изслуша.
	_Не, Габриел_, смъмри се сама. _Не пресече Атлантика, за да капитулираш точно сега._
	Вирна брадичка.
	Щеше да намери Тома и да го накара да се вслуша в разума.
	Провалът не бе възможен вариант.
	Зае се да прегледа отново плана си. В куфара си имаше бележник, в който бе отбелязала три адреса: на сградата, където би трябвало да са канцелариите на компанията на Тома; адресът, на който вероятно пребиваваше, докато си намери собствено жилище; и на един пансион за млади дами, където би могла да се настани.
	По време на пътуването, между два пристъпа на гадене, Габриел бе намерила на картата на остров Манхатън, която бе взела със себе си и бе я изучавала през дългите часове на плаването, къде се намират трите адреса.
	Сега знаеше наизуст всяка улица, по която трябваше да мине, всяка пресечка, по която трябваше да завие, паметниците и сградите, по които трябваше да се ориентира.
	Щом стъпи на твърда земя, най-напред щеше да отиде в офиса му. Това щеше да стане в ранния следобед и понеже Тома бе заминал горе-долу преди месец, можеше да се обзаложи, тъй като го познаваше добре, че вече е започнал работа. Ако не успее да го намери, тогава щеше да отиде до дома му. И там щеше да го чака. Толкова дълго, колкото трябва.
	Едно нещо беше сигурно: нямаше да си тръгне, докато не го намери.


	Корабът акостира малко след протежението на остров Исланд. Стотици пасажери, които заедно с Габриел бяха пресекли океана с „Empress of New York“, се блъскаха, за да слязат, и бързаха да напуснат мястото, което някои определяха като плаващ ковчег, за да усетят под краката си твърда земя. Докато чакаше на различните контролни пунктове, Габриел забеляза в тълпата Оливия — младата жена, с която бе споделяла мизерната кабина в трюма на кораба. Тя също я видя и замаха с ръце, а Габриел й отвърна доста по-сдържано. Без да я е грижа за останалите пътници, Оливия прекоси залата и дойде при нея.
	— Пристигнахме, Габриел! Ню Йорк! Започва нов живот!
	— Да, пристигнахме.
	Габриел все още не знаеше дали за нея това щеше да е началото на нов живот. Съдбата й беше в ръцете на Тома.
	— О, да не забравя, ето ти моя адрес — заяви Оливия и решително тикна листчето в ръцете й. — Ако имаш нужда, от каквото и да било.
	— Благодаря, Оливия.
	Опашката се придвижи напред, Оливия се върна на мястото си, което беше малко по-назад, промърморвайки „надявам се, че ще се видим“, после дойде редът на Габриел.
	— Моля документите ви — разпореди се полицаят срещу нея с такъв силен акцент, че младата жена по-скоро отгатна, отколкото наистина разбра какво искаше от нея.
	Изплашена от заповедническия му тон, тя безмълвно протегна ръка с всички документи, които носеше със себе си — същите, които Тома бе приготвил на нейно име миналия януари и които бе успяла да вземе от секретаря му в Англия.
	— С каква цел идвате в Ню Йорк? — попита полицаят.
	Този път нямаше как да не отговори.
	— Идвам да търся един човек.
	— От семейството ли?
	— Годеникът ми.
	— Носите ли нещо забранено в куфара си?
	— Само дрехи.
	— Някакви животни?
	— Не.
	Продължи да я разпитва, провери документите на Габриел, после с рязък жест удари печат върху тях, върна й ги и извика:
	— Следващият!


	Два часа по-късно след десетки контроли и проверки и след като пресече река Хъдсън с корабче, Габриел стъпи на остров Манхатън и с карта в едната ръка и куфар в другата пое решително напред.
	Време беше да си върне годеника.
	Първият й опит се оказа безрезултатен.
	Тъй като искаше да икономиса парите, които бе сменила на остров Елис, Габриел не посмя да вземе такси и реши да ходи пеша. Бе проучила картата и бе успяла без особени трудности да намери къде са разположени канцелариите, но това не й помогна да разбере, че градът е много голям и ще трябва дълго да върви, за да стигне до тях.
	И когато най-сетне откри адреса, който си бе записала, беше премръзнала, краката я боляха, а куфарът й сякаш тежеше цял тон. Беше твърдо решена да го види и нищо не можеше да я разколебае, така че изобщо не обърна внимание на всичко това. С категоричен и непоколебим жест бутна тежката врата на сградата и се огледа за някого, който би могъл да я осведоми. Един много любезен човек й посочи етажа, на който трябваше да се качи, и беше толкова отзивчив, че дори предложи да я придружи.
	Габриел му благодари, но отклони предложението и се упъти към стълбата.
	На посочения етаж видя двама мъже в костюми, които оживено разговаряха. Събра цялата си смелост и се приближи към тях.
	— Извинете — започна на възможно най-изискания си английски. — Къде бих могла да намеря Тома Д’Арси, кажете ми, моля?
	— А вие сте?
	— Търся го.
	Отговорът й изглежда се стори забавен на двамата и те се усмихнаха широко.
	— Не е тук — осведоми я първият, висок блондин с кафяви очи. — Днес имаше друга работа навън. Мисля, че трябваше да се срещне с един партньор и да посети ателиетата.
	— Знаете ли кога ще се върне?
	— Доколкото ми е известно, не се очаква да се върне тук днес — заяви вторият.
	Огромно разочарование обзе Габриел, когато чу отговора му, но не го показа. Беше се сдобила с две ценни информации: Тома беше жив и в добро здраве и наистина работеше тук. Ако се наложеше, щеше да се върне отново утре. А и вдругиден. И във всеки следващ ден, докато го види, докато успее да разговаря с него. Докато разбере какво се бе случило.
	— Желаете ли да му оставите бележка? — предложи първият мъж.
	— Да, моля — започна тя, преди да се опомни. — Всъщност — не, не му казвайте нищо. Предпочитам… да го изненадам.
	По-скоро да не му даде дори и най-малката възможност да избяга още веднъж, преди двамата да имат шанс да хвърлят светлина върху това недоразумение.
	— Сигурна ли сте?
	Габриел неволно завъртя пръстена, който никога не сваляше от ръката си.
	— Сигурна ли?
	В този момент беше много неща едновременно: и изгубена, и потресена, и уплашена от този огромен град, който не познаваше и който я омагьосваше толкова, колкото й вдъхваше и страх. Изтощена от пътуването, депресирана, тревожеща се от мисълта, че Тома може окончателно да е сложил край на тяхната връзка. Самотна и разпъната между противоположни чувства: мъка, празнота, несигурност, гняв.
	Да, Габриел беше разкъсвана от много емоции едновременно, но сигурна? Не, не беше. Дори изобщо не беше.
	Знаеше обаче едно нещо: че не може да живее без Тома.
	Тя _не искаше_ да живее без него.
	Така че лицето й придоби твърдо и решително изражение:
	— Да, сигурна съм.


	След този първи полупровал, Габриел се упъти към втория адрес, който секретарят на Тома й бе съобщил. Когато стигна там обаче, тя се поколеба, оглеждайки се смаяно наоколо. Къщата, която се издигаше пред нея, представляваше огромна сграда, почти имение, беше разположена на авеню на няколко преки на запад от Сентръл парк, и в нея биха могли без никакво затруднение да се поместят две или дори три книжарници заедно с апартамента, който обитаваха двамата с баща й. Беше триетажна с фасада от червени тухли и еркери от двете страни на издигнатата над нивото на основите порта, къщата внушаваше представата за стабилен, богат буржоазен дом, нещо нетипично за Тома и твърде далеч от гарсониерата, която Габриел очакваше да види. Обзе я съмнение, провери адреса в бележника и видя, че не е сбъркала.
	Да, това беше точният номер и точно тази улица.
	Така да бъде.
	Сигурно беше временен адрес. Тя сви рамене, изкачи стъпалата към входната врата и почука с тежкото чукче с формата на лъвска глава, което изпъкваше в средата й.
	След малко направо подскочи от изненада, когато срещна погледа на младата прислужница, която й отвори.
	— Да?
	— Добър ден, извинете за безпокойството, но не съм сигурна, че съм на правилния адрес. Търся мосю Д’Арси — изрече в скоропоговорка Габриел на английски, който изобщо не правеше чест на безбройните часове труд, които бе посветила на изучаването му.
	Младата прислужница отвори широко вратата и се отдръпна.
	— Влезте — каза тя без излишни думи, от което къщата изглеждаше още по-импозантна.
	Но така поне Габриел не се затрудняваше да я разбере.
	Младата жена изтръска снега, който се бе натрупал по раменете й и върху качулката, изтупа обувките си, за да махне от тях полепналия слой сняг, и влезе в къщата. В минутата, в която вратата се затвори зад гърба й, се почувства смутена. С голямата си мраморна стълба с позлатено перило, със своите черни и сиви плочки и превъзходните гоблени, които украсяваха стените, къщата и отвътре беше също толкова изискана, колкото и отвън. Тъй като се страхуваше да не изцапа пода и да не намокри навсякъде около себе си, Габриел реши да стои върху килима и да не помръдва.
	— Кой е, Оливия? — попита женски глас.
	За Габриел изненадите несъмнено нямаха край. Коя беше тази жена? Дали Тома не беше затворил толкова плътно страницата, че вече имаше свое семейство и дом? Само за месец?
	— Посещение за мосю Д’Арси — отвърна Оливия.
	Добре, помисли си Габриел, ако Тома беше господарят тук, прислужницата сигурно щеше да каже: „Посещение за господина“. Нямаше да спомене името му. Ако обичаите тук не са различни, разбира се.
	Жената — много елегантна дама на около трийсетина години, се приближи усмихната към Габриел.
	— Влезте, влезте, не стойте до вратата, така ще се разболеете! Съпругът ми и мосю Д’Арси отидоха да направят някои посещения — да видят шивашките цехове, складовете, такива неща, но скоро трябва да се върнат.
	Жената говореше толкова бързо, че Габриел едва успяваше да следи думите й.
	Стараейки се да ограничи поражението от локвите, които оставаха след всяка нейна стъпка, Габриел направи крачка напред.
	— Извинете ме, че идвам без предупреждение — подхвана тя. — Надявам се, че не ви притеснявам.
	— Изобщо не! Аз съм Лорън Монтгомъри.
	— Габриел Вилньов — представи се Габриел, докато смъкваше мократа си ръкавица, за да стисне протегнатата ръка на жената.
	— Мили боже, измръзнали сте!
	— Ходих пеша известно време, да.
	Лорън Монтгомъри я погледна смаяна.
	— С куфара ли? В тази снежна буря?
	Габриел направи гримаса и кимна с глава.
	— Свалете си палтото. Оливия?
	— Да, госпожо.
	— Пригответе чай и го донесете в малкия салон.
	— Веднага, госпожо.
	Тя се обърна към Габриел.
	— Елате, последвайте ме.
	— О, не — възпротиви се младата жена, — ще оставя следи навсякъде! Мога да изчакам тук!
	— Дума да не става! Ще изстинете! В салона гори огън, там ще се стоплите!
	С тези думи и без никакви други формалности тя хвана Габриел за ръката и я отведе в една стая в дъното на коридора, обзаведена с много добър вкус и елегантно, и дръпна пред огъня в камината тапициран с бродирана дамаска, фотьойл.
	— Ето, настанете се тук, веднага се връщам.
	После излезе от салона и Габриел, леко замаяна, остана сама. Младата жена се приближи до фотьойла, който стопанката на къщата й бе посочила, но се поколеба да седне. Краката я боляха, кръстът я болеше след толкова часове ходене пеша, наистина имаше нужда от почивка, но не искаше да похаби скъпия плат с мократа си рокля. Накрая стигна до компромисно решение и внимателно приседна на ръба и огледа стаята, в която се намираше.
	С окачените по стените картини от големи майстори, с фино резбованите и украсени с позлата мебели от скъпо дърво, с облицованата с обработен мрамор камина и скъпия килим на пода, това безспорно беше една прекрасна стая. Добре премерен меланж от изисканост и изящен вкус в светли и хармонично съчетани тоналности.
	Но все пак не беше неговият стил и, разбира се, не беше обстановката, в която тя си представяше Тома — най-големият недостатък на стаята беше, че в нея нямаше книги.
	Тръпка премина по тялото й и тя приближи ръцете си до огъня, за да се сгрее. Няколко секунди по-късно вратата се отвори, влезе Оливия и остави поднос с чайник, две чаши и чиния със сладкиши и излезе безшумно, както се бе появила. След нея влезе Лорън Монтгомъри с дебел вълнен шал в ръце.
	— Вземете, наметнете това, ще ви стопли — каза тя и го подаде на Габриел.
	Младата жена уви раменете си с шала. От едно кътче на паметта й изплуваха картините от онези първи минути, когато пристигна в замъка, и Елен се отнесе по същия внимателен начин с нея. Всичко й се стори толкова далечно… Чувстваше се така самотна… Пренебрегна спомена и се обърна към своята благодетелка.
	— Благодаря ви. Но се притеснявам, не трябваше да си правите този труд заради мен.
	Лорън направи жест с ръка, сякаш измиташе възраженията й.
	— Не, не, не се тревожете за това. Няма да оставя позната на Тома да трепери в собствения ми дом.
	Докато говореше, наля димящия чай в двете чаши и подаде едната на Габриел, която я прие с благодарност.
	После седна срещу нея. Габриел отпи от парещата напитка, наслаждавайки се на силния аромат на чая и на топлината, която се разливаше по тялото й.
	— Благодаря.
	— Достатъчно топло ли ви е? Мога да добавя още дърва в огъня.
	— Не, не, всичко е наред! Благодаря за загрижеността.
	Известно време двете мълчаливо отпиваха от чая си.
	— За първи път имаме възможност да видим позната на Тома и съм очарована от това! — заяви Лорън и деликатно постави чашата върху чинийката й. — Той е толкова дискретен и толкова самотен, че накрая вече си мислех, че е сам-самичък на света.
	— Само е притеснителен и не се чувства уютно в обществото — отвърна Габриел може би малко по-уверено, отколкото би желала, в стремежа си да го защити.
	— О, знам! Не търсете друг смисъл в думите ми! Аз наистина го ценя много. И съм възхитена, че някой опровергава теорията ми, а също и че се запознах с вас.
	— О! И на мен ми е много приятно. Съпругът ви е съдружник на Тома, ако съм разбрала правилно?
	— Точно така. Едуард и Тома се познават от няколко години. В известен смисъл още от възникването на проекта.
	Тя се усмихна.
	— Съдейки по акцента ви, предполагам, че сте французойка?
	— Да. Всъщност идвам направо от кораба. Затова съм с куфар.
	— Сигурно сте изтощена. Това пътуване съвсем не е забавно.
	— Наистина е така.
	— Габриел ли казахте, че е името ви?
	— Да, Габриел Вилньов.
	— Тома можеше да ни предупреди за идването ви, щяхме да изпратим кола да ви посрещне и нямаше да се наложи да изминавате този път от пристанището до дома ни.
	— Той не знае, че съм тук. Това е… изненада.
	— Изненада ли? О, обожавам изненадите! Сигурна съм, че ще бъде щастлив да ви види.
	Габриел не можа да сдържи въздишката си.
	— Надявам се.
	— Всичко наред ли е? — попита Лорън със смръщени вежди. — Защо мислите, че Тома може и да не се зарадва, като ви види?
	— Защото изглежда ми се сърди по някаква причина, но не знам каква е. Затова пресякох океана. За да му обясня, че сигурно има някакво недоразумение.
	Габриел прочете по лицето на Лорън, че думите й я смутиха.
	— Простете ми, че идвам в дома ви без предупреждение и ви говоря със загадки, няма как да разберете каквото и да е от това, което ви казвам.
	— Признавам си, че се чувствам малко объркана.
	— Нека опростим нещата: аз съм годеницата на Тома — заяви Габриел и показа пръстена на ръката си, — но той мисли, че възнамерявам да се омъжа за друг. Дойдох тук, за да му докажа обратното.
	Лорън остана мълчалива няколко секунди, после погледът й грейна и се усмихна широко.
	— Това изглежда е някаква приказна история! Разкажете ми повече. Искам да знам всичко.


	Колкото и изненадващо да беше, Габриел направи точно това. Тя разказа всичко или почти всичко пред тази жена, която едва познаваше, но която беше толкова внимателна към нея след мъчителните дни пътуване и дългите часове бродене пеша по покритите със сняг улици на Ню Йорк.
	На колеблив английски й описваше книжарницата, библиотеката и замъка, вечерите, в които двамата разговаряха на светлината на огъня. Говореше за чувствата си, които лека-полека ставаха все по-силни. После разказа за бала и годежа им.
	Най-накрая — и за пожара и колко объркана се бе почувствала, когато научи, че Тома е заминал.
	— И сте пресекли океана заради него! Колко романтично! — възкликна Лорън с широко отворени от почуда очи.
	— Надявам се, че и той ще е на същото мнение като вас. Но ако в крайна сметка ме е забравил?
	— Познавате го по-добре от мен, но не мисля, че Тома е от мъжете, които бързо забравят. Струва ми се по-скоро, че е мъж, верен на една-единствена жена. И че тази жена сте вие.
	— Откъде сте толкова сигурна?
	— Не е на себе си, откакто е тук. Той е… още по-мрачен и затворен от обичайното. Сега вече знам защо. Убедена съм, че му липсвате и съжалява, че е заминал така. Имам нюх за тези неща, знаете ли? И много добре сте постъпили, че дойдохте. Понякога мъжете имат нужда от малко помощ.
	Точно в този момент вратата се отвори и двама мъже влязоха в малкия салон. Габриел видя само единия.
	Тома.
	Сърцето в гърдите й побесня и заблъска с все сила, та трябваше да впрегне цялата си воля, за да не прати всичко по дяволите и да се хвърли в обятията му.
	Когато Тома замина за Англия, си мислеше, че знае какво значи да й липсва и да чувства празнота, но това бе нищо в сравнение с преживяването й в момента.
	И сега, когато вече го бе намерила, изпита такова неописуемо облекчение, равностойно само на мъките, които бе изтърпяла. Внезапно една-единствена мисъл изпълни цялото й съзнание — тя не искаше повече да се разделя с него. Никога.
	Погледите им тутакси се срещнаха, както ставаше винаги, и Тома замръзна, виждайки Габриел.
	Изглежда уморен, помисли си младата жена, и Лорън имаше основание — беше дори още по-мрачен, отколкото в деня, когато се срещнаха. Изпита желание да го прегърне и да го утеши. Да върне светлината в очите и усмивката на лицето му.
	Но преди това трябваше да се изяснят.
	— Тома, вижте кой е дошъл от Франция заради вас! — възкликна Лорън. — Какъв потаен човек сте, не ни казахте, че имате толкова прелестна годеница!
	Тома се взираше в очите на Габриел и не отвърна нищо.
	— Тома — прошепна тя и направи крачка към него.
	— Габриел…
	— Е добре, ще ви оставим. Ела, Едуард. Нашите две влюбени гълъбчета имат да си кажат много неща, струва ми се.
	Габриел по-скоро чу, отколкото видя как Лорън излезе от стаята заедно със съпруга си.
	Тя пое дълбоко въздух и започна:
	— Тома, аз…
	— Какво правиш тук?
	Сухият като острие тон в гласа му, който се извиси насред изненадата, буквално разкъса сърцето на младата жена.
	Разговорът наистина нямаше да е лесен, но тя не възнамеряваше да се остави толкова бързо да бъде разколебана. Не беше изминала целия този път за едното нищо.
	— Дойдох да се скарам с теб. Между другото — отвърна тя.
	— Дошла си чак дотук да се скараш с мен ли? И защо?
	— Защото така правят двойките, Тома, а според последната информация ние все още сме двойка. Когато възниква проблем, двойките се карат, обясняват се и се сдобряват.
	— Пресякла си океана, за да се караме ли?
	— Не, пресякох океана, защото те обичам и не искам да живея без теб. Но ако трябва, преди това да се скараме, така да бъде.
	— Нямам желание да се карам с теб.
	— Тогава да не се караме — пошепна Габриел нежно. — По-добре ми кажи защо замина така, без да кажеш и дума, без никакво обяснение.
	— Струва ми се очевидно.
	— Точно в това е проблемът, Тома. Може да е очевидно за теб, но съвсем не и за мен. Можеш ли да си представиш шока, който изживях, когато разбрах, че не само замъкът е изгорял, но на всичкото отгоре си заминал, без дори да се сбогуваш. Единият ден сме сгодени, а на следващия скачаш на кораба за САЩ, без нищо да ми кажеш!
	— Не мислех, че това ще те разтревожи, напротив.
	Габриел вдигна учудено вежди.
	— Е добре, наистина съжалявам, мосю Д’Арси, но трябва да ви информирам, че мислите ви са погрешни.
	Тома не отвърна нищо и Габриел изгуби търпение.
	— Ще отговориш ли най-сетне?! — извика тя, беше й омръзнало да се въртят като в порочен кръг. — Какво се случи? Откъде ти хрумна, че искам да се омъжа за друг?
	— Защото той ми го каза, Габриел!
	— Какво? Кой какво ти каза?
	— Етиен.
	— КАКВО?
	— Говорил си с Етиен?
	Тома кимна с глава.
	— В оня ден се върнах от Англия — обясни той. — Отклоних се от пътя, за да мина през Анже. Когато пристигнах, не беше там, но твоя… той беше в книжарницата. Попитах го кога ще се върнеш и той ми каза, че си отишла да пробваш булчинската си рокля, за да се омъжиш за него. И още преди да успея да отговоря каквото и да било, добави, че знае кой съм. И че си правя илюзии, ако си въобразявам, че ме обичаш. Изкушила си се само заради замъка и парите ми.
	Габриел смаяно го гледаше с широко отворени очи.
	— И ти му повярва?
	— В началото — не, но като го слушах какво говори и как повтаря, че го обичаш, че винаги сте били влюбени един в друг и че си се върнала отново при него, след като си дошла в Анже, накрая… започнах да се съмнявам.
	Младата жена не можеше да повярва на чутото. Това беше някаква шега. С положителност беше шега. Не би могъл да вярва на подобно нещо! Не и след всичко, което се бе случило между тях!
	— Защото, естествено — обори го тя с горчивина в гласа, — аз съм само уличница, заслепена от парите.
	— Не! Разбира се, че не! Габриел! Никога не бих помислил такова нещо за теб — възкликна той и лицето му изглеждаше уплашено.
	— Само че точно това току-що ми каза, Тома. Че съм спала с теб заради парите ти.
	— Не е това, Габриел. Изобщо не е!
	— Какво е тогава? — настоя тя. — Какво е, Тома? Как си могъл да повярваш дори и за секунда на такива ужасни неща?
	Искаше да го накара да говори, да й обясни. Искаше да разбере как е могъл да се довери на измислиците на Етиен и да замине, без дори да се опита да поговори с нея.
	Той отвърна поглед, но Габриел успя преди това да види мълнията от болката, която го прониза, и внезапно проумя.
	— Тома… — започна тя.
	Той остана известно време смълчан, после призна:
	— Не мога да ти се сърдя, че си предпочела някой като него. Той е млад, красив е…
	Габриел имаше чувството, че сърцето й ще спре да бие.
	— Господи, Тома… Ако знаеше, че…
	— Погледни се, Габриел! — прекъсна я и в гласа му ясно пролича отчаяние. — Ти си красива, нежна и благородна. Ти си най-хубавото нещо, което е създала тази планета, а аз… — засмя се с горчив смях, лишен от илюзии. — Кой би могъл да обича такъв като мен?
	— Аз, Тома! АЗ!
	Призляваше й при мисълта до каква степен детството му го бе сломило, тежеше й да вижда как въпреки всичко, което бяха споделили помежду си, Тома все още не беше убеден, че тя наистина може да го обича. И че му е по-лесно да повярва, че чувствата на Габриел са само илюзия, отколкото да мисли, че тя изпитва искрена обич към него.
	— Защо не ме изчака да се върна, за да говориш с мен? — попита го отново.
	— Останах да те чакам, Габриел. И ви видях.
	— Видял си ни… — повтори Габриел, но не можеше да разбере.
	— Видях ви — потвърди Тома.
	Изведнъж тя замръзна на място. Инцидентът. Тома бе споменал пробата на роклята й. Точно това беше. Сигурно е видял Етиен да я прегръща. И след лъжите, които му бе наговорил, за него беше лесно да си направи изводите…
	_Господи… никога ли нямаше да свърши това? Постъпката на този злодей наистина ли щеше да съсипе целия й живот?_
	— Стоях навън — обясни Тома и това потвърди опасенията на Габриел. — Чаках, за да те попитам дали е вярно. Съмнявах се и не исках да повярвам — добави с горчивина. — Тогава реших да те изчакам и отидох да се поразходя, за да се съвзема, а когато се върнах до книжарницата… ти беше в прегръдките му. Видях всичко.
	— Не си видял всичко. Повярвай ми, не си видял всичко.
	— Достатъчно видях. Пристигнаха двама доставчици и ти се отскубна от него, но срещнах после погледа му. Доволният му поглед. Ти беше с него. Тогава си тръгнах. Не виждах смисъл да стоя повече. Нещата бяха съвсем ясни.
	Габриел преглътна мъчително, дълбоко засегната, и усети как гневът я обзе. Беше я яд на Етиен, задето беше създал толкова грешна представа в главата на Тома. Изпитваше огромно съжаление, че в оня ден не го бе ударила още по-силно и че не бе натиснала камата по-надълбоко.
	Но я беше яд и на Тома. Беше потвърдил, че няма вяра в нея и това й подейства като удар с нож право в сърцето.
	— Добре тогава — заяви тя със сух, режещ тон, — знай, че ако беше останал по-дълго време, много скоро щеше да разбереш, че се лъжеш. Етиен те е измамил, за да се избави от теб, разиграл е тази комедия, за да те убеди, че не те обичам, а ти си повярвал, защото не си имал достатъчно доверие в мен. Не го обичам, Тома, и никога няма да го обичам. Ако беше останал, а не да бягаш, както всъщност си направил, щеше да видиш, че се боря с него, за да му попреча със сила да вземе това, което отказвах да му дам. И дори щеше да наблюдаваш и спектакъла, когато този дребен мошеник беше на колене и виеше от болка от моя добре премерен удар, преди да избяга, уплашен от кинжала в ръката ми.
	Тя въздъхна и добави, без да може да прикрие прокрадващото се в гласа й обвинение:
	— Господи, само като си помисля, че си повярвал на подлите лъжи, които ти е разказал за мен!
	С всяка следваща нейна дума Тома все по-дълбоко осъзнаваше презрението й, лицето му побледня, в погледа му една след друга нахлуваха емоции: обърканост, недоумение, гняв, вина, съжаление. Той затвори очи, мускулите на челюстта му играеха. Габриел можеше почти физически да усети напрежението, което излъчваше.
	После отвори очи и погледът му се взря в нейния.
	— Всичко наред ли е? Причини ли ти нещо лошо? — попита с пресипнал глас, в който Габриел долови връхлетелия го гняв.
	— Добре съм, не му дадох да се възползва.
	— Трябваше да съм там. Трябваше да съм там, за да те защитя.
	— Заблуждаваш се, Тома. Нямам нужда от теб, за да се защитя. Напълно способна съм да се погрижа сама за себе си. Нямах нужда от никого, за да се отбранявам от Етиен, нито за да се кача на кораба и да дойда да ти кажа какво мисля за начина, по който се измъкна тихо като крадец.
	Той отвори уста, за да се възпротиви, но тя го прекъсна:
	— За сметка на това пък имам нужда да ме обичаш и да ме направиш щастлива. Нуждая се от теб, за да запълня онази пустота в живота си, когато те няма. Нуждая се от това да имаш доверие в мен. И никога повече да не се съмняваш, че те обичам и че съм избрала теб. Да, трябваше да си там, но не за да ме защитиш, Тома. А за да се ожениш за мен. Както обеща.
	Той дълго я гледа мълчаливо. Габриел почти виждаше как в него емоциите се борят. И изведнъж сякаш някой премахна бариерите. С огромна крачка се оказа до нея и я притисна в обятията си до задушаване.
	И тъй като й бе липсвал толкова много, Габриел също му отвърна с прегръдка — гореща, но и отчаяна. Тя все още му беше ядосана, но липсата му и облекчението, че го беше намерила, властваха над останалите чувства, които терзаеха младата жена.
	— Прости ми, Габриел — прошепна той с пресекващ глас. — Прости ми. Аз съм глупак.
	— Причини ми болка, Тома — пошепна тя.
	Усети как сълзите пълнят очите й.
	— Съжалявам. Толкова съжалявам. Не те заслужавам.
	— Въпросът не е в това кой кого заслужава, Тома — каза тя полека. — Обичам те, това е.
	Той кимна с глава.
	— Аз съм отрова, Габриел. Причинявам само болка на околните. Първо на майка ми, после на теб, а когато замъкът изгоря, приех това като знак. По-добре ще е да заминеш далеч от мен.
	Като чу тези думи, Габриел се отдръпна от него и обхвана лицето му с длани.
	— Не, Тома, не бива да мислиш така. Не е вярно това! Да ти припомня ли, че не вярваш в знаците на съдбата? Ето, аз съм тук. Пожарът няма нищо общо с теб. Не си отрова, Тома!
	— Аз съм причината баща ми да се държи като насилник с майка ми. Аз съм причината за всичките й страдания. И теб накарах да страдаш!
	— Единствено баронът носи вина за нещастието на майка ти, ти нямаш нищо общо. Ако не си бил ти, просто е щял да намери друг претекст. Не си отрова, Тома. Напротив, сигурна съм, че си донесъл много щастие на майка си, както донесе и на мен.
	— Обичам те, Габриел. Толкова те обичам! Без теб животът ми е лишен от смисъл.
	— Аз също те обичам, Тома. Никога повече не го забравяй.
	— Няма — кимна той и притисна младата жена още по-силно към себе си.
	Двамата останаха така известно време прегърнати.
	— Прости ми — прошепна той още веднъж с устни до врата на Габриел.
	Усещането на горещия му дъх върху кожата й накара младата жена да потръпне.
	— Още съм ти ядосана.
	— Знам. Бъди ми ядосана, колкото дълго време ти е нужно. Но ми прости. Моля ти се!
	— При едно условие — тя се отдръпна и се вгледа в очите му. — Искам да ми обещаеш нещо.
	— Всичко, което пожелаеш.
	— Искам да ми обещаеш, че ако някой ден имаш някакъв проблем, какъвто и да е той, ще го споделиш с мен.
	— Обещавам.
	— Кажи ясно.
	— Обещавам ти, че ще говоря с теб.
	— Добре. И че вече никога няма да забравяш, че те обичам.
	— Обещавам.
	— Чудесно. Прощавам ти тогава.
	Разбира се, трябваше да мине още време, за да се стопи мъката, която бягството му причини на Габриел, и да изчезне гневът, който изпитваше. Тя не можеше да забрави ужасните седмици, връхлетели я като с едно щракване на пръстите, които бе преживяла. Но и не беше изминала целия този път, за да усложнява нещата. Беше пресякла Атлантическия океан, за да разбере какво се бе случило и да убеди Тома, че го обича. За да го намери, защото не си представяше живота си без него. И сега, когато всичко помежду им вече бе изяснено, когато той беше в прегръдките й, постепенно я завладяваше спокойствие.
	Бяха заедно. Само това имаше значение. Време беше да затвори страницата и да гледа към бъдещето.
	Усмихна се и каза:
	— Е, мосю Д’Арси, не ви ли се струва, че чакахте прекалено дълго и че е крайно време да целунете годеницата си?
	Габриел видя как усмивката й породи облекчение — прочете го в погледа му, той се наведе към нея, долепи челото си до нейното и прошепна:
	— Не мога да повярвам, че си пресякла океана заради мен.
	— За теб съм готова на всичко, Тома. Ти си животът ми. Не искам никога повече да се разделяме.
	— Никога повече — потвърди той.
	После я целуна.
	Най-накрая започваше тяхната приказка.


>	37
>	Александра

C>
	__15.08.2017 23:38__
	__От: Александра Доусън <a.dawson@lolasvineyards.com>__
	__До: Ерик Ланел <eric.lagnel@msf.fr>__
	__Тема: Лозов масив__

	Ерик,
	Имам чудесна новина! Проектът за лозовия масив беше одобрен!
	Скоро ще ти изпратя договорите, достатъчно е да ми посочиш адрес, на който да ги получиш. Освен това моята шефка ме назначи да отговарям за проекта и ще бъда на мястото, за да контролирам всички операции.
	Тъй като главно аз ще водя преговорите с теб, по-долу ти изпращам служебния си адрес.
	Надявам се, че се чувстваш добре в Африка и спасяваш света, поне едно дете всеки път.
	Грижи се за себе си.
@	Алекс
C$
C>
	__25.08.2017 06:02__
	__От: Ерик Ланел__
	__До: Александра Доусън__
	__Тема: RE: Лозов масив__

	Благодаря.
	Направих пълномощно на Марин. Така че в бъдеще ще трябва да преговаряш с нея.
C$
C>
	__25.08.2017 22:37__
	__От: Александра Доусън__
	__До: Ерик Ланел__
	__Тема: RE: RE: Лозов масив__

	Марин току-що ме информира и добавих данните й към документите в досието. Така че ще преговарям с нея.
	Искаш ли да ти изпращам все пак месечните отчети за работата по проекта?
@	Алекс
C$
C>
	__26.08.2017 23:12__
	__От: Ерик Ланел__
	__До: Александра Доусън__
	__Тема: RE: RE: RE: Лозов масив__

	Постъпи както искаш. Не съм сигурен, че ще имам време да ги чета.
C$
C>
	__27.08.2017 06:02__
	__От: Александра Доусън__
	__До: Ерик Ланел__
	__Тема: RE: RE: RE: RE: Лозов масив__

	Ще ти ги изпращам. Това е твоят замък. После ти решавай дали да ги четеш, или не.
	Грижи се за себе си.
@	Алекс
C$
C>
	__01.10.2017 10:35__
	__От: Александра Доусън__
	__До: Ерик Ланел__
	__Тема: Лозов масив Шандьоние — отчет за септември__
	___PDF: Лозов масив Шандьоние отчет септември___

	Ерик,
	Съгласно уговорката прикаченият документ съдържа отчета за работата по проекта през септември. Предприемачите за изграждането на сградата вече са уточнени, ще видиш това в отчета. Спряхме се на тези, които предложиха дизайн и материали, които са възможно най-хармонични със замъка.
	Преговорите с Националния научноизследователски институт по агрономия (INRA) за осигуряване на сорт от онова време също са в ход. Когато бъде намерен, ще те информирам.
	Грижи се за себе си.
@	Алекс
C$
C>
	__1.11.2017 11:21__
	__От: Александра Доусън__
	__До: Ерик Ланел__
	__Тема: Лозов масив Шандьоние — отчет за октомври__
	___PDF: Лозов масив Шандьоние отчет октомври___

	Ерик,
	Ето и отчетът за октомври.
	Държа да те информирам, че строителните дейности ще започнат веднага след края на зимата. Добавих към отчета и точните планове, които са одобрени от Марин и от моята дирекция. Надявам се, че са подходящи. Изпратих и молбата на Брюно за получаване на строително разрешение, очаквам отговор.
	Установиха и какъв е бил сортът, остава само с помощта на нашите специалисти да се подготви теренът. Всички детайли са посочени в отчета.
	Надявам се, че си добре. Марин ми каза, че си минал като вихър през Шандьоние. Макс сигурно е бил много щастлив, че вижда стопанина си.
	Грижи се за себе си.
@	Алекс
C$
C>
	__01.12.2017 09:10__
	От: Александра Доусън
	__До: Ерик Ланел__
	__Тема: Лозов масив Шандьоние — отчет за ноември__
	___PDF: Лозов масив Шандьоние отчет ноември___
	___Покана коктейл Шандьоние___

	Ерик,
	Ето и отчетът за ноември.
	Всичко върви добре. Работата напредва по план.
	Следващият отчет, който ще ти изпратя, вече ще е от Шандьоние. Заминавам за там за подготовката на строителните дейности, които ще започнат през февруари или най-късно през март, ако времето не е на наша страна. Ще контролирам също и подготовката на почвата, както и засаждането на лозите.
	Изпращам ти и покана за коктейла по случай откриването, който ще организираме, за да представим официално новата винарна пред високопоставени гости, журналисти и специалисти от бранша. Ще присъстват главният изпълнителен директор на „Lola’s Vineyards“ Майкъл Дейвис и оперативният директор и моя шефка Елизабет Чадуей. Представянето е от голямо значение за проекта и мисля, че би било добре да присъстваш и ти. Теренът е твой, замъкът — също.
	До скоро, надявам се.
@	Алекс
C$


>	38
>	Александра

	_Шандьоние, декември_
	Нямаше го.
	Напразно се взирах във всяко лице с такова внимание, сякаш търсех Чарли*, оглеждах още веднъж и още веднъж поканените наоколо, въобразявайки си, че може да съм го пропуснала през първите петнайсетина пъти, докато правех пак същото, или че е възможно да е дошъл, докато съм гледала някъде настрани, но без резултат.
	[* Става дума за песента „Търся Титин“ на Марсели (… моя Титин, и не мога да те намеря!), която Чарли Чаплин използва във филма „Модерни времена“. — Б.пр.]
	Трябваше да осъзная очевидното.
	Не беше дошъл.
	Този магарешки инат _наистина_ не бе дошъл.
	Бих могла да го разбера, ако посочеше като извинение, че точно в този момент спасява цяла Африка. Само че от сигурен източник знаех, че се е върнал в Шандьоние за празниците. Въпреки това… тази вечер не беше тук.
	Почувствах дълбоко разочарование, примесено и с малко гняв, то притисна сърцето и стисна гърлото ми и поклатих глава, изумена от собственото си поведение.
	Не беше отговорил на нито един от имейлите вече от месеци, царствено пренебрегвайки ме, откакто бе заминал, а аз като влюбена тийнейджърка продължавах да се надявам на някакъв жест от негова страна, на някакъв знак.
	Жалка картина. Жалката _бях_ аз.
	Кога най-сетне щях да се осъзная и да престана да очаквам невъзможното?
	Отново въздъхнах и погледнах чашата с шампанско. Така или иначе, казах си пак, не бях организирала коктейла специално за него. Беше за Марин и Брюно, за елита на града и региона, за собствениците на ресторанти и за сомелиерите, за притежателите на магазини за вино и за журналистите. За да отпразнуваме създаването на винарната и възкресението на замъка от руините му.
	Е да, наистина се надявах, че събитието ще го накара да се измъкне от бърлогата си и че ще имам възможност да го видя и кой знае, може би и да говоря с него. Но ако трябва абсолютно честно да си призная, то съм длъжна да кажа, че имах съмнение, че той ще дойде.
	Не познавах по-консервативен човек от Ерик Ланел.
	— Алекс, слушаш ли ни?
	— Моля? О, съжалявам, аз…
	С извинително изражение на лицето незабавно се опитах да не мисля за Ерик и насочих цялото си внимание към гостите.
	Освен Марин и Брюно, които в момента ме гледаха така, сякаш очакваха ей сега да им разкрия тайните на алхимията, отляво до мен стоеше моята шефка Елизабет, а от дясната ми страна беше Майкъл Дейвис — главният изпълнителен директор на „Lola’s Vineyards“. Двамата пристигнаха от Калифорния тази сутрин съвсем навреме за коктейла по случай откриването на винарната.
	— Какво казвате? — попитах.
	— Казваме, че сте надминали себе си — отвърна Майкъл. — Коктейлът е много успешен.
	— И аз съм на това мнение — потвърди и Елизабет. — Всичко е безупречно! Опитахте ли тези хапки? Страхотни са!
	— Благодаря — отвърнах. — Ще предам комплиментите ви на фирмата за кетъринг.
	— Но освен за тази вечер — продължи шефката ми — искам да ви поздравя и за цялостната ви дейност през последните месеци по този проект. Усилията, които сте вложили, вдъхват респект и нямам никакво съмнение, че във вашите ръце винарната ще постигне истински успех.
	Усетих как се изчервявам. Този комплимент, направен от толкова взискателна личност, беше от най-ласкаещите.
	Работих здравата, за да бъда на висотата на задачата, която ми бе поставена, и за първи път от много време насам бях изключително горда от резултата.
	Пък дори това и да не му се нрави на мосю Предпочитам да се цупя, сврян в дупката си.
	— Предлагам тост — обяви Брюно и вдигна чашата си към мен. — За Александра, за безкрайната й преданост, доказателство, за която ни даде през последните седмици, към Шандьоние, към неговата винарна, към замъка и… жителите му.
	— За Александра!
	Чашите звъннаха и прикрих с чашата си за шампанско почервенелите си бузи и своята колкото смутена, толкова и щастлива усмивка.
	— Само си свърших работата — отвърнах скромно.
	— Ти направи много повече от възложеното, Александра — възрази Брюно. — И всички са ти изключително признателни.
	Почувствах се объркана от начина, по който ме погледна, докато произнасяше тези думи. Дали не намекваше за господин Пренебрегвам Алекс, защото си го заслужава? Беше ли му говорил за мен? Дали нямаше да изглеждам прекалено патетична, помислих си, ако го попитам?
	— Като стана дума за работа — подхванах, сменяйки много бързо темата, преди да стана за смях пред моя работодател и пред шефката ми, — струва ми се, че е време да разкрием името, което ще носи първото кюве* от имението Шандьоние.
	[* Това е специална партида висококачествено вино и може да е и комбинация от вина, отлежали в няколко бъчви, от различни сортове грозде. — Б.пр.]
	Упътих се към катедрата със скъпоценните ми бележки в ръка и широка усмивка на лицето.
	— Добър вечер на всички и благодаря, че сте толкова много тази вечер — започнах, щом вниманието на публиката се закова в мен. — Нямате представа колко ни е приятно, че сте тук заедно с нас. За онези, които още не ме познават, ще кажа, че аз съм Александра Доусън и съм представител на американската компания за винопроизводство „Lola’s Vineyards“, чийто президент Майкъл Дейвис и директор Елизабет Чадуей са с нас тази вечер — добавих и ги посочих с жест.
	Двамата поздравиха присъстващите и ми дадоха знак да продължа. Прокашлях се и казах:
	— Никой не обича дългите речи, така че обещавам ви, че моята ще бъде кратка. Някои от присъстващите вече знаят, че някога земите на замъка Ферте-Шандьоние са включвали и лозов масив. Става дума за малък масив, който за съжаление е просъществувал само трийсетина години и е бил унищожен по време на Френската революция. И ако днес сме тук, то е, за да дадем на Шандьоние шанса да го възкреси от неговото пепелище, за да се сдобие със славата, до която не е успял да стигне навремето. Вече месеци наред кметът на града Брюно Льопик, Марин Клеман, която в случая представлява собственика на земите Ерик Ланел, и аз полагахме задружно усилия, за да се осъществи този проект. И тази вечер имам огромната чест да ви съобщя, че всичко е готово, за да се възроди Домейн Шандьоние. Сключихме договор с местни майстори, които ще построят винарската изба, и мога да ви обещая, че тази нова сграда ще се впише хармонично в архитектурата на замъка и на града. Освен това в сътрудничество с INRA намерихме сорт от типа каберне совиньон, който се доближава много до онзи, който според нашите проучвания е бил отглеждан тук в онова далечно време. Така че виното, което ще се произвежда след няколко години в Шандьоние, ще бъде едновременно и съвременно, и история. Историята на този красив град.
	Време беше да представя плода на многоседмичния си тежък труд, на безсънните нощи, хвърлените в боклука рисунки и творческите сблъсъци с Елизабет. Още от първата минута, още след първото заседание всичко беше под мой контрол, всичко одобрявах аз — като се започне от цвета на вратите на винарската изба, та до засаждането на лозовия масив. Моя беше идеята и как да бъде представено имението визуално, избрах и името на първото кюве, което щеше да узрее в дъбовите бъчви. Само дето сама не ги резервирах. Този лозов масив беше моя рожба. В него вложих цялото си сърце, цялата си душа и цялата си енергия.
	Завладя ме смесица от възбуда и тревога при мисълта, че ще представя резултата от своя труд, за да го преценят външни хора, и с леко треперещи ръце пристъпих към триножника, който се намираше няколко стъпки встрани с покрито върху него голямо рекламно табло. Под бялото покривало бяха изложени компютърни графики на земите наоколо, на лозята, винарската изба, включително и на магазина към нея, както и макет на етикета, предвиден за първите бутилки. Хванах с една ръка края на белия плат и го вдигнах нагоре, обявявайки тържествено:
	— Дами и господа, представям ви Домейн Шандьоние и първото кюве — Розата на Шандьоние.
	Присъстващите започнаха да аплодират, а гостите енергично закимаха с глава с одобрителна усмивка. Преливах от емоции, взирах се в рекламната брошура и в съдържанието й с надеждата, че там, където бе сега, Габриел също беше щастлива колкото мен, като виждаше как след толкова дълъг сън замъкът най-сетне отново се връща към живота.
	Чувствах се спокойна и пълна с енергия благодарение на реакцията на публиката, върнах се отново към катедрата и насочих поглед към залата, готова да продължа представянето с малко информация за подготовката на почвата, засаждането на лозите и с приблизителна преценка за времето, което ще е необходимо, за да излязат на пазара първите бутилки, когато внезапно погледът ми срещна един друг поглед, от който замръзнах на място и мигновено загубих нишката на мисълта си.
	Той беше тук, в другия край на празничната зала, небрежно облегнат върху рамката на двойната врата с вперен в мен лазурносин поглед и неразгадаемо лице.
	Сърцето ми прескочи един удар.
	Не бях права.
	Беше дошъл.


	Минаха доста секунди, преди да се съвзема и да се върна към нишката на мислите си, които в момента до една бяха насочени към загара на лицето му, който подчертаваше синия цвят на очите, и излъчващия се от него мощен магнетизъм.
	С огромно усилие успях да откъсна погледа си от неговия и да го насоча към листчетата пред мен. Докъде бях стигнала? Знаех, че тъкмо се канех да кажа нещо, нещо важно, но не можех да си спомня какво беше то. Местех малките бели картончета насам-натам. Буквите, думите, фразите танцуваха пред очите ми, но изобщо не схващах смисъла. Една-единствена мисъл се въртеше отново и отново в главата ми. Беше дошъл. Той беше тук.
	И сърцето ми биеше все така силно заради него.


	Пренебрегнах, доколкото можах, вихрушката от чувства, която беснееше вътре в мен, и продължих представянето, усещайки през цялото време погледа му. Опитвах се с всички сили да се абстрахирам, да не му обръщам внимание, а да се концентрирам в хората пред мен, в шефовете ми, в представянето, но… напразно. Погледът ми постоянно се връщаше към него, притегляше го като от магнит. С всяка отлитаща секунда в сърцето ми покълваше една мъничка надежда — съвсем безумна, но въпреки това тя продължаваше да расте.
	Беше ли възможно да се е върнал заради… мен?
	Осъзнавах, разбира се, че нищо, абсолютно нищо в изражението на лицето му — затворено и неразгадаемо като ръкописа на Войнич*, не даваше знак, че ми бе простил поне малко, но надеждата е нещо пагубно, тя се провира и в най-тънката цепнатина, възползва се и от най-малката слабост и заглушава гласа на разума.
	[* Ръкописът на Войнич е написан през XV в. от неизвестен автор на неизвестен език с неразгадани и до днес символи. Според някои изследователи негов автор е алхимикът Никола Фламел (1330–1418), който най-вероятно описва алгоритъм за получаване на философски камък — еликсир на безсмъртието. Манускриптът се съхранява в Библиотеката за редки книги и ръкописи „Бейнеке“ в Йейлския университет. — Б.пр.]
	Обективно погледнато, съществуваха десетки причини, с които можеше да се обясни присъствието му тук тази вечер, и те нямаха никаква връзка с… нас. Въпреки че постоянно си го повтарях, не можех да пропъдя надеждата. Докато четях написаното с възможно най-голямо спокойствие, някъде там, в едно кътче на ума ми се надявах само на един жест, мечтаех за едно-единствено нещо — да разбута тълпата, която ни отделяше един от друг, и с поглед, взрян в моя, тук, в тази празнична зала пред всички присъстващи да обяви високо, че е направил грешка, като си е отишъл, и че най-сетне е разбрал, че ме обича повече от всичко и не иска да живее без мен.
	Разбира се, животът, и по-специално моят, не беше сценарий, написан от Нора Робъртс*1, нито пък от вече напусналата този свят Нора Ефрон*2, и събитията съвсем не се развиваха по начина, за който мечтаеха душата ми и моето романтично въображение, така че вместо да ми признае страстно и пламенно любовта си, той се измъкна от залата в минутата, в която дадох думата на Брюно и на Марин. А аз — наранена, разочарована и очевидно зарязана от собствения ми разум, го последвах.
	[*1 Нора Робъртс — американска писателка в жанра романтичен трилър. — Б.пр.]
	[*2 Нора Ефрон (1941–2012) — американска писателка, журналистка, режисьор, сценарист и продуцент. — Б.пр.]
	Сякаш се опитвах сама да си причиня болка.


	Декемврийският студ ме връхлетя в минутата, в която кракът ми стъпи извън залата, и ме накара почти да затракам със зъби, но не му обърнах внимание. Търсех Ерик с поглед и внезапно в мен нахлу неприятното усещане за нещо вече преживяно, когато го видях да се насочва с широки крачки към мотора си.
	Не се замислих над думите си, когато казах:
	— Значи от сега нататък ще е така, а? — почти изкрещях. — Ще идваш и ще си отиваш като крадец, без да ми кажеш и дума?
	Ерик спря и едва-едва се обърна.
	— Какво искаш, Алекс? — попита той хладно.
	Кой би могъл да си помисли, че един ден ще съжалявам, че вече не се обръща към мен с принцесо?
	— Прояви поне възпитание да ми кажеш добър ден! — отвърнах, приближавайки се към него. — Това, че ми се сърдиш и не искаш да отговаряш на имейлите ми, е едно нещо, но съвсем друго нещо е, че дори не благоволяваш да се държиш като цивилизован човек в присъствието на шефа ми и на целия град!
	— Нямам какво да ти кажа.
	Студеният му режещ тон, с който говореше, за мен беше като удар с нож право в сърцето. Ядът и разочарованието отново ме връхлетяха и бяха толкова силни, колкото в деня, в който си тръгна, и думите излетяха от устните ми още преди да успея да ги задържа:
	— Дявол да го вземе, Ерик, какво искаш от мен?
	— Какво искам ли? — повтори въпроса ми и от очите му направо излитаха мълнии. — Питаш ме какво искам ли?
	Докато говореше, се бе доближил толкова близо до мен, че трябваше да извия глава назад, за да издържа погледа му.
	— Да, питам те! Защото не знам какво още да направя, за да ми простиш! И да ме изслушаш!
	Не бяхме разговаряли от близо пет месеца, а сякаш беше вчера, когато се карахме на прага на някогашната конюшня. Дългите седмици раздяла не бяха заглушили болката от раните, нито мъката, която те предизвикваха, и отговорът му показа, че това важеше както за него, така и за мен.
	— Нищо, Алекс! Не можеш да направиш нищо! Много е късно!
	Обърна се, без да изчака отговора ми, но аз се вкопчих в ръкава му и го задържах, принуждавайки го да се обърне с лице към мен. В погледа му просветваха мълнии и напрежението около двама ни беше почти осезаемо.
	— Защо се върна, а? — попитах, преди да успее да каже и дума. — Ако е, за да ме накараш да разбера, че не си ми простил и никога няма да ми простиш, защото не си нищо повече от един тъп инат, който дори не иска да направи усилие, за да разбере, тогава би могъл да си спестиш пътуването и да си стоиш, където си бил. Съвсем ясно схванах посланието, благодаря.
	— Върнах се, защото имах неща за уреждане тук, това няма нищо общо с теб. Но не се тревожи, след седмица заминавам, и то задълго. Няма да се видим повече.
	Стори ми се, сякаш някакъв оловен похлупак се стовари върху гърдите ми.
	Той се засмя подигравателно.
	— Какво си мислеше? Може би, че съм се върнал, за да пълзя в краката ти и да те моля за прошка?
	Беше ли наистина необходимо да се държи толкова оскърбително?
	Въздъхнах, бях изтощена до крайност.
	— Искам само… искам само да ме изслушаш, Ерик. И да разбереш, че никога не съм имала намерение да те лъжа, нито да ти причинявам болка! И че…
	— Не си прави труда, принцесо! — сряза ме той. — Много е късно. Имаше шанс. Пропусна го. Толкова по-зле за теб.
	— О, я се разкарай! — отрязах го вбесена, защото вече нямах други аргументи, и несъзнателно направих крачка към него. — Върви по дяволите с твоя гаден характер, няма какво повече да ти кажа!
	— Чудесно! — отвърна той и също пристъпи към мен.
	Изведнъж лицето му се оказа толкова близо до моето, че изпълни цялото ми полезрение. А парфюмът му… Господи, парфюмът му… бях забравила как чудесно ухаеше. Внезапно се почувствах като разпъната между желанието си да му извадя очите и копнежа да го целувам до забрава.
	За частица от секундата погледът му се спря върху устните ми и видях как стисна челюсти. Някъде дълбоко в сърцето си усетих как ме полазиха мравки.
	— Много добре! — успях все пак да изрека.
	— Тръгвам си.
	— Върви си. Единствено това можеш да правиш най-добре.
	Но той не помръдна. Стоеше си все там, изправен пред мен с поглед, впит в устните ми. Задушавах се. После леко поклати глава и мърморейки, се обърна. Завладя ме някакъв неподвластен на контрол импулс и още преди да осъзная какво правя, ръцете ми се вкопчиха в яката на коженото му яке, за да го притегля към себе си… и без да му обяснявам каквото и да е, го целунах.
	Изненадан от жеста ми, в началото Ерик стоеше объркан. Но не ме отблъсна. Тогава реших да се възползвам от шанса си и го дръпнах още по-силно за реверите на якето, едва разтваряйки устни, докато езикът ми леко галеше неговите. Той изстена и изведнъж поведението му се промени изцяло. Внезапно ръцете му се оказаха навсякъде по тялото ми — около лицето, накланяйки главата ми докрай назад, за да стане целувката по-дълбока, разрошваха косите ми, тръгнаха по гърба ми, плъзнаха се чак до вдлъбнатината в края на гръбнака, после върху задните части, зад бедрата, повдигнаха първо единия, после другия ми крак… Част от секундата по-късно вече обвивах с крака кръста му, а гърбът ми бе притиснат към някаква вертикална повърхност — неизвестно каква, и той буквално ме поглъщаше с уста жадно и страстно, всмуквайки стоновете ми още преди да пресекат бариерата на устните, а през това време езикът му трескаво, с копнеж и желание, а и с капчица отчаяние, търсеше моя.
	Не беше целувка, която се стремеше да съблазни или да покори. Беше брутална, мощна, първична. Безмилостна.
	Никога преди това не се бях чувствала толкова жива, колкото в този момент.
	Вече не усещах студа и бях забравила напълно къде се намираме. Кръвта ми кипеше, кожата ми гореше и в главата ми кънтеше една-единствена дума: _Още!_.
	Исках още, и то веднага.
	Имах чувството, че ще загубя ума си, не исках това да свършва.
	Само че свърши и свърши по-скоро внезапно. Допреди малко Ерик шепнеше името ми с дрезгав глас, а миг по-късно откъсна устни от моите, пусна ме на земята и отлепи рязко тялото си от моето.
	Дишаше хрипливо и трудно, впери мрачния си горящ поглед в моя — възненавидях това, което прочетох в него. _Наистина го възненавидях._
	— Ерик — пошепнах все още замаяна, опитвайки се да го задържа.
	Напразно.
	— Не си отивай — умолявах го. — Моля ти се, не си тръгвай.
	— Съжалявам, принцесо — промърмори той. — Беше грешка. Няма да се повтори.
	Това брутално връщане в реалността ми въздейства като плесница и очите ми се напълниха със сълзи.
	Ерик се завъртя на пети, яхна мотора и изчезна в нощта, оставяйки ме сама с разрошени коси, подути устни и разбито сърце.
	Отново.


	Мина седмица.
	Цяла седмица, през която се опитвах повече или по-малко успешно да забравя какво се бе случило между нас, като работех денонощно. Само че беше по-лесно да се изрече, отколкото да се направи, при положение че въпросната работа ме връщаше постоянно към мисълта за него, през цялото време само към него и единствено към него.
	Мислех непрестанно за целувката и за причиняващите ми болка думи, които каза.
	_Беше грешка. Няма да се повтори._
	И на стотния път ми ставаше толкова болно, колкото и първия път.
	След няколко пълни със страдание дни, куха и изтощена от многото безсънни нощи, накрая взех решение — вероятно едно от най-трудните в живота ми.
	Това не можеше да продължава. Заради собственото ми душевно здраве и здравето на сърцето ми трябваше да сложа кръст на Ерик. Знаех, че все още има чувства към мен. Иначе нямаше да ме целуне толкова пламенно, ако нещата не стояха така. Но беше ясно също и че вече не искаше да намери изход от ситуацията. И не желаеше да се бори за мен. Нямаше намерение да ми прости. Не можех да продължавам и занапред да си причинявам болка и да въздишам от любов по някой, който не ме иска и който ми бе дал ясно да разбера това.
	Така че му изпратих кратко съобщение, в което му казвах, че има право и че ще е по-добре както за него, така и за мен занапред пътищата ни да не се пресичат. Занапред щях да се задоволя с това да обсъждам всичко само с Марин, както той бе пожелал. _Сбогом, Ерик_, писах накрая. _Надявам се, че ще бъдеш щастлив._
	Осъзнавах, че жестът ми има по-скоро символичен характер и че в действителност той е важен само за мен, но трябваше да го направя. Имах нужда да обърна страницата.
	Дълго плаках, след като изпратих съобщението, много дълго. Обзе ме отново усещане за пустота, знаех, че щеше да ми е необходимо време, за да изчезне.
	Но все някой ден щеше да изчезне. И тогава всичко ще е наред.
	Поне се надявах да е така.
	Мобилният ми телефон иззвъня с тих провлечен звън и ме върна в реалността, тоест в моя малък офис, който Брюно ми бе предоставил на третия етаж на кметството в Шандьоние, докато чаках да построят моя. Извадих телефона от чантата и се усмихнах, като видях кой ме търси. Беше Марин.
C>
	„Алекс, можеш ли да дойдеш при лозовия масив при първа възможност?“
C$
	Пръстите ми затичаха по виртуалната клавиатура.
C>
	„Спешно ли е?“
C$
C>
	„Горе-долу — да.“
C$
C>
	„ОК. Трябва преди това да свърша нещо, ще го направя бързо и идвам.
	Ще ти изпратя съобщение, щом тръгна.“
C$
	След четвърт час с ключовете на колата в едната ръка и червеното ми вълнено палто в другата, излязох, бързайки от офиса.
	Въпреки че пътят бе покрит с тънък слой сняг, трябваха ми само няколко минути, за да стигна от центъра на града до лозовия масив, и едва бях свършила да си пея тихичко края на „Sex on Fire“ на групата „Kings of Leon“, когато в светлината на фаровете вече се виждаше завоят, който водеше към бъдещата винарна.
	Продължих да си тананикам думите на песента, паркирах колата встрани до шосето точно пред металната решетка, през която се влизаше в северната част на парка. След това нахлупих на главата си прелестната шапка от черен филц с къса периферия, която бях изнамерила от едно дюкянче за ретро облекло, взех фенерчето, което държах винаги в жабката, и излязох от колата.
	Навън въздухът беше студен, но не и вледеняващ. Увих хлабаво шала около врата си и вдигнах глава. Беше безлунна и безоблачна нощ. На небето като малки диаманти блещукаха хиляди звезди, окачени на небосвода. Затворих очи и поех дълбоко въздух, оставяйки околният покой да нахлуе в мен. Мислите ми самоволно тутакси полетяха към Габриел, както често се случваше вече от месеци насам. В такава нощ като тази точно преди сто и седемнайсет години Тома й бе предложил да се оженят. И въпреки че общият им път е бил осеян с препятствия, любовта им е била по-силна от всичко или най-малкото Габриел е притежавала достатъчно дързост и решителност, за да запрати всички спънки да вървят по дяволите и да подбутне мъничко с пръст съдбата, а е имало нужда от това.
	Една щастлива случайност в резултат на издирвания часове наред къде ли не — поне Флави така ми ги описа, докато по същото време аз полагах усилия да защитя проекта си пред своите началници, й бе позволила в крайна сметка да стигне до едно писмо, изпратено от Габриел до приятелката й Софи, благодарение на което директно от ръката на моята далечна предшественица двете узнахме как е пресякла океана, за да търси Тома… и как бе успяла да измъкне от него обяснения защо е заминал.
	Въздъхнах от щастие, когато разбрах. Тази втора среща на Габриел с Тома беше толкова епична, колкото и първата, и след безброй страдания най-сетне двамата бяха стигнали до щастлив край, какъвто заслужаваха.
	Наистина беше вдъхновяващо. Вдъхновяваща бе самата Габриел. Изглежда и аз се бях надявала на същия резултат, когато последвах Ерик вън от залата по време на коктейла. И аз подбутнах с пръст съдбата, но не стигнах до очаквания ефект. Трябваше да си дам сметка. Моята история нямаше да следва пътя на предшественицата ми и пред мен не се очертаваше никакъв щастлив край.
	Въздъхнах, поклатих глава, върнах си контрола над мислите, след това с решителна стъпка тръгнах към желязната порта, за да отида при Марин.
	— Марин? Тук ли си? — извиках в нощта. — Какво я е прихванало да ми определя среща тук? — промърморих едва-едва. — Много по-удобно щеше да е да разговаряме в странноприемницата!
	Като видях зрелището, което се разкриваше отвъд портата, се заковах на място с широко отворени от смайване очи.
	— Оо! Но… какво… какво е това?
	Пред мен десетки малки сияещи фенери очертаваха в снега пътека от светлина като звезди, които ме зовяха да ги последвам.
	Беше великолепно! Непостижима красота! Сякаш участвах в някаква романтична сцена, в която героят се готви да направи признание на героинята и… Спрях, а сърцето ми започна да блъска с все сила и не смеех да пусна на воля въображението си от страх да не си измисля нещо.
	Тръгнах по пътя, който фенерите очертаваха. След няколкостотин метра в неясната им светлина се появи познат силует. Сърдечният ми ритъм се ускори до неузнаваемост.
	Направих още няколко стъпки и имах чувството, че жизненоважният ми орган ще експлодира, когато осъзнах накъде води осветената от фенерите пътека.
	Бях стигнала до ниската полуразрушена стена. До нашата стена. Там, където Ерик ме целуна за първи път. И където сърцето ми бе потънало като разбит кораб без никаква надежда за спасение.
	Бях толкова развълнувана, че не мога да го опиша, и продължих напред с поглед, вперен във все още тънещото в мрака лице на мъжа, който ме чакаше в края на пътеката. После, когато стигнах само на няколко крачки от него, се заковах на място.
	— Ерик!
	Той направи крачка към мен.
	— Привет, принцесо.
	Гледах го и не вярвах на очите си.
	— Ти… значи не си заминал за Африка.
	— Промених намерението си.
	И толкова. Три думи, три кратки думи и надеждата в мен възкръсна, предизвиквайки вихрушка от пърхащи пеперуди в стомаха ми.
	Тъй като не казвах нищо, Ерик се приближи колебливо до мен с взрян в очите ми поглед.
	— Алекс… аз…
	Спря, отклони поглед и прокара нервно пръсти през косата си. После отново се вгледа в мен, този път още по-настойчиво и решително, и започна:
	— Преди време ми зададе един въпрос, помниш ли? Попита ме какво искам от теб.
	Кимнах полека с глава.
	— А ти ми отговори, че не искаш нищо. И че е прекалено късно.
	Заболя ме.
	Той едва доловимо кимна с глава.
	— Задай ми пак същия въпрос, моля те. Бих искал… да променя отговора.
	Всичко в стомаха ми пърхаше и се подчиних.
	— Какво искаш от мен, Ерик? — прошепнах, докато го гледах в очите.
	Лицето му стана сериозно, почти тържествено.
	— Всичко, Алекс. Искам всичко от теб. Искам усмивката ти, светлината ти, настроението. Искам сърцето ти. Желая те, желая те цялата.
	— Ти… ти сериозно ли?
	— Както никога преди.
	Без никакъв знак сълзите внезапно бликнаха и аз замигах, опитвайки се същевременно да си поема дъх, сякаш въздухът внезапно спря да ми достига. Ерик полека се приближи до мен, обхвана с длани лицето ми и се вгледа в очите ми. В гърдите сърцето ми започна да се издува и да се издува, без да може да се спре.
	— Исках да те намразя, Алекс — пошепна и гласът му преливаше от емоции. — Наистина го исках. Но… не можах. Влюбен съм в теб по същите причини, които в началото ме караха да се държа дистанцирано: заради светлината, която излъчваш, заради погледа, с който гледаш на света, сякаш виждаш всичко през розови очила, заради сърцето ти — огромно като планетата. Борих се след онази карнавална вечер, борих се да не чувствам вече нищо, да те забравя. Дори заминах, защото знаех, че не мога да продължа да живея, ако остана в Шандьоние. Мислех си, че съм успял. Толкова бях сигурен и именно затова се върнах. За да го докажа на себе си. Но не бях те забравил. Нито за секунда, нито за миг. Запечатана си в сърцето ми и не мога да те измъкна. Искам да си останеш там. И… искам и аз да остана в твоето сърце.
	Спря се за момент, очите му се взираха в моите, после продължи:
	— Алекс… Знам, че характерът ми е противен и че те накарах да страдаш, но… но аз те обичам. И наистина се надявам, че не е прекалено късно. Ще ми дадеш ли още един шанс?
	— Обичаш ме? Още ли ме обичаш?
	— Не те обичам още, Алекс, обичам те още повече.
	— О, Господи!
	Истинска буря от емоции се развихри в тялото ми. Очите ми отново се напълниха със сълзи.
	— Дали… означава ли това, че ми прощаваш? — попитах с известно притеснение в гласа.
	Той кимна.
	— Да — отвърна. — Алекс, аз…
	Беше по-силно от мен. Не го изчаках да довърши, а буквално се хвърлих на врата му и го целунах така, сякаш внезапно се бе превърнал във въздуха, който дишах.
	Изпитах огромно чувство на облекчение — изпита го сърцето, тялото ми, всяка моя клетка, които ме тласкаха към него и аз търсех в устните му потвърждение на това, което току-що бе казал.
	Обичаше ме.
	Беше ми простил.
	Искаше ме в живота си.
	По бузите ми потекоха сълзи от радост и облекчение и го притиснах още по-силно към себе си, твърдо решена никога повече да не го пусна да ме изостави.
	Ерик се усмихна, после жадно и трескаво отвърна на целувката ми. После ме прегърна, повдигна ме и ме притисна към себе си, сякаш искаше да ме погълне. Внимателно ме пусна и обхвана лицето ми с длани. Целувката ни стана по-нежна, пълна с благоговение, сякаш се откривахме взаимно. Езикът му галеше леко и възбуждащо моя, а ръцете ми с нежност потънаха в косата му.
	Имах усещането, че всичко около нас бе в напрегнато очакване. И че цялата вселена бе спряла и гледаше как нашите две сърца отново бият заедно.
	Не знам колко време се целувахме. Накрая Ерик се отдръпна, допря чело до моето и полека се засмя.
	— Извинявай — прошепнах. — Не можах да се въздържа.
	— Не ми и хрумва да се оплаквам, принцесо. Напротив.
	— Знаеш ли, наистина си помислих, че съм те изгубила — едва измърморих.
	— Бях сляп и глупав. Но сега вече — край. Не искам повече да се насилвам да те мразя. Много е трудно.
	— Искрено съжалявам, че ти причиних болка, Ерик. Наистина не исках…
	— Знам…
	— Кажи ми пак, че ми прощаваш. Моля те.
	Той отлепи челото си от моето и като обхвана с длани лицето ми, се вгледа в очите ми.
	— Алекс, обичам те. Да, прощавам ти.
	— Обещай ми, че няма да ме изоставяш повече.
	— Обещавам.
	Знаех, че на практика нещата нямаше да са толкова лесни, колкото изглеждаха. Работата му налагаше да пътува на далечни мисии, при това често. Само че аз знаех какво искаше да ми каже с това обещание. Дори и да заминеше чак на другия край на света, винаги щеше да се връща. И за него, и за мен времето за бягство бе отминало. Трябваха ни месеци наред, за да стигнем дотук, но накрая успяхме да се върнем там — на същата страница, в точката, от която започваше нашата история.
	— Обичам те — казах тихичко, преди да се вдигна на пръсти и да го целуна още веднъж по устните.
	Той се усмихна и ме притисна до себе си. Сврях глава във вдлъбнатината на врата му и въздъхнах.
	След толкова провалени опити, след толкова пъти грешно начало, нашата история най-сетне можеше да започне.
	В крайна сметка Беа може би наистина беше права, че не бях намерила случайно снимката на Габриел. И че повелята на съдбата ми беше да проследя нейната съдба и сега да стоя пред портите, които водят към щастието.


>	Епилог
>	Ерик

	_Шандьоние на река Виен. Две години по-късно_
	Събудих се сам в студеното легло.
	Обикновено изпитвам ненавист към това усещане, когато има само чаршафи и нея я няма. Мразя да не е до мен.
	Днес обаче не съм особено разтревожен от това. Знам, че е за добро. Така че станах с усмивка и тръгнах да си правя кафе. В панера си Макс дори не помръдна и крайчето на ухото си, докато минавах.
	Докато чаках да изтече кафето, взех мобилния си телефон и се загледах за момент в снимката, която бях избрал за тапет на екрана. Снимката е на Алекс, направих я тайно миналото лято, докато рисуваше една сутрин на изгрев-слънце. От всички нейни снимки, които имам, тази е любимата ми. Косите й са вдигнати на кок, закрепен само с един фуркет във вид на молив, забоден направо в усуканата коса, който ефикасно придържа русите й къдрици, а освен това по този начин открива шията и онази изящна извивка на тила й, която имам желание да целувам безкрай — там, точно на това толкова чувствително място зад ухото. В утринната светлина слънчевите лъчи очертават нещо като ореол около лицето й. Беше някъде далече, погълната от рисунката, замечтана, с едва доловима усмивка, която се появява винаги на лицето й, когато рисува и когато става абсолютно недосегаема за околния свят.
	Обичам да я гледам, потънала така в своята вселена. Израженията на лицето й са пленителни, неповторими. Когато я наблюдавам, почти мога да отгатна какво рисува. Тук, на тази снимка например порозовелите й бузи я издават, че рисува мен. Спомням си го, все едно беше вчера.
	Беше в деня, когато поисках ръката й сред руините на замъка. И днес все още, когато се връщам към спомена за този ден, се усмихвам щастливо.
	Никога преди не съм се усмихвал толкова много, колкото откакто тя влезе в живота ми.
	И за нищо на света не искам това да се промени.


	Кафето най-сетне изтече. Сипвам си една чаша и поемайки първата глътка от черната горчива течност, отключвам екрана и изпращам съобщение:
C>
	Знам, че младоженецът не бива да вижда младоженката преди бракосъчетанието, но поне има ли право да разговаря с нея?
C$
	Съобщението е изпратено, а аз чакам с надеждата, че вече се е събудила. Макс се поразмърда, прозина се и излая — търси Алекс. Обяснявам му, че е при Марин, но ще бъде с нас тази вечер. Липсва му, знам го. И на мен също, въпреки че сме се разделили едва преди няколко часа. Бившата конюшня, в която се настанихме, изглежда страшно пуста без нея.
	_Един-единствен човек ви липсва и светът изглежда пуст_, е казал Ламартин. Моят свят няма да е така дълго време. Имам намерение много скоро да го напълня с цяла купчина мънички Алексчета.


	На екрана за съобщения се появяват малки точки. Отговаря ми.
C>
	Да, мисля, че е разрешено. Добър ден, скъпи мой на сърцето ми.
C$
C>
	Добър ден, скъпа моя в живота ми.
C$
	Разменихме си няколко шеги, няколко думи и тя ме попита какво правя. Изпратих й снимка на чашата с кафе и добавих: „А ти?“.
C>
	Рисувам. Чакай, ще ти покажа.
C$
	Усмихвам се и леко поклащам глава. Само тя може да рисува рано сутринта в деня на сватбата си. Чувам едно бип — предупреждение, че съм получил снимка. Моят портрет, нарисуван с въглен. Сърцето ми се разтуптя. Споменах ли, че обичам тя да ме рисува? Когато се гледам така през нейния поглед, се чувствам… различен. Щастлив. А също и богат. Защото притежавам най-скъпоценното съкровище на света — сърцето й.
	Връщам й отговор.
C>
	Не е зле.
C$
C>
	И аз така мисля. Струва ми се, че ще го запазя.
C$
C>
	Рисунката или модела?
C$
	Пристигат три съобщения едно след друго.
C>
	Рисунката, разбира се.
	^^
	Но и модела — също.
C$
C>
	В твой интерес е.
C$
C>
	Така или иначе след два часа вече ще е много късно.
C$
C>
	Все още мога да избягам.
C$
C>
	А искаш ли?
C$
C>
	Не. Добре съм си, където съм.
C$
C>
	И аз — също.
C$
C>
	Трябва да те оставя вече, гримьорката току-що дойде. До скоро. Аз ще бъда онази с дългата бяла рокля, няма как да ме пропуснеш. ♥
C$
	Все така усмихнат оставям телефона върху масата и отпивам нова глътка кафе, а всичките ми мисли са насочени към нея.
	Тя промени живота ми. В буквалния смисъл на думата. Появи се един ден като фея и със своите мечти и романтични идеи изцяло и окончателно обърна с главата надолу убежденията ми, прекатури плановете ми и ми отвори очите. Преди нея гледах на живота като на безкрайна поредица от огорчения, от тежки разочарования и блудкави дни. Ежедневието, моето ежедневие беше само мрак, болка и тъга. Постъпих при Лекари без граници, за да променя света, но в крайна сметка светът промени мен. Открадна усмивката, сърцето ми и всичко, което ме бе накарало в началото да тръгна по този път: състраданието ми, съпричастността, желанието да правя добро. Струваше ми се, че колкото повече работя, толкова по-малко променям нещата и толкова повече нараства нищетата. Накрая се предадох. Светът не можеше да се промени. Аз не можех да го променя.
	И тогава се появи тя и като торнадо преобърна всичко. Колкото и невероятно да звучи, но тази дребничка жена със своя ръст от метър и петдесет сам-сама успя да спаси замъка на баща ми — замъка, към който майка ми беше страстно привързана, и да обнови града, а той имаше нужда от това, който родителите ми обичаха безкрайно много и се бяха борили за това до последния си дъх.
	Със своето обезоръжаващо очарование и романтична душа тя ми показа, че понякога е достатъчна само една усмивка, една дума, за да прогони мрака. И че понякога най-добрият начин човек да вижда света е като го гледа през розови очила. И че все още мога да бъда щастлив. И че не всичко е загубено.
	Тя ми даде надежда, без да съм я искал от нея. Надежда и вяра в човека — тези две качества, благодарение на които в началото бях наистина предан лекар и които загубих някъде по пътя, някъде на границата между Судан и Чад.
	Влюбих се в нея още в първия миг. Трябваше ми много повече време, за да го призная пред себе си и да го приема. Също и за да си отворя очите и да разбера, че без нея животът няма никакъв смисъл.
	Но днес… днес вече знам това.
	С решителен жест, от който Макс подскочи, оставям празната чаша в умивалника и се качвам горе да се приготвя, стъпвайки леко и с преливащо от нетърпение сърце.
	Жената на живота ми ме чака.


	Час по-късно съм на отреденото ми място под покритата с бели рози сводеста арка в дъното на алеята, оформена от редиците столове, украсени с бели панделки. Зад мен са напъпилите лози, които са завършек на романтичния декор, който Марин бе създала за нас. В далечината замъкът извисява гордо стени, от които сега не стърчи никаква прораснала в тях зеленина. Благодарение на Алекс успяхме да създадем дружество за защитата му като паметник на културата и започнахме възстановителните работи. Замъкът няма да си върне отминалата слава още утре, но камък по камък ще го възстановим. В края на краищата животът е пред нас. Много дълъг живот, надявам се.
	До мен Брюно, който се бе облегнал на катедрата и бе готов да започне церемонията, щом настъпи часът, ми прошепна няколко думи.
	— Как е? Готов ли си?
	Кимнах утвърдително с глава.
	— Повече от готов съм.
	— Много ли си нервен?
	— Не.
	Тъкмо напротив. Никога не съм бил толкова спокоен. Дланите ми не са влажни, не се чувствам напрегнат и ако сърцето ми бие по-бързо от обичайното, то е от нетърпение, а не от нервност. Тук съм, където трябва да бъда. Тук, където ме доведе животът.
	Заедно с нея.
	Носят се първите звуци на „Сватбения марш“, вдигам поглед и търся едно лице. Нейното. Виждам я и стоя смаян, а сърцето ми буквално се разбеснява в гърдите. Тя е още по-красива, отколкото в най-дръзките ми мечти. Истинска фея. _Моята_ фея.
	Погледите ни се срещат и не се отделят един от друг дори за секунда, докато върви по алеята под ръка с баща си. Като хипнотизиран съм. Времето сякаш е спряло и същевременно лети с бясна скорост. Когато стига до мен, баща й слага ръката й в моята и ми казва някакви думи. Би трябвало да се вслушам в тях, знам, но не мога. Не чувам нищо, не виждам нищо. В този миг моята вселена е тя, единствено и само тя.
	Тази, която ще стане моя жена в добро и лошо чак докато смъртта ни раздели. И дори отвъд нея.
	Стискам ръката, която баща й ми повери, стискам я силно, много силно и Алекс ми се усмихва сияеща.
	Тя има най-красивата усмивка на света. Усмивка, която ме дарява с крила.
	„Обичам те“, произнасям едва чуто с поглед, взрян в очите й.
	„Обичам те“, отвръща ми тя по същия начин.
	До нея Брюно започва да говори:
	_Госпожи и господа, събрали сме се днес тук…_
	Щастието се промъква и в най-малките частици на съществото ми, сърцето в гърдите ми все повече се разширява и не се срамувам да си призная, че емоцията изведнъж стяга гърлото ми.
	Щастлив съм. Пиян съм от щастие. В главата ми всичко е ясно.
	След години бягство и скитане най-сетне намерих това, което търсех.
	Намерих причината да остана.
	В крайна сметка грешката бе моя. Щастлив край наистина съществува и моят е Алекс.
	Тя е моята приказка.
	Моята съдба.


>	Благодарност

	Има истории, за които е толкова лесно да бъдат написани, че от въображението на автора почти сами прескачат върху екрана на компютъра. Други са по-трудни за разказване, изискват по-голяма придирчивост и в емоционален план са като буря, която помита всичко по пътя си и след нея оставате без сили и леко замаяни, чудейки се дали някога ще успеете отново да се върнете към нормалния живот. „Шато край реката“ неоспоримо е част от втората категория. И вероятно нямаше да мога да се измъкна от тази авантюра цяла-целеничка със здрав разум и неразбито сърце без съдействието и ценната подкрепа на хората около мен. Именно на тях днес искам да благодаря:
	На моя чаровен принц, без чиято помощ нямаше да успея да загърбя дребните неприятни житейски задължения и да се посветя изцяло на писането на романа и чието остро зрение като на рис ми помогна да премахна спъващите грапавини, които се бяха промъкнали в ръкописа без мое съгласие.
	Карин, Селин, Марин, Каролин и Стефани бяха първите, които получаваха от мен пълни с отчаяние послания, но никога не престанаха да ми повтарят, че мога, че ще успея, че нямам право да се изолирам като на някакъв пустинен остров с надеждата, че светът ще забрави за моето съществувание.
	Сюзан и Жо Ан ме подкрепяха безотказно и всеки ден ми повтаряха, че трябва да се осланям на принципите на дзен.
	Пусон и Поале организираха вечери по женски, за да ме измъкнат от моята вселена и да ми припомнят, че има живот и извън този замък.
	И накрая, но не на последно място, искам да благодаря на моята издателка Ан-Лор, която вярваше в мен и ми определи срок, после нов срок и после пак друг и без която романът в буквалния смисъл на думата нямаше _изобщо да бъде_ това, което представлява днес.
	И както всеки път, благодаря и на вас, скъпи читатели, за ласкавите думи и затова че имахте достатъчно доверие в мен, за да инвестирате в тази книга част от вашите спечелени с толкова труд средства. Без вас днес този роман нямаше да го има, а и мен — също.
