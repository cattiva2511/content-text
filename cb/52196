P>
	Аз съм длъжен да грея лъчист,
	да съм вечно усмихнат и бодър.
	Аз съм щатният стар оптимист,
	който другите трябва да води.
	Няма „ох“, няма „ах“… Все напред
	бистро гледай и вдъхвай кураж ти!
	Пазаре´н за безстрашен поет,
	продължи да изглеждаш безстрашен.
	Тежка служба, си мисля… И знам —
	и когато сърцето ми стихне
	и ме опнат в ковчега, и там
	ще ме искат геройски усмихат!
	Докога, боже мой, докога!?
	Тъй съм светъл, че чак ми е тъмно.
	И си казвам, ей тъй, на шега,
	тази нощ да опъна крака,
	а пък утре… Но нека да съмне.

@@	28.VIII.1994 г.
P$
