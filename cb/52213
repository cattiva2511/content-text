>	Първа глава

	Затворя ли очи, виждам плодородните равнини на аржентинската пампа. В целия свят няма подобно място. Хоризонтът се простира докъдето поглед стига — навремето се изкачвахме на върха на нашето дърво омбу и гледахме как слънцето залязва, обливайки степите със златистата си светлина, напомняща цвета на пчелния мед.
	Като малка не си давах сметка за политическия хаос в нашата страна. Генерал Перон беше прокуден в изгнание, от 1955-а до 1973-а военните управляваха страната като слаби ученици, за които властта и политиката са като играта „Предай пакета“. Бяха ужасни времена на партизански войни и тероризъм. Нашето ранчо „Санта Каталина“ обаче бе малък оазис на спокойствието далеч от бунтовете и насилието в столицата. От върха на вълшебното ни дърво гледахме с обич един свят на старомодни ценности и традиционен семеен живот, разнообразяван с езда, игра на поло и с барбекюта, продължаващи с часове под ослепителната светлина на лятното слънце. Само присъствието на мъжете от охраната загатваше за страшните събития, назряващи наблизо.
	Моят дядо Дърмот ОʼДуайър не вярваше в магията на дървото омбу, въпреки че робуваше на суеверията и всяка нощ си криеше бутилката с питието на различно място, за да заблуди леприконите. Настояваше обаче, че е невъзможно едно дърво да притежава магически способности.
	— Вари го, печи го, дървото си е дърво и туй то — провлачваше с характерния си ирландски акцент. Не беше сътворен от аржентинска пръст; също като дъщеря си, моята майка, беше чужденец и си остана такъв до края на живота си. Така и не пожела да го погребат в семейния гроб. — От земята съм взет и в нея ще се върна — повтаряше често. Заровиха го сред степта заедно с бутилка от любимото му питие — навярно още му се е искало да надхитри онези леприкони.
	Винаги, когато мисля за Аржентина, в паметта ми изплува онова дърво — мъдро и всезнаещо като оракул. Вече знам, че миналото не може да се възкреси, ала в короната на онова вековно дърво са съхранени всички спомени за вчера и надеждите за утрешния ден. Също като голям камък сред река дървото омбу си остава същото, въпреки че всички около него са се променили.

	* * *

	Напуснах Аржентина през 1976-а, но докато сърцето ми продължава да бие, звукът му ще отеква сред равнините… въпреки всичко, случило се оттогава. Израснах в семейно ранчо или _сатро_, както е на испански. „Санта Каталина“ се намираше сред онази степ в необятната източна област, наричана _ратра_ — плоска като орехова бисквита с джинджифил. Дълги и прави шосета прорязват земята — суха през лятото и покрита с трева през зимата.
	Порталът на нашето ранчо наподобяваше декор на град в спагети уестърн; на голямата табела, поклащаща се под есенния вятър, с големи черни букви беше написано „Санта Каталина“. От двете страни на дългата и прашна алея към къщата се издигаха високи кленови дървета, засадени от прадядо ми Ектор Соланас. Той беше построил в края на XIX век къщата в колониален стил, в която израснах — боядисана в бяло, с вътрешен двор, с плосък покрив и с две кули откъм фасадата. В едната се помещаваше спалнята на родителите ми, в другата — на брат ми Рафаел. Като първороден му се полагаше най-хубавата спалня.
	Дядо ми, също именуван Ектор, за да се усложни още повече животът на всички, имаше четири деца — Мигел, Нико, Пако (баща ми) и Алехандро; Всеки от тях си беше построил къща, след като се оженил. Всички имаха по няколко деца, обаче през повечето време аз предпочитах да съм в къщата на Мигел и Чикита заедно с две от децата им — Санти и Мария. Тях обичах най-много. Разбира се, винаги бяхме добре дошли в къщите на Нико и Валерия, както и на Алехандро и Малена, и ние прекарвахме там почти толкова време, колкото в домовете си.
	Къщите в „Санта Каталина“ се издигаха в средата на имението, разделяха ги само високи дървета — предимно борове, евкалипти, тополи и чинари. Всички къщи бяха с големи тераси, където можехме да седим и да се наслаждаваме на гледката на безкрайните полета, простиращи се докъдето поглед стига.
	Помня как при първото ми посещение в Англия изпаднах във възторг от провинциалните къщички с градини и с грижливо оформени живи плетове. Леля Чикита, която обожаваше английските градини, се опита да ги „пренесе“ в „Санта Каталина“, само че това се оказа невъзможно — лехите с цветя изглеждаха нелепо на фона на безбрежните равнини. Майка ми намери компромисно решение — засади бугенвилия и хортензии и окачи навсякъде саксии с мушкато.
	В ливадите около ранчото пасяха стада коне за поло; чичо Алехандро ги развъждаше и ги продаваше на клиенти от всички краища на света. Големият плувен басейн и тенискортът се намираха в изкуствен хълм, закриван от високи храсти и дървета. Хосе отговаряше за гаучосите (местна версия на северноамериканските каубои), които се грижеха за конете и живееха в къщички в ранчото. Съпругите и дъщерите им бяха прислужници в домовете ни — готвеха, чистеха и се грижеха за децата. Ах, с какво нетърпение чаках дългата лятна ваканция, която започваше в средата на декември и продължаваше до средата на март. През тези няколко месеца не напускахме „Санта Каталина“. Най-свидните ми спомени са от това време.
	Всички в Аржентина изповядват католицизма, но надали имаше по-ревностна католичка от майка ми, Анна Мелъди ОʼДуайър. Дядо ОʼДуайър беше умерено религиозен, а нейният живот беше подчинен на принципа „Да се преструваме, че всичко ни е наред“. Тя манипулираше религията така, че да отговаря на целите й. Заспореха ли с дядо за Божията воля, ние, децата, ги слушахме в захлас и се заливахме от смях. Тя беше убедена, че всичко се случва по Божията воля — ако изпаднеше в депресия, Бог я наказваше за нещо, а миговете на щастие приемаше като награда от Всевишния. Винаги, когато я ядосвах (а това се случваше доста често), мама казваше, че Бог я наказва, задето не ме възпитала както трябва. Дядо ОʼДуайър твърдеше, че тя бяга от отговорност. Често я кореше:
	— Само щото си кисела таз сутрин, Анна Мелъди, не обвинявай милосърдния Господ за настроението си.
	Често казваше, че здравето е дар Божий, но само от нас зависи да сме щастливи. Твърдеше, че всичко зависи от мирогледа: чашата може да е наполовина пълна или наполовина празна — зависи как я виждаш. Важното е да имаш положителна умствена нагласа. Мама възразяваше, че това е богохулство, и пламваше от гняв всеки път, когато дядо подхванеше теорията си — нещо, което той правеше много често, защото му правеше удоволствие да я тормози.
	— Можеш да се пръснеш от яд, Анна Мелъди, ама от мен да го знаеш — ако спреш да разправяш, че Бог е рекъл туй или онуй, дето изобщо не го е казал, и престанеш да се оправдаваш с Него за настроенията си, току-виж си станала по-щастлива.
	— Дано Той ти прости, татко — заеквайки изричаше тя и лицето й пламтеше като червеникавата й коса.
	Дългите й червеникави къдрици бяха като на Венера от картината на Ботичели, само дето мама никога не изглеждаше вглъбена като Венера, нито пък романтична. Дядо разказваше, как често тичала боса из Гленгариф, имота им в Северна Ирландия. Разказваше как понякога сините й очи изглеждали сиви, както когато в дъждовен ден слънцето се опитва да пробие облаците, и това описание ми се струваше много поетично. От дядо научих как тя все се катерела по хълмовете.
	— В малко селце като нашето нищо не се губи, камо ли жизнено момиче като Анна Мелъди ОʼДуайър — повтаряше често. — Веднъж обаче изчезна и изминаха часове, докато я открием. Седеше под едно дърво край потока и си играеше с мъничките лисичета, които беше намерила. Знаела е, че я търсим, но не е могла да се раздели с животинките. Плачеше горчиво, защото майка им била убита.
	Попитах го защо мама се е променила, а той отговори, че животът й бил изпълнен с разочарования:
	Запитах се какви ли разочарования й е поднесъл животът.
	Баща ми обаче беше олицетворение на романтиката. Очите му имаха цвета на синчеца, беше висок, строен и… космат. Не колкото брат си Мигел, който приличаше на мечка и беше толкова смугъл, че го наричаха Ел Индио (Индиеца). Татко беше русокос като майка си и толкова красив, че нашата прислужница Соледад често се изчервяваше, когато поднасяше обяда или вечерята. Веднъж тя ми призна, че не смеела да го погледне в очите. Той го приемаше като смирение, а пък аз не можех да му кажа, че Соледад се държи така, защото е влюбена в него — тя нямаше да ми прости.
	За да разберете какво представлява Аржентина от гледната точка на чужденец, ще се върна в детството си. Спомням си как се возех в теглена от кон каруца и дядо ОʼДуайър коментираше събития и факти, които ми се струваха съвсем банални. Например — Аржентина е била завладяна от испанците през XVI век и е била управлявана от вицекрале, представители на испанската корона. Аржентинците извоювали независимостта си на две дати — 25 май и 9 юли 1816 г. Дядо казваше, че ознаменуването на това събитие на две различни дати е типично за аржентинците.
	— Стремят се да правят всичко по-тържествено и по-грандиозно — мърмореше заядливо.
	В края на XIX век в резултат на революцията в земеделието хиляди европейци, предимно от Северна Италия и от Испания, емигрирали в Аржентина, прочута с плодородните си земи. Сред тях били и моите предци. Глава на семейството беше Ектор Соланас — прекрасен и благороден човек; ако не беше той, може би никога нямаше да видим дървото омбу, нито безкрайните полета, засадени с джинджифил.
	Щом се замисля за онези уханни поля, от мъглявините на паметта ми изплуват загорелите от слънцето лица на гаучосите, превърнали се в романтични символи на Аржентина. Те бяха буйни, необуздани метиси (в жилите им течеше индианска и испанска кръв) — мъже извън закона, които си изкарваха прехраната с кражби. Хващаха неопитомените коне, бродещи из пампасите, с тях обкръжаваха някое стадо крави и ги убиваха. Месото използваха за храна, кожите и салото продаваха с голяма печалба и си купуваха тютюн и матай — билков чай, който пиеха със сребърни „сламки“ от изрисувани обли кратунки, наречени бомбиля.
	Мисля, че гаучосите са най-добрите ездачи в света, а онези в „Санта Каталина“ бяха като живописно допълнение към пейзажа. Облеклото им е ефектно, но и практично. Носят бомбача — торбест панталон, чиито крачоли напъхват в кожените си ботуши, фаха — дълъг вълнен шал, който увиват около кръста си, а отгоре препасват растра — твърд кожен колан, украсен със сребърни монети. Веднъж дядо ОʼДуайър се пошегува, че мястото на Хосе, нашия главен гаучо, е в цирка. Баща ми много се разгневи и благодари на съдбата, че тъстът му не говори испански.
	Хосе ме научи да играя поло — нещо нетипично за момичетата по онова време. Момчетата ме намразиха, понеже бях много по-умела от някои от тях.
	Баща ми се гордееше с факта, че аржентинците безспорно са най-добрите играчи на поло в целия свят, въпреки че играта е възникнала в Индия и е била пренесена в нашата страна от англичаните. През октомври и ноември, когато в Аржентина е лято, цялата фамилия отиваше да гледа турнирите по поло в Палермо. Братята и братовчедите ми използваха тези поводи, за да флиртуват с момичетата. В „Санта Каталина“ обаче поло се играеше през цялата година.
	През шейсетте години в страната имаше висока безработица и инфлация, престъпления, бунтове и репресии, но положението в началото на XX век е било съвсем друго. Аржентина е била най-богатата държава в Южна Америка благодарение на износа на месо и пшеница — търговия, чрез която и нашата фамилия се е замогнала. Моят дядо Ектор Соланас твърдеше, че упадъкът е предизвикан от диктаторския режим на Хуан Доминго Перон — президентът, свален от власт чрез военен преврат през 1955-а и изпратен в изгнание. И досега хората говореха за него — с обич или с омраза, но никога с безразличие.
	Перон, станал президент през 1946-та, и съпругата му — красивата, но безкрайно амбициозна Ева Дуарте — бяха харизматична двойка, опровергаваща теорията, че за да станеш влиятелен човек в Буенос Айрес, трябва да произхождаш от „стара“ фамилия. Той беше роден в малко градче, а тя бе незаконно дете, израснало в бедност — съвременна Пепеляшка. Въпреки властта и престижа на Евита (наричана така от хората от работническата класа, които я обожаваха, защото се изявяваше като защитничка на бедните и онеправданите), за аристократите тя щеше да си остане проститутка, успяла да стане най-богатата и прочута жена в света благодарение на уменията си в леглото. Ала те бяха малцинство. Когато през 1952-ра Евита почина едва на трийсет и три години, над два милиона души дойдоха да я изпратят в последния й път.
	След бягството на Перон правителството се смени безброй пъти заради намесата на военните, които сваляха всяко, което им беше неудобно. Баща ми твърдеше, че политиците се прогонват, преди да се даде възможност да се докажат. Само веднъж одобри действията на военните — беше през 1976-а, когато генерал Видела се отърва от некомпетентната Изабела, втората жена на Перон, провъзгласила се за президент след смъртта на съпруга си, завърнал се в Аржентина през 1973-а. Нямам представа как нашата фамилия успяваше, но винаги заставаше на страната на правителството, което е на власт.
	През тези смутни времена отвличането на деца представляваше реална заплаха за семейства като моето. В „Санта Каталина“ гъмжеше от охранители, но ние, децата, ги приемахме като „част от пейзажа“ и не разпитвахме какво налага присъствието им.
	Телохранители ни съпровождаха и до училището. Като малък дядо Соланас едва се спасил от отвличане, затова татко държеше навсякъде да ни следват бодигардове. Мама щеше да е щастлива, ако бяха похитили дядо ОʼДуайър, обаче аз се съмнявах, че някой би платил откуп за него. Бог да е на помощ на онзи, който проявеше глупостта да го отвлече!
	Всъщност всички мои съученици идваха на училище, придружавани от телохранители, с които аз флиртувах през междучасията. Мария, сестрата на Санти, все ми правеше знаци да се върна при другите ученици, но това само ме подтикваше да се държа още по-скандално. Веднъж мама дойде да ме вземе, защото шофьорът ни се беше разболял, и едва не припадна, когато разбра, че бодигардовете се обръщат към мен по име. А като видя как Карлито Бланко ми намигна, така се разгневи, че почервеня като домат. След този случай голямото междучасие вече не ме радваше, защото ми забраниха да общувам с телохранителите. Майка ми заяви, че те са „от простолюдието“ и не бива да разговарям с хора от по-долна класа. След време дядо ОʼДуайър ми разказа истории, благодарение на които си дадох сметка колко нелепо е било тъкмо тя да говори презрително за простолюдието.
	Не разбирах страховете от „мръсната война“ — така наричаха периода в средата на 70-те, когато след смъртта на Перон военните започнаха да избиват всички, дръзнали да им се противопоставят. Изминаха много години, преди да се завърна в „Санта Каталина“. Не бях там, когато най-близките ми хора са били разделени едни от други и домът ни е бил осквернен от натрапници.
	Животът е странен и пълен с изненади. Аз, София Соланас Харисън, си спомням младежките си лудории и си мисля колко далеч съм сега от ранчото, в което израснах. Плодородните земи на аржентинската пампа са заменени от хълмистите местности на английската провинция и въпреки красотата им, мечтая хълмовете да се отдръпнат, за да видя безкрайните равнини, ширнали се под аржентинското слънце.


>	Втора глава

	_„Санта Каталина“, януари 1972 г._
	— София? София? За бога, къде се е дянала сега? — Анна Мелъди Соланас де ОʼДуайър крачеше нагоре-надолу по терасата и раздразнено се взираше в безплодната пустош. Както обикновено беше елегантна, макар че носеше обикновена бяла плажна рокля и червеникавата й коса беше вързана на конска опашка. Изящният й силует се очертаваше на фона на небето, обагрено от лъчите на залязващото слънце. Дългата лятна ваканция й беше скъсала нервите. София беше като неопитомено животинче — изчезваше с часове, сопваше й се толкова грубо, че Анна не знаеше как да постъпи. Чувстваше се емоционално изцедена. С нетърпение очакваше дългите горещи дни да свършат, да настъпи есента и децата отново да тръгнат на училище. Поне в Буенос Айрес те бяха под охрана. „Слава богу, че ваканцията свършва! — помисли си. — Нека учителката на София да бере грижа с дисциплината й.“
	— Да му се не види, жено, отпусни малко юздите на малката. Ако много ги затягаш, някой ден ще ти избяга завинаги. — На терасата се появи дядо ОʼДуайър, понесъл градинарска ножица.
	— За какво ти е ножицата, татко? — попита Анна и присви сините си очи.
	— Във всеки случай няма да ти отрежа с нея главата, Анна Мелъди. — Той се закиска и защрака с ножицата.
	— Пак си пил, татко.
	— Една глътчица алкохол не вреди никому, от мен да знаеш.
	— Татко, Антонио поддържа градината, ти нямаш работа там.
	— Скъпата ти майчица обичаше тая градина. Делфиниумите плачат да бъдат привързани за колчета. Божке, как ги обичаше майка ти!
	Дърмот ОʼДуайър беше роден и израсъл в Гленгариф, Южна Ирландия. Оженил се беше за ученическата си любов Имър Мелъди веднага щом беше достигнал възрастта сам да си изкарва прехраната. Открай време знаеше какво иска и никой не можеше да го разколебае. Преди да се оженят, двамата често се срещаха в порутеното абатство в подножието на хълмовете и там се венчаха. Покривът почти беше отнесен от ветровете и през дупките провираха пръсти бръшлянови вейки.
	В деня на сватбата валеше като из ведро, затова младоженката носеше гумени ботуши и отиде до олтара, запретнала до колене бялата си рокля и следвана от пълничката си сестра Дороти Мелъди, разтворила голям бял чадър. Имър и Дороти имаха осем братя и сестри. Отец ОʼРайли, застанал под черен чадър, каза на младоженците и на многобройните присъстващи на церемонията, че дъждът е поличба за късмет — Господ благославял брачния съюз с небесна светена вода.
	Оказа се прав. Дърмот и Имър се обичаха до деня на нейната смърт през февруари 1958-а. Той искаше да забрави как съпругата му лежеше бездиханна на кухненския под и в паметта му тя остана, каквато беше на сватбения им ден преди трийсет и три години — с цветове от орлов нокът, закичени в дългата й червеникава коса, с искрящи очи, които виждаха само него. Не можеше да остане в Гленгариф, където всичко му напомняше за нея. Сложи в куфар малкото си вещи — албум със снимки, кошничката за шев на жена си, Библията на баща си и няколко стари писма — и даде всичките си пари за еднопосочен билет до Аржентина. Дъщеря му му повярва, че възнамерява да й гостува само за кратко, но след като изминаха седмици, после месеци, тя разбра — Дърмот никога нямаше да се върне в Ирландия.
	Анна Мелъди беше кръстена на майка си, Имър Мелъди, и на баба си Анна. След раждането й Имър каза, че Божията воля е да нямат повече деца, обаче тайно мечтаеше да има и други. Отдаде на дъщеричката си цялата си обич и се стараеше да потиска завистта, когато водеше Анна да си играе с многобройните си братовчеди. Всъщност те не обичаха малката, която получаваше всичко, което пожелае. Анна не страдаше кой знае колко, понеже и тя не ги харесваше. Много по-щастлива беше да се катери сама по хълмовете, отколкото заедно с дрипави юноши да обикаля улиците в Гленгариф. Изкачеше ли се на някой хълм, мечтаеше за живота на филмовите звезди, на тези красиви жени с красиви рокли и с дълги, блестящи мигли. Катрин Хепбърн, Лорън Бакол, Дебора Кар… Гледаше отвисоко родния си град и се заричаше, че един ден ще превъзхожда всички там, ще замине надалеч и никога няма да се върне.
	След като се омъжи за Пако и завинаги напусна Гленгариф, родителите й останаха сами в дом, който сякаш опустя, стана студен и мрачен. Имър се промени безвъзвратно, промени я мъката по изгубената й дъщеря. Анна Мелъди пишеше редовно и обещаваше някой ден да гостува на родителите си; тази надежда ги крепеше, макар дълбоко в сърцата си да си даваха сметка, че писмата са неискрени и лицемерни.
	През 1958-а Имър почина и съпругът й знаеше, че причина за смъртта й е разбитото й сърце. Той обаче беше по-силен и по-смел. Потегляйки за Буенос Айрес, изведнъж се запита защо не го е направил преди години — ако го беше сторил, може би скъпата му съпруга още щеше да е между живите.
	Анна (само Дърмот ОʼДуайър наричаше дъщеря си Анна Мелъди) наблюдаваше как баща й се суети около лехата с цветя и съжаляваше, че той не е като дядовците на другите деца. Ектор Соланас, бащата на Пако, неизменно беше елегантен и гладко избръснат. Пуловерите му бяха кашмирени, ризите му — по поръчка от магазин на Савил Роу. Изглеждаше изтънчен и се държеше с достойнство. За Анна той беше почти като кралска особа и той никога не падна от пиедестала, на който го беше издигнала. Дори след смъртта му тя машинално търсеше одобрението му. От дълги години живееше в Аржентина, но колкото и усилия да полагаше, не можеше да почувства принадлежност към голямата фамилия на съпруга си. Понякога й се струваше, че наблюдава света, застанала зад невидима стъклена преграда, изолирана от всички.
	— Сеньора Анна, сеньора Чикита ви търси по телефона.
	Анна се върна към настоящето и към баща си.
	— Благодаря, Соледад. Няма да чакаме сеньорита София, както обикновено ще вечеряме в девет.
	— Както обичате. — Соледад се поусмихна, докато вървеше обратно към кухнята. От трите деца на господарката тя обичаше най-много София. Заедно с мъжа си Антонио работеше за сеньор Пако от седемнайсетгодишна. Въпреки непрекъснатите опити двамата нямаха деца, затова тя гледаше на София като на собствена дъщеря.
	Сеньора Анна посвещаваше цялото си време на синовете си, но Соледад почти не се разделяше с малката София, дори понякога вечер я вземаше в леглото си, сякаш искаше да я компенсира, задето е лишена от майчината обич. Анна Мелъди явно нямаше нищо против, дори изглеждаше почти благодарна. Открай време не се интересуваше от дъщеря си. Обаче Соледад нямаше право да се намесва в живота на господарите. Изострените отношения между сеньор Пако и сеньора Анна не й влизаха в работата и тя не ги обсъждаше. Не клюкарстваше и беше посветила живота си на малкото ангелче.
	Погледна си часовника — София закъсняваше и пак щеше да си навлече беля на главата. Всъщност това май не я притесняваше, дори се радваше, когато й се караха. „Горкото дете — помисли си Соледад — и слепият ще види, че то жадува за внимание.“
	Анна гневно измарширува в дневната и взе слушалката.
	— Здравей, Чикита — каза доста студено и се облегна на дървения скрин.
	— Анна, безкрайно съжалявам. София отново отиде някъде със Сантяго и Мария. Очаквам да се върнат всеки момент…
	— Отново! — избухна Анна. — Сантяго ще навърши осемнайсет през март, би трябвало да е по-отговорен. Не разбирам с какво го привлича компанията на петнайсетгодишно момиче. Най-лошото е, че историята се повтаря. Не му ли направи забележка последния път?
	— Разбира се, че си поговорихме — търпеливо отговори Чикита. Мразеше тези изблици на гняв. — Успокой се, всичко е наред. Тук те са в безопасност и надали са отишли далеч…
	Анна грубо я прекъсна:
	— Сантяго влияе зле на София. Дъщеря ми още е почти дете и в очите й той е герой. Мария обаче е разумна и не би трябвало да се поддава…
	— Да, да, ще им кажа — въздъхна Чикита, замълча за миг и се опита да смени темата: — Мога ли да помогна с нещо за утрешното асадо*?
	[* Така в Аржентина, Уругвай, Южна Бразилия и др. наричат печенето на месо и зеленчуци върху нагорещена скара, както и самото социално събитие. — Б.пр.]
	— Не, благодаря. — Анна смекчи тона си. — Извини ме, Чикита. Понякога не знам как да постъпвам със София. Момчетата никога не ми създават проблеми, а тя е толкова несъобразителна и твърдоглава! Питам се на кого се е метнала.
	— И аз се питам същото — кисело отбеляза Чикита.

	* * *

	— Тази е най-прекрасната нощ през цялото лято — прошепна София, която седеше на един от най-високите клони на дървото омбу, откъдето цялата околност се виждаше като на длан.
	На света няма друго като това дърво. То е грамадно, с ниски хоризонтални клони, обиколката на ствола му често надхвърля дванайсет метра. Дебелите му корени се разпростират над земята като дълги, възлести пипала, сякаш е започнало да се разтапя като восъчна свещ. То е единственото, което изглежда на мястото си сред сухите равнини. Индианците виждали боговете си сред клоните му. За децата, израснали в „Санта Каталина“, то беше вълшебно. Понякога изпълняваше желания, беше и чудесна наблюдателница. Ала преди всичко притежаваше загадъчна привлекателна сила, неустоима за няколко поколения хлапета.
	— Виждам Хосе и Пабло. Побързай, не се мотай! — подвикна София на братовчед си Санти.
	— Ей сега идвам, малко търпение. — Той продължи да се занимава с конете.
	— Санти, ще ми помогнеш ли да се кача на дървото? — попита сестра му Мария, докато гледаше как София се катери още по-нависоко.
	Възхищаваше се от София — от смелостта, откровеността и самоувереността й. Откакто се помнеха, бяха приятелки и правеха всичко заедно — крояха планове, заговорничеха, играеха и си споделяха тайни. Като малки Чикита, майката на Мария, ги наричаше _Las Dos Sombras_ — Двете сенки — защото бяха неразделни.
	Другите момичета в ранчото бяха или по-големи, или по-малки, затова двете бяха естествени съюзнички в семейството, доминирано от момчета. И двете нямаха сестри, затова преди години бяха решили да станат „кръвни сестри“ — убодоха с карфица показалците си и ги притиснаха един до друг, за да „съединят“ кръвта си. Оттогава споделяха тайна, която никой не знаеше.
	От върха на дървото София виждаше целия свят — е, може би не целия, но своя свят, разпрострял се под величественото небе. Слънцето вече залязваше и последните му лъчи обагряха хоризонта в розово и златисто. Въздухът беше лепкав, комарите заплашително бръмчаха между листата.
	— Пак ме ухапаха! — изплака Мария.
	— Чакай, ще ти помогна. — Санти се наведе, хвана я за стъпалото и я повдигна, за да се преметне на най-долния клон.
	После и той се изкатери по дървото с ловкост, която непрестанно изненадваше всички, които го познаваха отдавна. Като малък беше претърпял злополука при игра на поло, вследствие на която започна да накуцва. Родителите му отпътуваха заедно с него за Съединените щати, където той беше прегледан от куп медицински светила. Накрая те се отчаяха — положението изглеждаше безнадеждно. Само че тревогата им се оказа безпочвена. Напук на песимистичните диагнози на лекарите Санти намери начин да се пребори с недъга си — оказа се, че бяга по-бързо от братовчедите си, макар и да тичаше малко особено. Сега беше най-добрият играч на поло в ранчото.
	— Несъмнено младият Сантяго притежава смелост, на каквато рядко ставаме свидетели напоследък — гордо отбеляза баща му. — Помнете ми думата, това момче ще стигне далеч.
	— Страхотно е, нали? — усмихна се София, когато той седна до нея. — Имаш ли джобно ножче? Искам да си пожелая нещо.
	— Какво ти е хрумнало този път? Няма да се сбъдне. Не знам защо си правиш труда — добави и подигравателно се усмихна. Обаче София вече прокарваше длан по ствола, търсейки следи от миналото, запечатани на дървесната кора.
	— Е, може да не се сбъдне тази година, но някой ден, когато наистина ми е важно, това ще се случи. Дървото знае кои желания да сбъдва и кои да пренебрегва.
	— Само не ми казвай, че то мисли и чувства — намръщи се той.
	— Голям глупак си, Санти, но някой ден ще прозреш истината. Ето как стоят нещата: чакаш да настъпи денят, в който безкрайно ти се иска желанието ти да се сбъдне, а като падне мрак, тайно идваш тук, за да оставиш на ствола посланието си.
	— Как ли пък не! Предпочитам да прескоча до града и да посетя Ла Виеха Бруха — старата вещица. Ако питаш мен, тя разполага с по-големи възможности да влияе на бъдещето ми, отколкото това глупаво дърво.
	— О, непременно отиди… ако издържиш вонята й… А, ето! — възкликна София, напипвайки едно от последните им желания, отбелязано на дървесната кора. Приличаше на белезникав белег от отдавна зараснала рана.
	Мария най-сетне се изкатери до тях, лицето й беше пламнало от напрежението.
	— Ах, колко е красиво! — възкликна. Само че братовчедка й вече не се интересуваше от пейзажа, а продължаваше да търси рисунките си в дървесната кора.
	— Май тази е моя. — София стъпи на по-горния клон, за да огледа по-отблизо. — Да, точно така. Това е моят символ.
	— Може да е било символ преди шест месеца, но сега е само едно петно. — Санти се повдигна и седна до нея.
	— Нарисувах звезда — много ме бива по звездите — гордо обясни тя. — Мария, къде е твоята?
	Мария се премести по-близо до Санти. Намери своя белег, носталгично въздъхна и прокара пръсти по него:
	— Моят символ беше птица…
	— Какво си беше пожелала? — София ловко скочи до нея.
	— Ще ми се присмивате, ако ви кажа.
	— Няма — успокои я Санти. — Сбъдна ли се желанието ти?
	— Не, разбира се, и никога няма да се сбъдне, но си струваше да опитам.
	— Сподели де! — настоя София, изненадана от упорството на братовчедка си.
	— Добре, добре. Пожелах си да имам хубав глас, за да пея и мама да ми акомпанира на китара — изтърси, извърна към тях лешниковите си очи и видя, че двамата се смеят.
	— Значи птицата символизира песен — промърмори Санти.
	— Може би, но не заради това я нарисувах.
	— Тогава защо, глупачке?
	— Понеже обичам птиците, а и на дървото беше кацнала една, докато си пожелавах нещо. Татко често казва, че не е задължително символът да изразява желанието ти. Важното е да го отбележиш. А ти какво си беше пожелала, София?
	— Татко да ми разреши да участвам в състезанието за купата на „Санта Каталина“ — надменно отговори София, и изгледа изпод око Санти. Както и очакваше, той се разсмя и присви зелените си очи. — Не се шегувам! — предизвикателно добави тя.
	— Какво символизираше звездата? — Мария бръсна встрани мъха, полепнал по блузата й.
	— Искам да стана звезда сред играчите на поло — преспокойно отговори София.
	— Лъжеш! Сигурно друго не можеш да нарисуваш. Мария е единствената художничка в семейството ни. — Санти се изкиска. — Малката Чофи иска да участва в състезанието за Купата. Та ти си още дете!
	— Така ли мислиш, драги? — Тя се престори на разгневена. — През април ще навърша шестнайсет. Само след три месеца ще съм жена.
	— Чофи, никога няма да си жена, понеже никога не си била момиче — открай време се държиш като хлапак. Момичетата са като Мария. — Той легна по гръб и тениската му се повдигна.
	София жадуваше да го докосне, да прокара пръсти по смуглата му кожа — физическият контакт с него я възбуждаше.
	— Къде са отбелязани твоите желания? — попита го, за да привлече вниманието му.
	— Не знам и пет пари не давам! Това са глупости.
	— Не, не са! — едновременно възкликнаха момичетата.
	— Всяко лято татко ни караше да рисуваме желанията си върху дървото… — замечтано промълви София.
	— И родителите ни са правили същото като малки. Сигурно белезите им са тук, само трябва да се вгледаме внимателно! — разпалено възкликна Мария.
	— Глупости — намеси се Санти. — Отдавна ги няма. Мисля, че се заличават след една-две години. Освен това ще е необходимо много силна магия, та Пако да разреши на дъщеря си да участва в турнира. — И се запревива от смях, за да покаже колко нелепо е желанието й.
	Тя ловко се прехвърли на неговия клон и го загъделичка по корема, прокарвайки пръсти под късия му панталон.
	— Чофи, не прави така! И двамата ще паднем и ще се пребием! — Санти я хвана за китката и силно я стисна, докато тя запищя от болка. Беше на седемнайсет, с две години по-голям от нея и от сестра си. София се възбуждаше, когато той демонстрираше чрез сила превъзходството си, но се преструваше, че не й харесва — това също беше част от играта.
	— Защо смяташ, че е толкова невероятно? — попита го и притисна китката си до гърдите си.
	— Защото момичетата не участват в турнири!
	— Е, все някога ще участват. Защо да не съм първата? Мисля, че в крайна сметка татко ще ми разреши. Играя не по-зле от брат ми Аугустин.
	— Не е вярно. Дори да получиш разрешение, това няма да е благодарение на магия, а на умелите ти манипулации. Въртиш на малкия си пръст горкия Пако, а той дори не го съзнава.
	— Тя върти всички на малкия си пръст — отбеляза Мария без капчица завист.
	— Освен мама.
	— Чофи, май си губиш уменията.
	— Никога не ги е имала по отношение на Анна.
	По отдавнашна традиция турнирът по поло за купата на „Санта Каталина“ се провеждаше веднъж годишно, противници на нашите играчи бяха хората от съседното ранчо „Ла Пас“ и съперничеството помежду им се предаваше от поколение на поколение. Предишната година нашите бяха загубили само с един гол. През лятото братовчедите в „Санта Каталина“ играеха поло почти всеки следобед. Пако и по-големият му брат Мигел насърчаваха момчетата и често ги предизвикваха, за да ги накарат да се усъвършенстват. Санти вече играеше отлично, Мигел много се гордееше с него и не се опитваше да се прикрива. По-големият му син Фернандо ревнуваше и се дразнеше, задето въпреки физическия си дефект Санти го превъзхожда във всичко. Да не говорим, че беше любимецът на родителите им. Затова искаше брат му да се издъни и дотолкова се вживяваше, че нощем скърцаше със зъби.
	Двамата братя на София — Рафаел и Аугустин — допълваха отбора на „Санта Каталина“. София не влизаше в сметката и това я вбесяваше.
	Съжаляваше, че не се е родила момче. Ненавиждаше момичешките игри и откакто се помнеше, придружаваше на мачовете момчетата, надявайки се да включат и нея. Санти винаги й разрешаваше, често й помагаше и държеше тя да тренира с тях въпреки разпалените протести на брат си и братовчедите си, които се дразнеха, че едно момиче играе поло по-добре от някои от тях. Санти твърдеше, че й разрешава, само и само да запази мира в семейството.
	— Толкова си упорита, че предпочитам да отстъпя — казваше й понякога. Беше й любимият братовчед, всъщност й беше по-скъп от родните й братя Рафаел и онзи мухльо Аугустин.
	Сега й подхвърли джобното си ножче.
	— Ето, пожелай си нещо. — Извади от джоба на ризата си пакет цигари и добави: — Искаш ли и ти, Чофи?
	— Защо не?
	Той извади една цигара, запали я, дръпна дълбоко и я подаде на братовчедка си. Ловко като маймунка София се покатери на по-високия клон и седна по турски.
	— Какво да си пожелая този път? — Тя отвори ножчето.
	— Гледай да е постижимо. — Санти изпод око погледна сестра си, която мълчеше и с нескрито възхищение наблюдаваше братовчедка си. София дръпна от цигарата, после с отвращение издуха дима. — Ей, дай си ми я, не я хаби така! — раздразнено възкликна той. — Нямаш представа колко трудно се докопвам до това удоволствие.
	— Я не лъжи! Енкарнасион ти ги купува. — София започна да дълбае в дървесната кора.
	— Кой ти го каза?
	— Мария.
	— Не исках да… — гузно подхвана Мария.
	— Виж, Санти, на кого му пука? На никого. Така или иначе ние няма да те издадем — разсеяно промърмори София. Беше се съсредоточила в желанието си и не се вълнуваше от свадата между брата и сестрата, която беше предизвикала.
	Санти дръпна силно от цигарата, докато наблюдаваше как братовчедка му рисува върху кората. Бяха израснали заедно и той я приемаше като родна сестра… С възхита отбеляза колко гладка е смуглата й кожа — като шоколадовия мус, специалитет на Енкарнасион. Профилът й излъчваше арогантност — може би заради леко чипия й нос или заради волевата й брадичка. Характерът й допадаше на Санти — тя беше непокорна и опака. Когато се разгневеше, очите й хвърляха гневни искри и от лешникови на цвят ставаха червеникавокафяви. Притежаваше харизма, която привличаше хората, макар понякога близостта с нея да беше опасна като докосване до горящи въглени. Санти харесваше ролята си на страничен наблюдател, при когото тя тичаше за утеха след всяко провалено приятелство.
	След няколко минути София вдигна глава и се усмихна — очевидно беше доволна от творението си.
	— Какво е това? — Мария се наведе, за да разгледа по-добре изображението на дървесната кора.
	— Не си ли личи? — възнегодува София.
	— Не, съжалявам.
	— Сърце, прободено със стрела.
	— Доста банално — намеси се Санти. — Кой е щастливецът?
	— Няма да кажа, иначе желанието ми няма да се сбъдне. — Тя кокетно сведе поглед и се изчерви. Рядко й се случваше, но през последните месеци чувствата й към Санти се промениха. Изчервяваше се и сърцето й започваше да бие до пръсване, когато той я погледнеше в очите. Странна реакция, която я удивяваше. Сподели със Соледад, а тя се засмя и каза, че било първата стъпка към порастването. Новите усещания бяха странни и вълнуващи, но Санти явно не разбираше какво се случва с нея — седеше си на клона, поклащаше краката си и пушеше. Мария взе ножчето и издълба в кората малко слънце:
	— Пожелавам си да имам дълъг и щастлив живот.
	— Доста странно желание — сбърчи нос София.
	— Не бива да приемаме нищо за даденост — мъдро отбеляза Мария.
	— Господи, пак си слушала бръщолевенията на майка ми. Няма ли да си целунеш кръстчето? — подхвърли, после се обърна към Санти: — Ще си пожелаеш ли нещо? Такъв е обичаят.
	— Не, тези глупости са за момичетата.
	— Както искаш. — Тя се облегна на ствола на дървото и лекият ветрец разхлади пламналите й страни. — Ммм, усещате ли как ухаят евкалиптите? За мен ароматът им символизира родния дом — добави мелодраматично.
	Санти дръпна от цигарата и издиша, правейки кръгчета от дима, после кимна:
	— За мен пък символизира лятото.
	— Не подушвам нищо, освен дима от цигарата на Санти — оплака се Мария.
	— Ами, седни така, че да не го издухвам в лицето ти! — Той въздъхна: — Жени! С такива като вас няма оправия. — Пясъчнорусата му коса обрамчваше лицето му като загадъчна аура, каквато според Ла Виеха Бруха притежаваха всички, освен най-злите и порочните.
	Тримата се умълчаха и се загледаха в небето, очаквайки първите звезди. Конете пръхтяха под дървото и търпеливо пристъпваха. Най-накрая Мария подхвърли, че е време да се връщат в ранчото. Яхна коня си и добави:
	— Скоро ще се мръкне.
	— Мама ще ме убие — въздъхна София.
	— И ще обвини мен — изпъшка Санти.
	— И с основание, Сантяго — като по-голям ти си отговорен за нас.
	— Като знам каква става майка ти, когато тръгне по бойната пътека, не желая тази чест…
	Като се върнаха в ранчото, оставиха конете при стария Хосе — „шефът“ на гаучосите, който се беше облегнал на оградата и ги чакаше. Той неодобрително поклати глава.
	— Сеньорита София, майка ти е много ядосана. В опасни времена живеем, малката ми, трябва да се пазиш.
	— Скъпи ми Хосе, не се тревожи за мен. Нищо няма да ми направят! — Тя се засмя и се затича след Мария и Санти, които вървяха към къщата.
	Анна наистина беше вбесена. Щом видя дъщеря си, скочи на крака и размаха ръце. Лицето й беше пламнало от гняв.
	— Къде бяхте, за бога?
	— Отидохме да пояздим и изгубихме представа за времето. Извинявай.
	Аугустин и Рафаел, които се изтягаха на канапето, подигравателно се усмихнаха.
	— Защо се хилите? — сопна им се София. — Аугустин, не подслушвай. Не те засяга, ясно?
	— София, ти си лъжкиня — заяви той.
	— Момчета, това не е шега! — раздразнено възкликна майка им.
	— Марш в стаята си, сеньорита София — прошепна Аугустин.
	Анна не беше в настроение за шегите им, затова се обърна към съпруга си, очаквайки да я подкрепи, обаче той заговори за предстоящото състезание. Дядо ОʼДуайър, който и без това нямаше да й помогне, беше заспал на креслото си и хъркаше като заклан. Накратко, както обикновено на Анна се падаше ролята на строга родителка. Обърна се към дъщеря си, мъченически въздъхна и й заповяда да си отиде в стаята, без да вечеря.
	София преспокойно излезе от всекидневната и отиде право в кухнята; както и предполагаше, Соледад вече беше приготвила емпанадас — пирожки с плънка, и тиквена супа.
	— Пако, защо не ме подкрепяш? — заядливо попита Анна. — Защо всеки път вземаш нейната страна? Не мога да се справя сама.
	— Скъпа моя, уморена си. Защо не си легнеш по-рано? — Пако се вгледа в смръщеното й лице — питаше се къде е нежното момиче, за което се беше оженил, и дали някога ще се появи отново.
	По време на вечерята Анна нацупено мълчеше, Рафаел и Аугустин продължиха да разговарят с баща си за мача на следващия ден, сякаш не я забелязваха.
	Пако предупреди синовете си:
	— Роберто и Франсиско Лобито ще се опитат всячески да пречат на Санти да отбележи гол. Това означава, че вие, момчета, трябва да изнесете мача на плещите си, ясно? Аугустин, от теб искам да се съсредоточиш, и то много.
	— Бъди спокоен, татко. Ще оправдая доверието ти.
	— Дано, иначе сестра ти ще играе вместо теб! — отсече Пако. Анна тежко въздъхна и поклати глава. Беше се примирила, че София играе поло с братовчедите си, но това си „оставаше в семейството“. „Да пукна, ако й разреша да участва в мач пред очите на онези Лобито от Ла Пас!“ — помисли си гневно.
	Без да подозира какви мисли се въртят в главата на майка й, София се беше излегнала в топлата вана, пълна с блестящи бели мехурчета, и размишляваше за Санти. Даваше си сметка, че ако отец Хулио узнае похотливите й мисли, ще я принуди да каже двайсет пъти молитвата „Аве Мария“. Майка й пък щеше да се прекръсти и да заяви, че подобно увлечение е противоестествено. За София обаче страстта към братовчед й беше съвсем естествена.
	Представяше си как той я целува и се питаше какво ще е усещането. Щеше да й е за първи път. Всъщност за втори — беше целунала Начо Естрада в училищния двор, но само защото беше загубила бас и бе принудена да го направи. Това не се броеше за истинска целувка на мъж и жена, влюбени един в друг. Затвори очи и си представи лицето на Санти с цвят на пчелен мед, тъмнозелените му очи, вперени с обич в нейните, плътните му устни, които се открехват, преди да я целуне… Фантазиите й спряха дотук, защото не можеше да си представи какво ще последва, но тя „пренави лентата“ и започна отначало.


>	Трета глава

	София се събуди тъкмо когато първата дневна светлина се прокрадна през пролуката в завесите. Полежа още малко в кревата, вслушвайки се в чуруликането на врабчетата и дроздовете, подскачащи между клоните на чинарите и тополите. Без да си погледне часовника, знаеше, че е шест часът. През лятото винаги ставаше в шест — любимото й време от деня, когато всички в къщата още спяха. Навлече спортен панталон и тениска, завърза дългата си плитка с червена панделка и обу еспадрили.
	Погледна за миг слънцето и забърза към игрището за поло. Хосе вече я чакаше, издокаран с традиционното облекло на гаучосите. Тази сутрин заедно със сина му Пабло тя щеше да тренира удари на топката със стика. Чувстваше се най-щастлива, когато яздеше — препускаше по игрището и беше свободна, далеч от очите на родителите си и на братята си, които не подозираха за сутрешните й занимания.
	В осем остави кобилката си при Хосе и тръгна обратно към дома си. Докато вървеше през горичката, хвърли поглед към къщата на Санти, полускрита от висок дъб. Прислужниците Роса и Енкарнасион подреждаха за закуска масата на терасата, обаче Санти явно още спеше — рядко ставаше преди единайсет. Къщата на Чикита — едноетажна, боядисана в розово, избеляло през годините — беше доста скромна в сравнение с родния дом на София, с който тя се гордееше; обичаше блестящо белите стени, тъмнозелените кепенци, полускрити от дивата лоза, и големите глинени саксии със здравец и плумбаго.
	Пако и Анна вече бяха станали и седяха под големия чадър на терасата, където им бяха сервирали кафе. Дядо ОʼДуайър тренираше фокуси с карти пред едно от мършавите кучета, което стоеше покорно, надявайки се да му хвърлят някаква храна. Пако — с розов пуловер за поло и с джинси — отмести поглед от вестника, и си наля още кафе, наблюдавайки приближаването на дъщеря си.
	— Татко… — подхвана тя.
	— Не!
	— Та аз дори не съм те попитала! — София се засмя и се наведе да го целуне.
	— Знам какъв ще е въпросът и отговорът е не!
	Тя седна, взе си ябълка и като забеляза как устните му потръпват, впери в него очи и се усмихна, както се усмихваше само на него и на дядо си — детински, дяволито и очарователно.
	— Стига де, никога не ми разрешаваш, не е честно! Та нали тъкмо ти, татенце, ме научи да играя.
	— Достатъчно! — тросна се Анна. Не проумяваше защо всеки път съпругът й се хващаше на тази въдица. — Баща ти каза „не“. Престани да го тормозиш и си изяж закуската, като се храниш културно — с нож и вилица.
	София се намуси и забоде вилица в ябълката. Анна се престори, че не забелязва, и запрелиства едно списание. Чувстваше, че дъщеря й я наблюдава изпод око, и изражението й стана още по-сурово.
	— Защо не ми позволяваш да играя поло, мамо? — попита София на английски.
	— Защото не подхожда на една млада дама.
	— Говориш така само защото не харесваш коне…
	— Не става въпрос за конете.
	— Напротив. Искаш да съм като теб, обаче аз приличам на татко. Нали, татенце?
	— За какво става въпрос? — попита Пако. Не се беше вслушал в разговора им. В този момент на терасата се появиха Рафаел и Аугустин и примижаха срещу слънцето. Умираха за сън, защото бяха останали в нощния клуб в града до сутринта.
	Анна остави списанието, усмихна им се съчувствено и попита:
	— Кога се прибрахте, момчета?
	— Около пет, мамо. Можех да спя чак до обяд. — Рафаел се олюля, наведе се и я целуна. — Защо си се начумерила, София?
	— За нищо! — Тя присви очи и заяви, че отива да поплува в басейна.
	Анна изнурено се усмихна на синовете си:
	— Очертава се тежък ден. София е ядосана, че няма да участва в мача.
	Рафаел и Аугустин възкликнаха в един глас:
	— Татко, нали не мислиш да й разрешиш?
	— В момента мисля само дали да си намажа кроасаните с масло, или да хапна само препечена филийка с желе от дюли. Или пък да се задоволя само с кафето. — Пако отново разгърна вестника и се скри зад него.
	— За какво беше тая тупурдия, Анна Мелъди? — попита дядо ОʼДуайър, който не знаеше нито една дума на испански. Той принадлежеше към поколението, което очакваше целият цвят да говори на английски. Живееше в Аржентина от шестнайсет години, но дори не се беше опитал да научи езика. Прислужниците в „Санта Каталина“ се опитваха да отгатнат желанията му по жестовете му, а когато отчаяно свиваха рамене, той гневно процеждаше: „Да му се не види, вече би трябвало да са научили поне няколко думи!“ и тръгваше да търси преводач.
	— София иска да участва в мача по поло.
	— Чудесна идея! Ще покаже туй-онуй на ония хлапаци!

	* * *

	София преплува няколко дължини на басейна, докато не усети, че някой я наблюдава. Подаде глава над водата и видя Мария.
	— Здрасти! — извика.
	— Какво ти става?
	— Бясна съм!
	— Заради мача ли? Сигурно баща ти не ти разрешава да играеш. — Мария свали белите си шорти и се изтегна на шезлонга.
	— Как разбра?
	— Ами, наречи го интуиция… за мен ти си отворена книга.
	— Понякога ми идва да удуша майка ми.
	— На всички ни се случва. — Мария извади лосионите от плажната си чанта.
	— О, не говори така, твоята майка е светица! Не познавам по-мил човек от нея. Ще ми се да беше моя майка.
	— Да, да, признавам, че съм късметлийка — кимна Мария. — Най-вече защото мама е твърде заета с Панчито.
	— Де да можех и аз да имам по-малък брат вместо онези двама тъпаци. Аугустин е нетърпим, все се заяжда с мен и се прави на много велик. Мечтая да замине да учи в чужбина.
	— Нищо не се знае, може желанието ти да се сбъдне.
	— Ако намекваш, че дървото ще ми помогне, няма да го моля за глупости. Имам си много по-важни желания, отколкото да се отърва от глупавия ми брат.
	— Е, какво решаваш за мача?
	София въздъхна и разпери ръце.
	— Отказвам се.
	— Сериозно? Нетипично е за теб — разочаровано промълви Мария.
	— Ами, още не съм измислила план, пък и не знам дали си струва труда. Всъщност може би си струва — дори само за да видя израженията на мама и на Аугустин…
	Не довърши изречението, защото някой я вдигна от шезлонга и докато се усети какво става, се озова в басейна, опитвайки се да се освободи от мечешка прегръдка.
	— Санти! — възкликна радостно и се опита да натисне главата му под водата. Той обаче я хвана през кръста и я повлече надолу — сборичкаха се, после бяха принудени да изскочат на повърхността, за да си поемат въздух. Искаше й се да останат още в басейна, но Санти вече плуваше към стълбичката.
	— Благодаря, че ме разхлади — каза му, когато го настигна. — Тъкмо започвах да се чувствам като наденичка на скарата на Хосе.
	— Е, Чофи, няма ли да участваш в мача днес следобед? — подразни я той. — Разбрах, че си вбесила братята си.
	— О, и още как! Заслужиха си го.
	— Нали не вярваше, че Пако ще ти разреши?
	— Да, смятах, че ще го склоня.
	Санти се усмихна, а тя си помисли, че в такива моменти става още по-привлекателен.
	— Да, само ти можеш да въртиш на малкото си пръстче стария Пако. Какво се обърка?
	— Ще ти го кажа бавно — м-а-м-а!
	— Ясно. Значи е безнадеждно.
	— Да.
	Санти излезе от басейна, седна на каменните плочи, нагорещени от слънцето, и отметна от челото си мократа си коса:
	— Трябва да докажеш на баща си, че играеш добре като Аугустин.
	— Много добре знаеш, че играя не по-зле от него. И Хосе знае — попитай го, ако не ми вярваш. — Тя присви очи и се замисли.
	— Какви планове кроиш?
	— Никакви.
	— О, я стига! Познавам те много добре.
	— Олеле, нападат ни! — провикна се Мария, наблюдавайки как към басейна се приближава Чикита, понесла на ръце Панчито, най-малкото си дете, и последвана от още пет-шест дечурлига.
	— Да изчезваме оттук, Санти — предложи София и се обърна към братовчедка си: — Идваш ли с нас?
	Мария поклати глава и помаха на майка си.

	* * *

	По пладне миризмата на печено месо вече се носеше из цялото ранчо и около скарата обикаляха глутници кучета. Соледад, Роса, Енкарнасион и прислужниците от другите къщи подреждаха масите за традиционното съботно семейно угощение. Белите покривки и кристалните чаши блестяха под слънцето.
	От време навреме Анна — със сламена шапка и широка бяла рокля — оставяше списанието и инспектираше масите. Жените от прислугата я зяпаха любопитно, защото огненочервената й коса и бялата й кожа бяха невиждани по тези места. Въпреки че беше живяла в Аржентина толкова дълго време, тя говореше зле испански и камериерките в къщата й се присмиваха зад гърба.
	Всички в „Санта Каталина“ обаче харесваха сеньор Пако. Някои често споменаваха покойния му баща Ектор Соланас — човек със силна воля и голямо достойнство, за когото семейството беше по-важно от бизнеса и политиката. Той уважаваше съпругата си Мария — Елена като майка на децата му и я обичаше… посвоему. Но помежду им нямаше любов. Бракът им беше уреден от родителите им, които смятаха, че съюзът ще е от полза за двете семейства. Очакванията им донякъде се сбъднаха. Мария — Елена беше красива и изискана, мургавият Ектор не беше красавец, но притежаваше отличен бизнес нюх и умът му сечеше като бръснач. Бяха сред най-популярните двойки в Буенос Айрес, даваха разкошни приеми и бяха всеобщи любимци. Не бяха влюбени един в друг, но понякога нощем се любеха страстно, а на сутринта се връщаха към обичайните си официални отношения.
	Мария — Елена знаеше, че Ектор има любовница в града. Всъщност всички знаеха, но тъй като беше обичайно мъжете да си имат любовници, тя се примири и никога не обели дума пред някого. Запълни празнотата в живота си, като се отдаде изцяло на децата си, докато на сцената не се появи Алексей Шаковски. Шаковски беше избягал от Русия през 1905-а, за да се спаси от избухналата революция. Този човек — темпераментен, но и мечтател — влезе в живота на Мария — Елена като неин учител по пиано, но я научи да харесва операта, изкуството и страстта на мъж, за когото любовта беше в съзвучие с музиката, преподавана от него. Ако Мария — Елена се изкуши да отвърне на чувствата му, изразявани чрез всяка изсвирена нота и от погледа му, тя никога не се издаде и не изложи съпруга си. Да, беше й приятно в компанията на учителя по музика, но неизменно го отблъскваше с достойнството на почтена жена, която е направила своя житейски избор. Алексей Шаковски не задоволи потребността й да бъде обичана, но й дари нещо безценно — музиката. Музиката й позволи да фантазира, че живее по различен начин, и не само се превърна в начин за бягство от понякога задушаващия я свят, но й донесе много щастие.

	* * *

	Точно в един удариха гонга, за да възвестят началото на банкета. Към къщата на Анна и Пако започнаха да се стичат хора от всички краища на ранчото, привлечени от апетитната миризма на печено филе и чоризо. Фамилията Соланас беше голяма. Мигел и Пако имаха двама по-големи братя — Нико и Алехандро. Нико беше женен за Валерия, четирите им деца носеха имената Никито, Сабрина, Летисия и Томас, децата на Алехандро и Малена се казваха Анхел, Себастиан, Мартина, Ванеса и Орасио. Както обикновено беше доста шумно, но някой отсъстваше. След като всички си взеха от печеното и се настаниха около масите, празното място веднага се наби на очи.
	— Къде е София? — прошепна Анна на Соледад, когато прислужницата остави на масата купа със салата.
	— Не знам, сеньора, не съм я виждала. — Тя се озърна, видя нещо на игрището за поло и възкликна: — Ето я!
	Всички се обърнаха натам, възцари се неловко мълчание. Без капчица свян София галопираше към тях и удряше топката със стика. Анна скочи на крака, лицето й беше пламнало от гняв и отчаяние.
	— София, как можа! — извика и хвърли салфетката си. — Дано Господ Бог ти прости — прошепна на английски. Санти гузно се въртеше на стола си, всички останали изумено зяпаха младата ездачка. Само Пако и дядо ОʼДуайър, когото винаги настаняваха в края на масата, защото никой не си правеше труда да разговаря с него, гордо се усмихнаха.
	— Ще ти докажа, че играя поло по-добре от Аугустин, татко. Само гледай! — процеди през зъби София. — Гордей се с мен, защото ти си ме учил. — И продължи да демонстрира уменията си, без ни най-малко да се притеснява, че всички погледи са вперени в нея.
	Миг преди да се блъсне в масата, дръпна юздите, принуждавайки коня да спре, и предизвикателно изгледа баща си:
	— Е, какво ще кажеш?
	Присъстващите извърнаха очи към Пако, за да видят как ще реагира. За всеобща изненада той се облегна на стола, взе чашата си с вино и я вдигна като за тост.
	— Добре се справяш, София. А сега седни при нас, пропускаш чудесен обяд — каза спокойно и развеселено се усмихна.
	Камък й падна от сърцето. Слезе от коня и го поведе към другия край на масата. Минавайки край Анна, която отново беше седнала, защото краката й се подкосиха, подхвърли:
	— Мамо, извинявай, че закъснях за обяда.
	— Никога не бях виждала човек, който така нагло да си проси внимание — с треперещ глас каза майка й, преминавайки на английски. София завърза юздите за едно дърво, изтупа праха от джинсите си и понечи да седне.
	— Първо си измий ръцете и се преоблечи! — нареди й Анна — идваше й да потъне в земята от срам, задето тази сцена се разиграваше пред роднините на съпруга й. София все пак се подчини.
	Обядът продължи, само че сега всички говореха за безочливата София. Анна не продумваше. Питаше се защо дъщеря й винаги я унизява пред цялото семейство. Слава богу, че Ектор не беше жив, за да стане свидетел на наглото поведение на внучка си. Неволно погледна баща си, който „разговаряше“ с кучетата, наобиколили го с надеждата да им хвърли нещо за ядене; знаеше, че той се възхищава от София още повече, когато тя се държи скандално. Мария прикри с ръка усмивката си.
	Аугустин се обърна към Рафаел и Фернандо:
	— Тя е само една фукла! — Говореше шепнешком, за да не го чуе баща му. — Татко е виновен, прощава й всичко.
	— Не бой се — успокои го Фернандо. — Баща ми няма да позволи тя да участва в мача.
	Разговорите не секваха. Чикита прошепна на Малена:
	— Ох, горката Анна! Мъчно ми е за нея.
	— Сама си е виновна. Открай време се интересува само от синовете си. Трябваше да отдели повече внимание на дъщеря си, вместо да я повери на Соледад, която тогава беше почти дете.
	— Имаш право, но не забравяй, че София има много чепат характер — настоя Чикита и погледна Анна. Изопнатото й лице издаваше, че едва се сдържа да не се разплаче.
	София се върна — беше си сложила друг панталон и бяла тениска. Сложи в чиния малко от печеното и седна между Санти и Себастиан.
	— Какъв беше този цирк? — прошепна й Санти.
	— Ти ми подсказа идеята — изкиска се тя.
	— Така ли?
	— Ами да. Посъветва ме да направя силно впечатление на баща ми или на баща ти. Мисля, че впечатлих и двамата.
	— Не съм сигурен за баща ми. — Санти погледна Мигел, който седеше в другия край на масата и разговаряше с Анна и Алехандро. Мигел усети погледа му и поклати глава. Младежът сви рамене, сякаш казваше: „Идеята не беше моя“, после отново се обърна към братовчедка си: — Мислиш ли, че заради това изпълнение ще ти разрешат да участваш в мача?
	— Естествено.
	— Ще е цяло чудо, ако ти позволят.
	— Напротив. Заслужила съм го! — тросна се тя и нарочно застърга с ножа по чинията, за да изправи всички на нокти.

	* * *

	След обяда двете с Мария се скриха зад къщата и се запревиваха от смях. София си пое въздух и попита:
	— Мислиш ли, че номерът ми ще мине?
	— О, да. Чичо Пако беше силно впечатлен.
	— А мама?
	— Тя се вбеси.
	— Божичко!
	— Не се преструвай, че съжаляваш.
	— Да съжалявам ли? Напротив, щастлива съм. Да говорим по-тихо, иначе тя ще ме намери. Наистина ли направих силно впечатление на татко?
	— Да. Трябва да ти разреши да играеш. Какво от това, че си момиче?
	— Защо не отровим Аугустин? — Очите на София дяволито проблеснаха. — Соледад ще купи отвара от оная вещица в града. Или сами ще си я приготвим.
	— Мисля, че най-ефикасно ще е да направим магическо заклинание.
	— Май имаш право. Дървото омбу ще ни помогне.
	— Да пием за него! — Мария се престори, че вдига чаша за наздравица, София направи същия жест. После двете се втурнаха към дървото, звънливите им гласове се носеха над полята.

	* * *

	Анна беше покрусена. Едва издържа обядът да свърши, извини се, че има главоболие, изтича в стаята си и се просна на леглото. Извади от чекмеджето на нощното си шкафче дървено разпятие, целуна го и шепнешком каза кратка молитва, после възкликна:
	— Господи, какво сторих, за да заслужа тази непокорна дъщеря? Защо се поддавам на провокациите й, с които цели само да ме вбеси? Защо Пако и татко не виждат, че е манипулаторка? Нима само аз разбирам какво чудовище може да е тя? Знам, че това е наказание, задето навремето не се омъжих за Шон ОʼМара. Не страдах ли достатъчно? Господи, дай ми сили да издържа. И не позволявай тя да участва в мача.

	* * *

	Мачът започна навреме — истинска рядкост за Аржентина — точно в пет следобед. Още беше много горещо, но жегата не пречеше на младежите с бели бричове и лъснати до блясък ботуши, да препускат нагоре-надолу по игрището, яхнали конете си. Четиримата от „Ла Пас“ бяха с черни спортни блузи, момчетата от „Санта Каталина“ — с розови. Роберто и Франсиско Лобито от „Ла Пас“ бяха отлични играчи, братовчедите им Марко и Давико — от класата на Рафаел и Аугустин. Роберто Лобито беше най-добрият приятел на Фернандо, но по време на мача щяха да са ожесточени врагове.
	Фернандо, Санти, Рафаел и Аугустин играеха заедно от малки. Днес всички, с изключение на Аугустин бяха във форма. Той още беше махмурлия от предишната вечер и реакциите му бяха забавени. Играеха се шест чаки — шест периода от по седем минути.
	В почивката след първата Пако се сопна на Аугустин:
	— Остават още пет чаки, гледай да се стегнеш. Ако не се беше издънил, Роберто Лобито нямаше да вкара, и то два пъти. И не гледай на кръв сестра си. Ако продължиш да играеш като баба, тя ще те замести.
	Заплахата явно подейства и Аугустин някак изигра втората чака, но отборът на „Санта Каталина“ още изоставаше с два гола.
	Всички от „Санта Каталина“ и „Ла Пас“ бяха дошли да гледат мача. Обикновено седяха заедно, но днешното състезание беше толкова важно, че се бяха разделили на два лагера и се гледаха враждебно. Младежите и от двете групи гледаха мача, но и хвърляха погледи към младите госпожици. Девойките от „Ла Пас“ с къси бели полички седяха на предните капаци на джиповете, говореха си за мода и за мъже, но очите им, скрити зад тъмните очила, похотливо се стрелкаха към младежите от „Санта Каталина“. Момичетата от „Санта Каталина“ — Сабрина, Мартина, Пия, Летисия и Ванеса — не откъсваха погледи от красивия Роберто, който яздеше като рицар, яхнал боен кон, и светлорусата му коса падаше на челото му всеки път, когато се наведеше да удари топката. София и Мария седяха встрани с Чикита и малкия Панчито и вниманието им беше приковано в случващото се на игрището.
	— Не бива да загубят! — възкликна София, наблюдавайки как Санти препусна в галоп към вратата и подаде топката на Аугустин, който пропусна да отбележи. — Смотаният ми брат пак се издъни!
	— Не се тревожи, София. Чувствам вятъра на промяната — подхвърли Мария.
	— Дано си права. Ако Аугустин продължи да играе така, загубата ни е в кърпа вързана. — Тя намигна на братовчедка си.
	Въпреки че Санти и Фернандо отбелязаха по един гол, „Санта Каталина“ изоставаше с два гола. Съперниците им вече бяха сигурни в победата. Ненадейно Аугустин подхвана топката, загалопира напред и я вкара във вратата.
	— Боже! — възторжено извика София. — Аугустин отбеляза!
	Поддръжниците на „Санта Каталина“ въодушевено заръкопляскаха. Само че конят на Аугустин продължи победоносно да галопира, после внезапно спря и хвърли ездача на земята. Аугустин изпъшка и остана да лежи неподвижно. Мигел и Пако се втурнаха към него. Изминаха няколко минути, които се сториха цяла вечност на изплашената Анна, преди Пако да обяви, че синът му е жив и здрав, само го мъчи тежък махмурлук. После изненадващо за всички извика на София:
	— Ти ще го заместиш!
	Тя изумено го изгледа.
	— Ще го заместиш. Хайде, побързай. Гледай да победите.
	— Мария, Мария! — възкликна София. — Случи се!
	Мария кимна и си помисли: „Нашето дърво наистина е вълшебно!“.
	Още не вярвайки на късмета си, София набързо навлече розова блуза и яхна коня си. Младежите от „Ла Пас“ презрително се засмяха. Роберто Лобито подвикна нещо на брат си и двамата се закискаха. „Ще видят те на кого се присмиват! — помисли си тя. — Ще им покажа какво мога!“ Не й остана време да каже нещо на съотборниците си — докато се усети, играта беше възобновена. След секунди получи топката, обаче Марко я изблъска и не й позволи да играе. София се вбеси — нахвърли се върху него, после върху Франсиско — ей така, за всеки случай. Ядоса се още повече, когато видя, че Рафаел и Фернандо не й подават топката; само Санти се отнасяше с нея като със съотборничка, но Роберто Лобито беше като негова сянка и му пречеше да играе. Всъщност двамата със Санти сякаш бяха сами на игрището — блъскаха се един в друг и се ругаеха.
	В края на петата чака съперниците продължаваха да водят.
	— Подавайте на София, да му се не види! — гневно възкликна Санти, докато слизаше от коня.
	— Е, тогава със сигурност ще загубим — промърмори Фернандо.
	— Стига, Ферхо, не се дръж като дете — обади се Рафаел. — Тя е в нашия отбор, точка по въпроса. На всички е ясно, че не става за нищо, затова трябва да се стегнем.
	— Няма да победим, ако сме само тримата — извика Санти — затова включвайте и нея!
	— Шовинисти такива, ще ви докажа, че играя по-добре от загубения Аугустин. Забравете гордостта и играйте с мен, а не против мен. Противници са онези от „Ла Пас“, ако сте забравили! — заяви тя и наперено подкара коня към игрището. Фернандо не продума, но изражението му беше повече от красноречиво. Рафаел завъртя очи, а Санти се засмя — беше възхитен от самочувствието й.
	Когато излязоха на игрището за последната чака, напрежението беше почти осезаемо. Играта започна, възцари се мъртвешка тишина. Всеки от двата отбора се опитваше да наложи превъзходството си. Санти, който несъмнено беше най-добрият играч, беше зорко пазен, но никой не обръщаше внимание на София, защото съотборниците й рядко й подаваха топката. Времето изтичаше, когато Санти изравни резултата. Зрителите станаха на крака.
	Оставаха само няколко минути до края на мача и битката между двата отбора се ожесточи още повече. Знаеха, че ако едните или другите не отбележат до края на чаката, ще бъде приложено правилото „внезапна смърт“. Гневни викове и отривисти команди огласяха игрището — Роберто се опитваше да контролира своя отбор, а Санти — да накара брат си да играе със София. Мария нетърпеливо подскачаше на едно място, Мигел и Пако крачеха напред-назад по страничната линия. Пако си погледна часовника — оставаше само една минута — и си каза, че може би е сгрешил, като е позволил на дъщеря си да играе.
	Внезапно Рафаел получи топката, подаде я на Фернандо, който му я върна. Санти се промъкна край Роберто и Марко, които пришпориха конете си и го последваха. Преди да го догонят, Рафаел му подаде топката и той препусна към другия край на игрището. Само София и Франсиско, който я пазеше, бяха между него и вратата. Той беше изправен пред избор — да мине край Франсиско и да се опита да отбележи, или да подаде на София. Франсиско беше сигурен, че тя няма да получи топката, затова препусна към него, за да му отнеме топката. Санти впери зелените си очи в братовчедка си, която веднага го разбра и зае позиция. Миг преди Франсиско да се блъсне в него, той подаде топката на София и извика:
	— Давай, Чофи!
	Тя решително стисна зъби — нямаше да пропусне тази възможност. Удари топката веднъж, два пъти, после замахна със стика, мислейки за Хосе, за баща си и за Санти, и вкара топката във вратата. След секунди съдията наду свирката — край на мача. Бяха победили!
	— Бяхме на косъм — усмихна се Мигел и потупа Пако по рамото. — Извади късмет, иначе и теб щяха да изпекат на скарата.
	— Тя игра добре, провалиха я съотборниците й. Несъмнено я бива — гордо заяви Пако.
	Рафаел препусна към София и я потупа по гърба:
	— Браво, дебеланке. Ти си звезда!
	Фернандо само й кимна; радваше се, че са победили, но не можеше да се насили да поздрави сестра си. Санти едва не я свали от коня, като я прегърна през шията и я придърпа към себе си, за да я целуне по бузата:
	— Знаех, че ще се справиш, Чофи. Оправда надеждите ми!
	Роберто Лобито я изчака да слезе от коня, приближи се до нея и се усмихна:
	— Играеш добре, макар да си момиче.
	— И ти играеш добре, макар да си момче — наперено отговори София.
	Той се засмя и я изгледа любопитно, сякаш я виждаше за първи път:
	— Означава ли това, че често ще се срещаме на игрището?
	— Може би.
	— Ще очаквам с нетърпение. — Той й намигна. София сбърчи нос, изсмя се и изтича при отбора си.

	* * *

	Привечер, когато първите звезди посребриха сумрака, Санти и София седнаха под гъстите клони на дървото омбу и се загледаха в далечината.
	— Днес игра добре, Чофи.
	— Благодарение на теб. Защото повярва в мен. Който се смее последен, се смее най-добре, нали? — Тя се изкиска, като си спомни как Аугустин падна от коня си. — Тези мои братя…
	— Не им обръщай внимание. Дразнят те, защото знаят, че ги превъзхождаш.
	— Как да не им обръщам внимание? Толкова са разглезени, особено Аугустин.
	— Всички майки глезят синовете си. Почакай и сама ще се увериш.
	— Надявам се да не е скоро.
	— Никой не си знае съдбата. Животът не е онова, което очакваш.
	— Моят ще бъде. Така или иначе отново ти благодаря, задето ми се довери. Дадох им да се разберат, нали? Показах им на какво съм способна.
	Той се вгледа в лицето й, опитвайки се да различи изражението й в сумрака.
	— Нито за миг не съм се съмнявал. Никой не притежава твоя хъс. Никой. — Той замълча, сякаш се замисли за нещо.
	— Какво ти се върти в главата, Санти?
	— Че не си като другите момичета.
	— Така ли? — Тя се почувства поласкана.
	— Да. С теб нито за миг не ми е скучно, ти си… как да се изразя? Ти си личност.
	— А за мен ти си идол! Известно ли ти е?
	— Не ме издигай на пиедестал, може да падна.
	— Имам късмет, че си ми приятел — свенливо промълви тя и почувства как сърцето й ускори ритъма си. — Със сигурност си ми любимият братовчед.
	— Братовчед. — Санти тежко въздъхна. — И ти си ми любимата братовчедка.


>	Четвърта глава

	— В спортните игри момичетата са равностойни на момчетата — заяви София, докато разсеяно прелистваше едно списание.
	— Глупости! — Аугустин веднага се хвана на въдицата й и прекъсна разговора си с Фернандо и Рафаел.
	— Не й обръщай внимание — кисело промърмори Фернандо. — А ти, София, млъкни. Отиди да си играеш с Мария и ни остави на мира. — Тя беше с четири години и половина по-малка от него и му лазеше по нервите.
	— Скучно ми е — измънка София, протегна крака и размърда пръстите си. Навън валеше като из ведро, едрите дъждовни капки биеха по стъклата на прозорците. Така беше от сутринта, пороят не беше спрял нито за миг. Санти беше отишъл в града с братовчедите си Себастиан, Анхел и Никито. Мария заедно с майка си и с най-малкото си братче Панчито беше на гости на Анна. София се протегна и се прозина. Каква скука! Озърна се и видя, че братята й и Рафаел оживено разговарят. — Играя поло не по-зле от Аугустин и татко го знае — заяви, за да подразни брат си. — Затова и ми разреши да играя в мача.
	— Млъкни! — скастри я Фернандо.
	— София, ставаш досадна — смъмри я Рафаел.
	— Защо? Само констатирам един факт. Момичетата са не по-лоши спортистки от момчетата, стига да им се даде възможност да покажат способностите си. Аз съм живото доказателство.
	— Няма да споря с теб. — Аугустин се изправи. Ще кажа само, че съм много по-силен от теб, защото съм мъж. Така че няма място за сравнение.
	— Не говоря за сила, а за ум и умения, но както винаги ти не разбра за какво става дума. — Тя подигравателно се засмя — беше доволна, че го е предизвикала.
	— Ако не млъкнеш, ще те изхвърля навън под дъжда. Тогава ще видим кой циври като момиче — сопна й се Фернандо, който вече губеше търпение.
	В този момент Санти се втурна в дневната, последван от Себастиан, Анхел и Никито. Бяха мокри до кости.
	— Едва се прибрахме — за малко не заседнах в калта — промърмори Себастиан и тръсна глава, при което от косата му закапа вода и намокри теракотения под.
	— София, защо дядо ти е навън в това ужасно време? — попита Санти.
	— Не знам. Какво прави?
	— Разхожда се, сякаш грее слънце.
	— Типично за него — засмя се тя. — Ей, я кажи, нали в спорта момичетата не отстъпват на момчетата?
	— Цяла сутрин ни досажда с глупостите си — намръщи се Рафаел. — Санти, бъди така добър, разкарай я оттук.
	— Чофи, няма да взема страна в този спор, така да знаеш. — Санти я накара да си свие краката и седна до нея на канапето.
	— Казах само, че играя не по-зле от Аугустин — обясни тя.
	— Ами, докажи го. — Санти сви рамене. — Знам, че си способна да го повтаряш часове наред. Явно си побъркала всички.
	— Аугустин, искаш ли да те бия на табла? — не мирясваше тя.
	— Играй със Санти. Не съм в настроение.
	— Не искам да играя с него.
	— Защото знаеш, че ще те победя — самодоволно отбеляза Санти.
	— Не е в това въпросът. Не твърдя, че съм по-умела от теб, Рафа или Ферхо, а само че превъзхождам Аугустин.
	Брат й скочи от мястото си и я изгледа на кръв:
	— Е, малката, явно искаш да те бия. Донеси таблата и ще видим кой кого превъзхожда.
	— Не се занимавай с нея. — На Рафаел му беше писнало от вечното заяждане между брат му и сестра му.
	— Ще играя, но само при едно условие — заяви Аугустин.
	— И какво е то? — София вече бързаше да донесе таблата.
	— Ако победя, ще признаеш, че те превъзхождам във всичко.
	— Добре.
	— Нареди пуловете, аз ще си налея едно питие.
	— Наистина ли приемаш това условие? — попита я Санти.
	— Няма да загубя.
	— Не бъди толкова сигурна. Не забравяй, че е и въпрос на късмет, а късметът може да ти изневери.
	— Дори тогава пак ще спечеля! — отсече тя.

	* * *

	След първото хвърляне на заровете всички се струпаха като врани около масата, за да наблюдават играта, само Фернандо седна до масата за игра на карти и запали цигара.
	— Санти, няма да помагаш на София — предупреди Рафаел, в същия момент тя хвърли дюшеш и Санти само се подсмихна.
	— Не е за вярване каква си късметлийка! — просъска Аугустин.
	София изгаряше от желание да го победи, но се опита да не го показва. Хвърляше заровете престорено небрежно, подхвърляше подигравателни реплики и високомерно се усмихваше, защото знаеше, че това е най-сигурният начин да вбеси брат си.
	Спечели първата игра, но предстояха още две, за да се определи победителят, обаче тя не се въздържа да се изфука:
	— Горкичкият Аугустин! Интересно ми е какво чувства мъж, победен от момиче?
	— Не бързай толкова. Имам достатъчно време да спечеля — каза той престорено спокойно.
	София видя, че Санти я гледа, и му намигна. Той с укор поклати глава. Даваше си сметка, че след толкова самохвалство тя ще понесе по-тежко загубата.
	Втората игра започна и София бързо забрави злобните коментари и усмивката й помръкна, защото, за разлика от нея Аугустин хвърляше само петици и шестици. Санти я наблюдаваше и веднъж — два пъти, виждайки, че тя се готви да направи погрешен ход, се опита да й даде знак, но тя не откъсваше поглед от дъската. Виждаше, че победата й се изплъзва и лицето й беше пламнало. Самодоволната усмивка на Аугустин още повече увеличаваше раздразнението й.
	— Побързай! — подхвърли му по едно време. — Нарочно се бавиш, за да ме извадиш от релси.
	— О, май запя друга песен! Вече не ти е до смях, нали? Е, този път спечелих аз. Готова ли си за решаващата игра, мила сестричке?
	В другия край на дневната Фернандо с наслада пушеше втората си цигара и не се интересуваше от играта, но като чу мрънкането на София, му стана интересно и отиде при тях.
	— О, значи София ще бъде победена от момче? — подхвърли, като видя как върви играта. Аугустин гръмко се изсмя. Рафаел, който отначало искаше брат му да спечели, мина на страната на София, защото винаги подкрепяше губещите, а и винаги беше готов на отстъпки, за да не я дразни. Разбира се, Санти искаше тя да победи — открай време се държеше с нея като по-голям брат, закрилящ сестричката си. Сега виждаше, че тя се ядосва заради загубата си и вероятно съжалява за прекалената си самоувереност. Сигурно беше предизвикала Аугустин.
	— Спечелих! — гордо заяви Аугустин.
	— Защото игра нечестно! — ядно процеди София, а Санти се засмя и завъртя очи.
	— Млъкни! — сопна се брат й. Победих честно и почтено и петима свидетели ще го потвърдят.
	— Чофи, приеми загубата с достойнство — посъветва я Санти и излезе.
	— Няма пък! Никога няма да призная, че Аугустин ме е победил. Никога! — кресна тя и изтича след него в коридора. — Къде отиваш?
	— Омръзна ми да те слушам как се заяждаш. Повтарям — научи се да приемаш загубите с достойнство.
	— Не ме е грижа!
	— А трябва — хората, които не умеят да губят, са непривлекателни — каза й поучително. Знаеше как ще реагира, защото беше много суетна.
	— По принцип не съм такава, но Аугустин винаги ми лази по нервите.
	— Обзалагам се, че ти си го предизвикала.
	Външната врата се отвори и в антрето се втурнаха Чикита, Мария и Панчито.
	— Вали като из ведро! — възкликна Чикита. — Сантяго, помогни на Панчито да се съблече. Мокър е до кости.
	— Какво прави Дърмот под този порой? — попита Мария, докато се опитваше с ръце да изцеди косата си.
	— Отивам при него! — София се втурна покрай тях.
	Затича се през дърветата и завика дядо си. Наистина валеше като из ведро — какво го беше прихванало, та да излезе сред този потоп? Досмеша я, като го видя на игрището за крокет — вкарваше топките във вратичките, а единствените зрители бяха няколко подгизнали от дъжда кучета с подвити опашки.
	— Дядо, какви ги вършиш? — извика тя, когато стигна до него.
	— Играя крокет, докато чакам слънцето да изгрее, София Мелъди. Браво, страхотен удар, Дърмот! Нали ви казах, че ще уцеля? — обърна се той към кучетата, когато синята топка с лекота се плъзна през вратичката.
	— Вир-вода си!
	— Ти — също.
	— Навън си целия следобед. Всички се тревожат за теб.
	— Скоро дрехите ми ще изсъхнат. Слънцето е на път да се покаже, вече ми напича гърбината.
	София потрепери от студ — роклята й беше залепнала за тялото. Погледна небето, очаквайки да види безкрайна сивота, но — каква изненада! — бляскави лъчи вече разкъсваха облаците. Тя дори усещаше по лицето си топлата им милувка.
	— Прав си, дядо! Слънцето наистина ще изгрее.
	— Че кога не съм бил? Я вземи чукчето и да те видя дали можеш да вкараш топката ей през оная жълта вратичка.
	— Не ми се играе. Току-що Аугустин ме победи на табла.
	— Леле-мале! Бас държа, че си побесняла. — Той се изкиска.
	— Е, не съвсем.
	— Познавам те добре, София Мелъди! Разфучала си се и си се държала като разглезена принцеса.
	— Ами, има нещо такова — неохотно призна тя и си избърса носа с опакото на дланта.
	— От мен да го знаеш — чарът помага, ама не съвсем — поучително каза той и в тръс запрепуска към къщата.
	— Къде отиваш? Слънцето вече изгрява.
	— Време е за едно питие.
	— Дядо, четири часът е!
	— Именно. — Дърмот се обърна към нея и й намигна. — Ела с мен, но си трай пред майка ти.
	Хвана я за ръка и двамата влязоха през задната врата, за да не налетят случайно на Анна. Зашляпаха с мокрите си обувки по коридора, оставяйки мокри следи по теракотените плочки. Дърмот се огледа и предпазливо отвори вратата на килера, където държаха кърпи, покривки и спално бельо.
	— Значи тук я криеш, а? — прошепна София, когато дядо й плъзна ръка под чаршафите и извади бутилка с уиски. — Не те ли е страх, че Соледад ще я намери?
	— Тя ми е съучастница. Съучастница в престъплението. Бива я да пази тайни тая ми ти Соледад. — Дърмот навлажни с език устните си. — Ела с мен, ако искаш и ти да си ми съучастница.
	София го последва обратно по коридора, през задната врата, прекосиха вътрешния двор и тръгнаха към дърветата.
	— Къде отиваме, дядо?
	— На моето тайно място.
	— Твоето тайно място ли? — възкликна тя — ставаше все по-интересно. — И аз си имам тайно място — добави, макар че дядо й не я слушаше, а крачеше бързо и притискаше бутилката до гърдите си. — Ще ти го издам. Моето тайно място е дървото омбу.
	— Хич не съм се и съмнявал — избърбори той и ускори крачка. Най-накрая стигнаха до малка дървена барака. София си помисли, че навярно е минавала покрай нея стотици пъти, без да я забележи.
	Дърмот отвори вратата и двамата влязоха. Вътре цареше полумрак, миришеше на мухъл. Покривът беше като великанско сито, дъждът се стичаше през дупките и мокреше пода и мебелите. Не че мебелите щяха да пострадат още повече — масата беше изгнила, полиците — изпотрошени.
	— Навремето това беше бараката на Антонио — обясни Дърмот и седна на пейката. — Не виси права, София Мелъди. — София се подчини и потрепери. — Той отпи голяма глътка от бутилката и я подаде на внучка си: — Туй е цярът на доктор Дърмот против настинка. — Видя, че София помириса гърлото на шишето и добави: — Не души, момиче, а пий!
	— Силно ми се струва, дядо — промърмори тя, надигна бутилката и отпи голяма глътка. Сякаш огнено кълбо пробяга надолу по гърлото й, тялото й се сгърчи, тя изстена.
	— Браво, малката! — Дърмот одобрително кимна и я потупа по гърба. За миг дъхът й спря, но след миг огънят плъзна по вените й, възпламени тялото й и болката беше заменена от неописуемо удоволствие. Лицето й също пламна. Усмихна се на дядо си и пак посегна към шишето.
	— Страхотна тайна си имаш, дядо! — Изкиска се и отново надигна бутилката. Още няколко глътки и вече нито я тресеше, нито беше ядосана на Аугустин. „Всъщност го обичам — помисли си. — И него, и Рафа, и мама. Обичам ги всички!“ Беше щастлива, безмерно щастлива, нищо не я интересуваше, всичко й се струваше смешно. Дърмот разказваше за живота си в Ирландия и тя го слушаше с усмивка. По едно време му хрумна да я научи на ирландски песни.
	— „Срещнах я в градината, где компири растат…“ — подхвана, а на София й се стори, че никога не е чувала толкова мелодичен глас.
	— Пееш като ангел, дядо — изпелтечи и се просълзи. — Същински ангел!
	Не знаеха и не ги беше грижа колко време останаха в бараката, но след като Дърмот пресуши бутилката, решиха да се върнат в къщата.
	— Шшшт! — прошепна София, понечи да притисне пръст до устните си, но си улучи носа и възкликна от изненада.
	— Не вдигай шум! — извика Дърмот. — Да не си гъкнала! — И се засмя гръмко. — Да му се не види, малката, изпи само няколко глътки, а виж как си се подредила!
	Тя отново изшътка и се хвана за него, за да не падне.
	— Ти изпи цялата бутилка. Цялата! Не е за вярване, че още се държиш на краката си — избърбори, докато олюлявайки се, пристъпваха в полумрака.
	— Срещнах я в градината, где компири растат — отново подхвана Дърмот и София му заприглася.
	Докато се мъчеха да завъртят валчестата дръжка на вратата, някой отвори отвътре.
	— Сезам се отвори! — изфъфли старецът и разпери ръце.
	— За бога, сеньор ОʼДуайър! — ахна Соледад. — Сеньорита София! — Тя потрепери, като видя зачервеното й лице и глуповатата й усмивка. Накара ги бързо да влязат и поведе София към стаята си. Дърмот се запрепъва към дневната, след секунда оттам се разнесоха ужасените викове на Анна. Чу се трясък — вероятно старецът беше изпуснал празната бутилка и тя се беше разбила на пода. Соледад предпочете да не присъства на скандала. Вкара момичето в стаята си, затвори вратата и изпъшка:
	— Какво си направила, малката ми? София глуповато се ухили и затананика:
	— Срещнах я в градината, где компири растат…
	Соледад й помогна да се съблече и преди да я накара да влезе във ваната с гореща вода, й даде да изпие чаша вода с много сол. София изтича в тоалетната и започна да повръща. От въодушевлението й вече нямаше и следа, чувстваше се ужасно, искаше й се да е мъртва. След ваната Соледад й даде чаша топло мляко и я накара да си легне, без да престава да я гълчи:
	— Как можа да го направиш? Къде ти беше умът?
	— Не знам… Просто се случи…
	— Добре че си изпила само няколко глътки. Горкият сеньор ОʼДуайър няма да изтрезнее до сутринта. Искаш ли да кажа на сеньора Анна, че не си добре?
	— Мислиш ли, че ще ми повярва?
	— Защо не? Вече не вониш на алкохол. Извади късмет, момичето ми. Представяш ли си какво щеше да стане, ако те беше видяла в предишното ти състояние?
	— Благодаря, Соледад.
	— Свикнала съм да прикривам дядо ти. И през ум не ми е минавало, че ще се наложи да го сторя и за теб. — Соледад се изкиска.
	София тъкмо се унасяше, когато Анна влезе в стаята и се приближи до леглото й.
	— Какво ти е? — прошепна и докосна челото й. — Хм, май имаш температура. Горкото ми момиченце.
	— До сутринта ще се оправя — гузно измънка София.
	— Надявам се. За разлика от скъпия ти дядо, който утре ще е в ужасно състояние — кисело отбеляза майка й.
	— И той ли е болен?
	— Болен ли? Ще му се да е болен, но не е! — Анна сложи ръце на кръста си и тежко въздъхна. — Пак е пиян. Не знам къде крие проклетите бутилки. Намеря ли една, той скрива друга. Помни ми думата — рано или късно алкохолът ще го убие.
	— Къде е сега?
	— Строполил се е на креслото си и хърка като заклано прасе.
	— Мамо! — възмутено възкликна София. Дожаля й за дядо й — нямаше кой да се погрижи за него.
	— Сам си го изпроси! Колко пъти съм му казвала да не пие, но той не ме слуша. Нека сега страда.
	— Така ли ще го оставиш?
	— Да. Според теб какво трябва да направя? Всъщност дойдох за друго. Аугустин ми каза, че днес си се държала доста невъзпитано.
	— Невъзпитано ли? Играхме табла и той спечели. Би трябвало да е доволен.
	— Не става дума за таблата, не се прави, че не разбираш — намръщи се Анна. — Няма нищо по-нелепо от поведението на хора, които не умеят да губят. Аугустин ми каза, че си се разгневила, фръцнала си се и си излязла, разваляйки настроението на всички. Не искам да се повтаря. Ясно ли е?
	— Аугустин преувеличава. А Рафа какво каза?
	— Не желая да влизам в подробности. Запомни едно — случилото се не бива да се повтаря. Иначе хората ще си помислят, че съм те възпитала лошо, нали?
	— Да — машинално отговори София. „Аугустин е подлец и лъжец“ — помисли си, обаче умираше за сън и не беше в състояние да спори. Въздъхна с облекчение, когато майка й най-после излезе. Помисли си за дядо си — как седи на креслото с мокрите си дрехи, колко му е зле от преливането… Искаше й се да се погрижи за него, но още се чувстваше твърде зле и не можеше да стане от леглото. По-късно, когато Соледад влезе да я нагледа, София вече беше в страната на сънищата заедно със Санти.


>	Пета глава

	_Лондон, 1947 г._
	Утрото беше студено и мрачно, обаче за младата Анна Мелъди ОʼДуайър всичко в Лондон беше прекрасно и вълнуващо. Отвори френския прозорец на хотелската си стая в Южен Кенсингтън и излезе на малкия балкон. Представи си, че е английска принцеса, а хотелът е нейният дворец. Ах, как жадуваше да напусне Гленгариф и да заживее в романтичния Лондон! Беше рано, но тя беше толкова развълнувана, че не мигна почти през цялата нощ. Върна се в дневната, като стъпваше на пръсти, за да не събуди майка си и шишкавата си леля Дороти, които спяха в съседната стая.
	Приближи се до мраморната масичка и си взе ябълка от купата с плодове. За първи път през живота си виждаше подобен лукс; представяше си, че холивудските звезди отсядат тъкмо в такива хотели. Майка й взе цял апартамент — дневна, спалня и баня. Спалнята беше само за двама, но когато обясниха на управителя, че това е много специален уикенд, той се съгласи да сложат походно легло, та трите да спят заедно. Майката искаше да обясни, че не могат да си позволят по-голям апартамент и че едва събрали пари за този уикенд, обаче Анна я разубеди. За първи път щеше да живее като принцеса и не желаеше някакъв си високомерен управител да я гледа презрително.
	На Анна Мелъди ОʼДуайър й предстоеше да се омъжи. Откакто се помнеше, познаваше Шон ОʼМара и изглеждаше съвсем логично той да й стане съпруг. Родителите й бяха доволни, но тя не го обичаше. Когато го видеше, сърцето й не се разтуптяваше. Не копнееше за първата им брачна нощ, всъщност мисълта за съвкуплението им я отвращаваше. Дълго и упорито се съпротивлява на този съюз, но в крайна сметка се подчини на желанието на родителите си. Пък и в Гленгариф нямаше друг подходящ съпруг за нея, затова трябваше да се примири с неизбежното. Щяха да живеят с родителите й и с леля Дороти, докато Шон не спечелеше достатъчно пари, за да купи къща. Призляваше й при мисълта, че по цял ден ще се върти из кухнята, за да приготви вечеря за съпруга си. Не, сигурно в живота имаше и по-възвишени неща!
	Сега обаче се намираше в хотел „Де Вер“, сред красота и лукс, заради които неволно се питаше какъв ли ще е животът й, ако се омъжи за граф или за принц. Дълго лежа във ваната, наслаждавайки се на ароматните соли, после се намаза със специалния лосион, среса дългата си червеникава коса и я прибра на нисък кок. Почувства се красива, изискана и толкова щастлива, че за миг сърцето й спря. Преди майка й и леля й да се събудят, облече най-хубавите си дрехи и си лакира ноктите в червено.
	Имър беше против използването на грим и лакираните нокти и когато видя дъщеря си, издокарана като филмова звезда, първият й порив беше да я накара да си измие лицето и да изчисти лака. Само че се въздържа, защото това беше специалният уикенд на момичето. По-късно, докато Анна пробваше дрехи в прочут магазин на Оксфорд стрийт, тя успокои сестра си, че нещата ще тръгнат постарому, когато се върнат в Гленгариф.
	— Да я поглезим, докато можем — добави. — Животът й няма да е лесен, след като се омъжи и роди деца.
	— Да я поглезим ли? — изсумтя Дороти. — Сякаш вие с Дърмот не сте я разглезили до безобразие!
	— Не бива да й развалим удоволствието — промърмори Имър.
	Леля Дороти се запита колко ли пъти е чувала сестра си да изрича тази фраза. Днес нямаше да спори с нея, но много скоро щеше да й каже какво мисли по този въпрос.

	* * *

	Анна — уморена от обикалянето на магазините, но все още под влияние на въодушевлението от първото й посещение на Лондон — седеше във фоайето на хотел „Браун“ и чакаше майка си и леля си „да се освежат“, за да отидат в прочутата чайна. Тъкмо тук тя видя за първи път харизматичния Пако Соланас. Когато влезе, всички се обърнаха да го изгледат. Тъмнорусата му коса беше късо подстригана, сините му очи сякаш пронизваха — поне така се стори на Анна, когато той впери поглед в нея.
	Разбира се, вниманието му начаса беше привлечено от поразително красивата млада жена, която седеше в ъгъла и четеше списание. Непознатата усети, че той я гледа, и се изчерви. Внезапно привлекателността й помръкна, защото лицето и шията й станаха на петна, които грижливо нанесеният грим не можеше да прикрие. Той обаче беше заинтригуван. Непознатата изглеждаше като момиченце, което се опитва да изглежда като зряла жена. Гримът и роклята й бяха нелепи, обаче позата й и цялото й излъчване бяха на английска аристократка.
	Пако се приближи до нея и седна на съседното кресло. Ръцете й се разтрепериха, зави й се свят от елегантния аромат на одеколона му. Той забеляза как списанието потрепери и разбра, че е влюбен в тази непозната млада жена. Каза й нещо на чужд език, тя не разбра нито дума, но гласът му — дълбок и властен — мигом я заплени. На нея ли говореше? Погледна го и той надникна в синьо-зелените й очи — в тях се четеше непокорство и Пако внезапно изпита желание да я укроти, както укротяваше конете си в „Санта Каталина“.
	— Прекалено сте красива, за да седите сама — каза й, говорейки със силен акцент. — Имам среща с един човек, но той закъснява. Радвам се, че закъснява. И вие ли чакате някого?
	Анна се вгледа в лицето му — изглеждаше толкова обнадежден — и отговори, че чака майка си и леля си, за да отидат в чайната.
	— О, значи не чакате съпруга си! — Очите му закачливо проблеснаха. Погледна ръката й и добави: — Явно не сте омъжена. Много се радвам!
	Анна се засмя и отново сведе поглед. Знаеше, че не бива да разговаря с непознат, но този човек изглеждаше почтен, освен това бяха в Лондон, града на романтиката. Искаше й се майка й и леля й да се забавят, за да остане още малко с този човек. Никога не беше виждала толкова красив мъж.
	— В този хотел ли живеете? — попита той.
	— Не, тук сме само за уикенда. За да обиколим магазините и… — Запита се с каква цел богатите момичета идват в Лондон, после добави: — И да разгледаме музеите и църквите.
	Стори й се, че обяснението й му е направило силно впечатление.
	— Откъде сте, госпожице?
	— От Ирландия. Живея в Ирландия.
	— И аз съм далеч от моята страна.
	Анна го попита откъде е и лицето му засия:
	— Родина ми е Аржентина, земята, която принадлежи на самия Господ Бог. Там слънцето е като грамаден портокал, а небето е толкова голямо, че сякаш е отражение на рая.
	Погледна я в очите и сякаш я хипнотизира. Изведнъж Анна се изплаши, че той ще си тръгне и никога няма да го види.
	— Тогава защо сте тук? — попита го и почувства, че се задъхва от вълнение. „Моля те, боже, задръж го. Дай ни още малко време“ — помисли си.
	— Уча. От две години не съм се връщал у дома. Представяте ли си? Обаче аз обичам Лондон и… — Той замълча, погледна я в очите и добави: — Искам да видите моята страна.
	Анна смутено се засмя, извърна очи, но когато отново го погледна, видя, че той все така я наблюдава.
	Имър и Дороти слязоха от асансьора и се огледаха за Анна Мелъди.
	— Исусе! — възкликна лелята. — Имър, погледни я само! Какви ги върши? Какво ще си помисли горкият Шон ОʼМара, ако я види да разговаря с непознат? Виж я как сияе! Не биваше да я оставяме нито за миг сама.
	— Ох, Дороти! — изплака Имър. — Доведи я бързо, преди да се е злепоставила.
	Анна видя как леля й като танк прекосява фоайето и отчаяно се обърна към новия си приятел. Той хвана дланта й и я стисна.
	— Да се срещнем тук в полунощ — прошепна настойчиво. Анна кимна, Пако стана, учтиво се поклони на Дороти и бързо се отдалечи.
	— За бога, Анна, къде ти е умът? Бива ли да разговаряш с непознат мъж, колкото и красив да е той? — сопна се лелята и се загледа след Пако, който минаваше през въртящата се врата.
	— Не се притеснявай, лельо Дороти, ние сме в Лондон, а не в глухата провинция. Тук не се гледа с лошо око, ако някой мъж прави компания на девойка, която седи сама — отговори Анна, но нервите й бяха като проводници, по които минава ток.
	В чайната не хапна почти нищо. Дороти я изгледа изпод око:
	— Какво само въздишаш? Умори се от обикалянето на магазините ли?
	— Ами… просто съм уморена — измънка Анна и се загледа през витрината, мислейки си, че в този момент онзи непознат може би ще мине отвън. Може би.
	— Милата ми тя — засуети се Имър. — Веднага след чая ще се върнем в хотела. Хапни поне малко, скъпа.
	— Не ми се ходи на театър довечера — измънка Анна и впери очи в чашата с чай. — Капнала съм от умора.
	— Не искаш да гледаш „Оклахома“, така ли? Даваш ли си сметка, че повечето момичета на твоята възраст не са стъпвали в Лондон, камо ли в театър! — сопна се лелята и нагласи лисичата кожа, която се беше смъкнала от шията й. — Случайно да знаеш колко струват билетите?
	— Виж, ако Анна е уморена, нека остане в хотела. Не бива да я караме да прави нещо насила. Все пак това е нейният уикенд, нали? — Имър сложи ръка на рамото на дъщеря си. Дороти се нацупи и изпръхтя като разгневен бик.
	— Навярно и ти ще останеш с нея — промърмори кисело.
	— Не мога да я оставя сама в непознат град. Не е редно.
	— Така ли? Даваш ли си сметка колко са скъпи билетите? От сума време умирам да гледам „Оклахома“. Съжалявам, но когато става въпрос за пари, няма да допусна да ги прахосам заради капризите на Анна Мелъди. С Дърмот сте я разглезили твърде много. Предупреждавам те, в нейна вреда е.
	Анна я слушаше с половин ухо. Искаше й се вече да е полунощ. Не й се ходеше на театър, всъщност не й се ходеше никъде. Искаше й се вече да е във фоайето на хотела и да чака онзи красив мъж.

	* * *

	Все пак отиде на театър, защото леля Дороти я заплаши, че в противен случай веднага ще я изпрати обратно в Гленгариф. По време на представлението почти не поглеждаше сцената и беше глуха за игривите мелодии, които майка й и леля й щяха да си тананикат през следващите два дни. Мислеше само как ще стигне посред нощ до „Браун“, след като няма нито пени в джоба. Пако очевидно беше останал с впечатлението, че заедно с близките си тя е отседнала в „Браун“. Трябваше да измисли нещо, трябваше!
	Най-сетне се върнаха в техния хотел в Кенсингтън. Скоро след това майка й и леля й вече спяха.
	Анна се облече, като се стараеше да не вдига шум, пъхна възглавниците под завивката си, та ако майка й или леля й случайно се събудят, да си помислят, че тя си е в леглото, и взе малко пари от портмонето на Дороти. Служителят на рецепцията й повика такси, без да покаже, че е изненадан от желанието й да напусне хотела толкова късно през нощта. Тя се настани на задната седалка и се загледа през страничното стъкло в светлините на града, пробягващи край колата.
	Дванайсет минути преди полунощ тя вече седеше в ъгъла на фоайето. Под палтото носеше новата рокля от „Хародс“, косата й още беше прибрана на нисък кок. Въпреки късния час във фоайето имаше доста хора, но никой не й обръщаше внимание. Тя прокара длан по съседното кресло и си спомни как Пако седеше до нея. Беше изискан, истински джентълмен от далечна, екзотична страна. Ухаеше на скъп одеколон, беше културен, образован, красив и очевидно много богат. Беше принцът, за когото мечтаеше, защото открай време знаеше, че в живота има по-хубави неща от Шон ОʼМара и потискащия Гленгариф.
	Седеше като на тръни, често поглеждаше към вратата и се питаше какво ще прави, ако „принцът“ не се появи. Ами ако не възнамеряваше да дойде и сега заедно с приятелите си й се надсмиваше, както й се надсмиваха братовчедите й в Гленгариф?
	Точно в дванайсет Пако Соланас, облечен с морскосиньо кашмирено палто, влезе във фоайето. Веднага видя Анна, широко се усмихна, приближи се до нея и хвана ръката й.
	— Безкрайно съм щастлив, че дойдохте.
	— И аз. — Ръката й се разтрепери.
	— Да вървим… — Той се поколеба. — За бога! Дори не знам как се казвате.
	— Анна Мелъди ОʼДуайър. — Тя се усмихна и Пако беше запленен от тази усмивка, която сякаш възпламени пожар в гърдите му.
	— Ана Мелодия — колко красиво име. Също като вас.
	— Благодаря. А вие как се казвате?
	— Пако Соланас.
	— Пако. Приятно ми е да се запознаем — свенливо прошепна Анна и той я поведе навън.
	Привечер облаците се бяха разпръснали и сега двамата вървяха под небе, осеяно с безброй звезди. Беше мразовито, но те не усещаха студа. Разходиха се из Сохо, после тръгнаха към Лестър Скуеър. През цялото време се смееха и разговаряха като стари познати, държаха се за ръце и на нея това й се струваше съвсем естествено. Пако й разказа за Аржентина, описвайки родината си с възторга и умението на писател. Анна говори много малко за Ирландия. Боеше се, че той ще престане да се интересува от нея, ако разбере за по-ниското й социално положение. Само че страховете й бяха безпочвени. Той я обожаваше, защото беше различна от момичетата в родината му и от всички изтънчени дами, с които се беше запознавал по време на пътуванията си. Беше естествена и безгрижна. Целуна я, защото му се искаше да изтрие ужасното й червило.
	Никога не я бяха целували така. Пако я придърпа към себе си и притисна устни до нейните със страст, каквато беше виждала само във филмите. Когато се отдръпна, той впери очи в лицето й и видя, че гримът й е заличен. Така беше още по-красива.
	Седнаха край един от фонтаните на Трафалгар Скуеър и Пако отново я целуна. Измъкна от кока фуркетите и червеникавите й, необуздани къдрици, се спуснаха почти до кръста й.
	— Защо си прибираш косата? — попита той, но преди Анна да отговори, отново я зацелува страстно и тя изпита страст, каквато не бе чувствала досега, а сърцето й запърха като крилцата на колибри. — Прости ми, че ти заговорих на „ти“ — добави Пако след малко. — И задето не говоря толкова добре английски. На моя роден език дори обикновените фрази звучат по-романтично.
	— Ако не възразяваш, и аз ще ти говоря на „ти“, Пако — промълви Анна и се изчерви. — И недей да скромничиш — говориш английски много добре.
	— Не те познавам, но знам, че те обичам. Да, обичам те. — Той прокара пръст по страната й и впери поглед в лицето й, сякаш се мъчеше да отгатне с каква магия го е завладяла. — Кога се връщаш в Ирландия?
	— Вдругиден. В понеделник — промълви Анна. Страхуваше се от този ден. Не можеше да си представи, че никога повече няма да види Пако.
	— Толкова скоро! Кога ще се видим отново?
	— Не знам.
	— Идваш ли често в Лондон?
	— Не.
	Пако се отдръпна от нея, приведе се, подпря лакти на коленете си и се замисли. Анна се изплаши, като видя изражението му — под жълтеникавата светлина на уличните лампи лицето му излъчваше неописуема печал. Прииска й се да го прегърне, но се страхуваше да не я отблъсне, затова дори не помръдна.
	— Тогава се омъжи за мен — неочаквано каза той. — Не мога да живея без теб.
	Анна не можеше да повярва на ушите си. Предложение за брак, след като бяха прекарали само няколко часа заедно?
	— Да се омъжа за теб ли? — изпелтечи.
	— Да, Анна! — Пако стисна ръката й между дланите си.
	— Но… ти не знаеш нищичко за мен!
	— Още щом те видях в хотела, разбрах, че искам да станеш моя съпруга. За първи път изпитвам нещо подобно, макар да съм излизал с десетки момичета. Не приличаш на нито едно от тях. Ти си различна. Не мога да го обясня… Как да обясня нещо, което чувствам със сърцето си? — В очите му проблеснаха сълзи. — Не искам да те загубя.
	— Чуваш ли музиката? — Анна стана, прогонвайки мисълта за Шон ОʼМара и предстоящия им годеж. Двамата с Пако се заслушаха в тихата музика, която звучеше от някакъв клуб наблизо.
	— _Ti voglio bene_ — шепнешком повтори думите на песента.
	— Какво означава това? — попита Ана.
	Пако я прегърна и затанцува с нея около фонтана.
	— Означава „обичам те“. Обичам те, Анна Мелодия, и искам да станеш моя жена. — Продължиха да танцуват, без повече да продумат. Анна беше като замаяна. Наистина ли й беше предложил брак? — Ще те отведа в „Санта Каталина“ — прошепна той. — Ще живееш в красива бяла къща със зелени кепенци и прозорци, които гледат към безкрайните пампаси, озарявани от слънцето. Всички ще те обичат, както те обичам аз.
	— Но… Пако, аз не те познавам. Нашите няма да ми разрешат да се омъжа за теб — промълви Анна и стомахът й се сви, като си представи как ще реагира леля Дороти.
	— Ще разговарям с тях. Ще им кажа какво чувствам към теб. А ти не ме ли обичаш? Поне мъничко?
	Тя се поколеба. Луда беше по него, но майка й все повтаряше, че любовта е чувство, което възниква постепенно, а с Пако се познаваха едва от няколко часа.
	— Обичам те — каза и с изненада забеляза, че гласът й трепери. Не се беше обяснявала в любов на никого, дори на Шон ОʼМара. — Струва ми се, че винаги сме се познавали — добави, сякаш да докаже на себе си, че чувството помежду им не е мимолетно, а е дълбоко и искрено.
	— Тогава какво те притеснява? Остани в Лондон, за да се опознаем по-добре, съгласна ли си?
	— Не е толкова просто…
	— Нещата се усложняват само ако им позволиш. Ще пиша на нашите, че съм се запознал с красива, невинна девойка, с която искам да прекарам остатъка от живота си.
	— Как мислиш, ще те разберат ли? — притеснено попита тя.
	— О, да, след като се запознаят с теб. — Пако отново я целуна. — Май ти не разбираш, Анна Мелодия. Обичам те. Обичам усмивката ти, начина, по който усукваш кичур коса около пръста си, когато си нервна, изплашения ти поглед, когато ти се обяснявам в любов. Вярно е, че не те познавам. Не знам каква храна харесваш, какви книги предпочиташ. Не знам какъв е любимият ти цвят, нито дали имаш братя и сестри. И, честно казано, не се интересувам. Важното е какво чувствам ето тук. — Той сложи ръката й на сърцето си. — Усещаш ли как силно бие за теб? — Ще се оженя за теб, Анна Мелодия, иначе ще съжалявам, докато съм жив, че съм те изпуснал.
	Когато Пако я целуна, тя закопня за щастлива развръзка като във филмите. Когато я прегърна и я притисна до себе си, се почувства сигурна, че той ще я закриля от всичко неприятно на този свят. Ако се омъжи за него, завинаги ще напусне Гленгариф. Ще е с човека, в когото е влюбена. Ще е госпожа Пако Соланас. Ще имат деца, красиви като него, и ще са много, много щастливи. Когато Пако я целуна, тя си спомни колко противни й бяха целувките на Шон ОʼМара, колко се боеше от първата брачна нощ и от безнадеждното бъдеще, простиращо се пред нея като монотонен сив път. С Пако щеше да е различно. Искаше да му принадлежи, да му се отдаде телом и духом.
	— Да, ще се омъжа за теб — прошепна, задавена от вълнението. Той я прегърна и се засмя.
	— Толкова съм щастлив, че ми идва да запея! — възкликна, хвана я през кръста, повдигна я и я завъртя.
	— Моля те, пусни ме! — извика Анна, но той продължи да „танцува“ с нея около фонтана.
	— Ще те направя много щастлива, Анна Мелодия, никога няма да съжалиш за решението си — каза й, когато най-после й позволи да стъпи на влажния паваж. — Искам още утре да се срещна с родителите ти и да поискам ръката ти от баща ти.
	— Страхувам се, че няма да ни разрешат да се оженим.
	— Остави това на мен, любов моя. Остави всичко на мен. — Пако нежно прокара длан по лицето й, сякаш да заличи тревогата й. — Да се срещнем в чайната на Гънтър.
	— Чайната на Гънтър ли? — недоумяващо го изгледа тя.
	— Да. Знаеш я, намира се на Парк Лейн. Уговаряме се за пет часа — добави той и отново я зацелува.
	Останаха заедно, докато зората позлати небето. Разговаряха за съвместното си бъдеше, крояха планове, вплитаха мечтите си в тъканта на съдбата си. Единственият проблем беше как Анна ще обясни всичко на майка си и на леля Дороти.

	* * *

	— Исусе! Анна Мелъди, полудя ли? — възкликна Дороти, като чу. Имър въздъхна и отпи от чая си; ръката й трепереше.
	— Разкажи ни за този човек, Анна Мелъди — прошепна едва.
	И Анна им разказа как цяла нощ са се разхождали из Лондон. Не спомена, че са се целували, за да не натъжи леля си, която беше стара мома.
	— Цяла нощ си била сама с него, така ли? — избухна Дороти. — Хрумна ли ти какво ще си помисля хората? Горкият Шон ОʼМара! Ако разбере как си се измъкнала тайно от хотела посред нощ, досущ като някоя уличница, вече няма да те погледне. Господи! — Извади кърпичка и избърса потта от челото си. — Запознахте се само преди няколко часа. Нищичко не знаеш за този човек. Откъде си сигурна, че можеш да му имаш доверие?
	— Дороти има право, миличка. Този човек е непознат. Благодаря на бога, че не ти е сторил нещо лошо — изплака Имър.
	— Да ми причини зло ли? — гневно възкликна Анна. — Откъде ви хрумна? Танцувахме около фонтана. Държахме се за ръце. Той ми каза, че съм красива, че се е влюбил в мен от първия миг, в който ме е видял във фоайето. Ама че сте недоверчиви! Единствената му вина е, че плени сърцето ми — добави и въздъхна мелодраматично.
	— Ох, не ми се мисли какво ще каже баща ти… — прошепна Имър. — Не си въобразявай, че ще ти позволи да избягаш в далечна и непозната страна. Искаме да си останеш при нас, в Ирландия. Ти си единственото ни дете и ние много те обичаме.
	— Защо поне не се запознаете с него, мамо?
	— Да се запознаем ли? Кога?
	— Днес. В чайната на Гънтър на Парк Лейн — престорено нехайно каза Анна.
	— Виж ти, нашата госпожица е уредила всичко зад гърба ни! — неодобрително изпуфтя лелята и си наля още кафе. — Питам се какво ли ще си помислят родителите му.
	— Той каза, че ще се зарадват на щастието му.
	— Ама разбира се, че ще ти каже тъкмо това. — Дороти поклати глава. — Обзалагам се, че ще са на седмото небе, задето синът им се е влюбил в ирландка, бедна като църковна мишка, с която са се видели само веднъж.
	— Два пъти — кисело я поправи Анна.
	— Два пъти, ако броиш кратката ви среща в хотела. Този човек би трябвало да се засрами от себе си и да си потърси жена от неговата класа и от неговата страна.
	— Може би все пак трябва поне да се запознаем с него — подхвърли Имър и се усмихна на дъщеря си, която беше стиснала устни и гледаше на кръв леля си.
	— О, да, типично за теб. Щом Анна се разциври, получава всичко, което поиска — жлъчно отбеляза сестра й. — Нашата госпожица си въобразява, че в Аржентина ще я посрещнат с отворени обятия. Само че животът не е толкова лесен, Анна Мелъди. Родителите на „избраника“ ти сигурно се надяват на богата снаха от висшето общество. Ще те заподозрат в най-лоши помисли, защото не те познават. Оплакваш се, че братовчедите ти лепват най-ужасни прякори, но как ще приемеш онези хора да те нарекат „златотърсачка“? О, да, сигурно ме мислиш за твърде зла и завистлива, обаче аз само ти казвам онова, на което животът ще те научи по-късно.
	Анна скръсти ръце на гърдите си и умоляващо изгледа майка си. Имър се взираше в чашата с чай и се питаше как да постъпи.
	— Да можеше да останеш в Лондон, да си намериш работа, нещо такова… знам ли? — промърмори след малко. — Може би има някакъв начин да опознаеш по-добре този човек. Той ще се съгласи ли да дойде в Ирландия и да се запознае с Дърмот?
	— Кракът му не бива да стъпва в Гленгариф! — отсече Анна. — Ако толкова настояваш, нека се срещнат в Лондон.
	— Боиш се, че ще се откаже от теб, като види в каква беднотия живееш, така ли? — сопна се Дороти. — Ако те обича искрено, това няма да му повлияе.
	— Ох, не знам, Анна Мелъди — въздъхна Имър. — Наистина не знам как да постъпя.
	— Моля те само за едно — да се запознаеш с него. Щом го видиш, ще разбереш защо съм влюбена в него — отговори й Анна, нарочно пренебрегвайки леля си.
	Имър знаеше, че не може да попречи на дъщеря си, ако си е наумила нещо. Наследила беше упоритостта на баща си.
	— Добре — кимна неохотно. — Ще се запознаем с него.

	* * *

	Избраха маса в ъгъла на чайната. Дороти заяви, че предпочита да седнат възможно най-далеч от другите посетители.
	Анна беше кълбо от нерви. Непрекъснато преместваше приборите за хранене и в разстояние на десет минути отиде два пъти до тоалетната, накрая заяви, че ще чака Пако отвън.
	Дороти веднага се възпротиви, обаче Имър се съгласи:
	— Добре, миличка. Стига така да се почувстваш по-спокойна.
	Анна застана на тротоара и се огледа; надяваше се да зърне Пако сред множеството непознати, които се приближаваха към нея. Най-сетне го видя — висок, красив мъж с мека шапка — и гордо се усмихна, мислейки си: „Това е бъдещият ми съпруг!“. Той излъчваше самоувереността и безгрижието на испански владетел, който не допуска, че господството му ще бъде оспорено. Беше богат и светът му принадлежеше.
	Усмихна се на Анна, целуна я по страната и й каза, че не бива да стои навън в този студ. Влязоха в чайната и докато вървяха към масата, Анна обясни, че баща й не е могъл да дойде — бил възпрепятстван от работата си в Ирландия. Пако не скри разочарованието си. Беше се надявал веднага да поиска ръката й.
	Имър и Дороти ги наблюдаваха как прекосяват чайната, лавирайки между масичките със сребърни чайници, порцеланови чаши, пирамиди от кексчета и кифлички, около които седяха елегантни хора и тихо разговаряха. Имър веднага забеляза властното му изражение и самоувереното му поведение, очевидно типични за представителите на магическия свят, от който той идваше. Сърцето й се сви — в онази далечна страна дъщеря й щеше да е извън свои води, кой знае на какви опасни подводни течения щеше да се натъкне. Дороти си помисли, че никога не е виждала толкова красив мъж, и я жегна негодувание: въпреки капризите си племенницата й беше спечелила сърцето му, докато съдбата беше лишила нея от такава възможност.
	След като размениха обичайните любезности и обсъдиха накратко лошото време и мюзикъла „Оклахома“, Пако заяви, че иска да им разкаже за семейството си.
	— Разбирам, че предложението ми за брак ви се струва малко прибързано, но държа да ви уверя, че не съм безумно влюбен каубой. Произхождам от почтено семейство и намеренията ми са почтени — добави. Обясни, че е роден и израснал в Аржентина, че родителите му са испанци, но баба му по майчина линия е австрийка.
	— Сигурно от нея съм наследил русата коса и сините очи. Татко е смугъл и тъмнокос — трудно бихте повярвали, че ми е баща — подхвърли и се засмя, опитвайки се да разведри атмосферата.
	Имър любезно се усмихна, леля Дороти само стисна устни и продължи да го наблюдава изпод око. Анна попиваше всяка негова дума с благоговение. Възхищаваше се от самоувереността и от самообладанието му — качества, присъщи на любимия й филмов актьор Кари Грант.
	Пако обясни, че е завършил английското училище „Сейнт Джордж“ в Аржентина и че говори английски, френски и италиански свободно като родния си испански. Съобщи им още, че семейството е сред най-богатите в страната. И че освен семейното имение „Санта Каталина“ държат почти всички апартаменти в жилищна сграда на центъра на Буенос Айрес. Добави, че след сватбата с Анна ще живеят в апартамент в същата сграда и ще прекарват уикендите с родителите му в „Санта Каталина“.
	— Уверявам ви, сеньора, че ще се грижа предано за дъщеря ви и тя ще е много щастлива. Обичам Анна Мелодия. Дори не мога да опиша колко я обичам, дори аз съм изненадан от силата на чувствата си. Вярвам, че и тя ме обича. Едва сега разбирам възторга на поетите. Описаното от тях се случи и с мен и аз съм най-щастливият човек на света!
	Имър знаеше, че е искрен. Личеше си по погледа му. Тя не беше забравила, че и Дърмот я гледаше така навремето. Искаше й се сега и той да е тук, същевременно се боеше от реакцията му. Той никога нямаше да разреши единствената му дъщеря да се омъжи за чужденец.
	— Господин Соланас, нито аз, нито съпругът ми държим на богатството — каза тихо и се втренчи в очите на Пако. — Единственото, което искаме, е дъщеря ни да е здрава и щастлива. Имайте предвид, че сега говоря и от името на съпруга си. Трудно ще се примирим с мисълта, че след сватбата тя ще живее на другия край на света. От друга страна, никога не сме я ограничавали, няма да й попречим и сега, щом това е желанието й. Само дето ще сме по-спокойни, ако с нея се опознаете по-добре, преди да се ожените. И, разбира се, трябва да се запознаете със съпруга ми, за да й поискате ръката.
	— Мамо, невъзможно е… — запротестира Анна. Знаеше, че родителите й нито могат да я настанят в хотел, нито познават някого в Лондон.
	Пако разбра какво притеснява Имър и побърза да каже:
	— Ще приемете ли предложението ми дъщеря ви да гостува на моя братовчед Антоан ла Ривиер и съпругата му Доминик? Наскоро сключиха брак и в момента живеят в Лондон. Ще ни дадете ли благословията си, ако след шест месеца с Анна още искаме да се оженим?
	— Първо ще го обсъдя със съпруга си — каза Имър. — Утре Анна Мелъди ще се върне с нас в Ирландия. — Като видя ужасения поглед на дъщеря си, добави: — Мила моя, да не прибързваме. Баща ти ще иска да си поговори с теб. — Стисна окуражаващо ръката й и съчувствено се усмихна на Пако.
	— В такъв случай нека да прекарам заедно с него поне тази вечер! — възкликна Анна. — Нали казвате, че трябва да се опознаем?
	Пако хвана ръката й и я целуна — жест, означаващ да остави на него обсъждането на подобни въпроси.
	— Окажете ми честта да поканя трите ви на вечеря — каза учтиво.
	Анна понечи да запротестира.
	— Много мило, господин Соланас — усмихна се Имър, преструвайки се, че не усеща как сестра й я ритна под масата. — Все пак мисля, че е по-добре с Анна да вечеряте сами. Можете да я вземете от хотела в седем и половина.
	— И да я върнете преди полунощ — заядливо промърмори леля Дороти.
	След чая Анна и Пако излязоха навън да се сбогуват.
	— Исусе! Мислиш ли, че постъпваме правилно? — просъска Дороти.
	— Единственото, което знам, е, че нашата Анна Мелъди постъпва мъдро. Животът й с този мъж ще е много по-щастлив и охолен, отколкото ако се омъжи за Шон ОʼМара. Много ще страдам, задето тя ще живее на другия край на света, обаче нямам право да й попреча да сбъдне съкровеното си желание. Пък и, честно казано, какъв живот я очаква в Гленгариф?
	— Дано този Пако Соланас си дава сметка колко упорита и своенравна е нашата Анна — кисело промърмори Дороти. — Ще го върти на малкия си пръст, докато не надене брачната халка.
	— Божичко, понякога си толкова злобна!
	— Грешиш, скъпа. Не съм злобна, а реалистка. Май само аз виждам нещата в истинската им светлина — добави сърдито и измарширува на улицата.


>	Шеста глава

	Последната им вечер в Лондон беше неспокойна. Имър и Дороти не си легнаха, докато Анна не се върна в полунощ. Самата Анна, впримчена в лъжата си, беше принудена да отиде с такси до хотел „Браун“, където беше срещата й с Пако. Той я заведе в малък ресторант с изглед към Темза и двамата разговаряха и разговаряха, сякаш за да наваксат за времето, през което щяха да са разделени.
	Беше му криво, че тя трябва да се върне в Ирландия и все повтаряше, че не разбира защо е необходимо. Записа си адреса й и телефонния й номер и заяви, че ще й се обажда всеки ден. Предложи й да я изпрати до „Браун“, обаче тя промълви:
	— Искам да ме целунеш под някоя улична лампа — ей така, под дъжда. Не ми се иска да се разделим във фоайето на хотела.
	Пако й повярва и я целува толкова дълго, че когато тя се върна в „Де Вер“, устните й още пареха от страстните му целувки. От вълнение не мигна през цялата нощ.
	На сутринта преди заминаването беше като кукла на пружина.
	— Седни за малко, ако обичаш! — изпъшка леля й. — Завива ми се свят, като те гледам.
	— Не мога! Толкова съм щастлива, че ми идва да затанцувам! Той е толкова романтичен, като холивудски актьор!
	— Слез на земята и хубавичко си помисли — намеси се майка й. — Бракът не е само романтика. Този човек живее в далечна страна. Може би никога повече няма да видиш Ирландия.
	— Няма да страдам за Гленгариф. Какво ме очаква там?
	Имър беше толкова наранена, че едва сдържа сълзите си. Не биваше да позволи на чувствата си да повлияят на избора на дъщеря й, макар да й се искаше да коленичи пред нея и да я помоли да остане в родината. Животът й нямаше да е същият, щом Анна не беше близо до нея.
	— Семейството ти, ето какво! — сопна се лелята. — Ние, близките ти, които те обичаме. Запомни, че в живота има по-ценни неща от богатството. Ще го разбереш, но вероятно ще бъде късно.
	— Не говори така, лельо Дороти. Влюбена съм в него и парите му не ме интересуват. Щях да го обичам дори ако беше беден като църковна мишка — наперено заяви Анна.
	— Ти си решаваш, мила, но… дано баща ти склони — печално въздъхна Имър.
	— Благодаря, мамо. А леля Дороти е цинична песимистка.
	— Нима? Помисли ли поне малко за горкия Шон? Сигурно си въобразяваш, че ще те приеме с отворени обятия, ако аржентинецът се откаже от сватбата.
	— Пепел ти на устата! — възкликна Анна. — Знам обаче, че той няма да се откаже.
	— Престани, Дороти — намеси се Имър. — Не й помрачавай радостта.
	— Сериозно? Ами радостта на Шон, когото нашата госпожица захвърля с лека ръка? Имър, вие с Дърмот толкова сте я разглезили, че се е превърнала в завършена егоистка.
	— Не съм виновна, че се влюбих в Пако — промълви Анна. — Нима искаш да отхвърля повелята на сърцето си и да се омъжа за човек, когото не обичам?
	— Виж, аз съм реалистка, нищо повече — смекчи тона Дороти.
	— Обичаме те, Анна Мелъди. Страхуваме се да не допуснеш грешка… Ох, как ми се иска баща ти да беше тук! Как ли ще реагира? — закърши ръце Имър.

	* * *

	Лицето на Дърмот ОʼДуайър почервеня, сивите му очи сякаш щяха да изскочат от орбитите си. Закрачи напред-назад из стаята — толкова беше вбесен, че не знаеше какво да каже. Знаеше обаче, че няма да допусне дъщеря му да замине за някаква забравена от Бога страна на другия край на света и да се омъжи за човек, когото познава само от двайсет и четири часа.
	— Какво те е прихванало, момиче? — избухна най-накрая. — Май Лондон ти е взел ума. Ще се омъжиш за Шон и аз ще те заведа пред олтара, ако ще да се наложи да те завлека насила!
	— Няма да се омъжа за него дори ако опреш пистолет до слепоочието ми, татко! — заинати се Анна и се разрида.
	Имър се опита да успокои положението:
	— Дърмот, този младеж е красив, добре образован и възпитан. Щеше да ти направи много добро впечатление.
	— Пет пари не давам, дори да е аржентинският крал! Няма да разреша на дъщеря си да сключи брак с някакъв чужденец и туйто! — Той си наля уиски и го изпи на един дъх. Имър забеляза, че ръцете му треперят, и сърцето й се сви. Също като ранено животно той се зъбеше на всеки, който го доближи.
	— Ще отида в Аржентина, ако ще да ми се наложи да плувам дотам! — заяви Анна. — Татко, сърцето ми подсказва, че този човек е моя сродна душа. Никога не съм обичала Шон. Съгласих се да се омъжа за него поради две причини: за да ви зарадвам и защото нямаше по-подходящ кандидат. Сега обаче имам Пако, той е моята съдба. Самият Господ Бог ни събра, не разбираш ли?
	— Чия беше идеята да заминете за Лондон? — Дърмот изгледа накриво жена си. В стаята бяха само тримата, леля Дороти се беше изнесла с царствена походка. Имър безпомощно се огледа и поклати глава:
	— Нямаше как да знаем какво ще стане. Можеше да се случи и в Дъблин — добави с треперещ глас. Интуицията обаче й подсказваше, че в крайна сметка съпругът й ще отстъпи. Както обикновено ставаше, когато Анна Мелъди го помолеше за нещо.
	— В Дъблин щяхме да я държим под око. А на теб, Анна, няма да позволя да забегнеш в Аржентина с почти непознат човек. — Този път той не си наля уиски, а пи направо от бутилката.
	— Защо да не си намеря някаква работа в Лондон? Родителите на братовчеда Питър му разрешиха, нали? — обнадеждено попита Анна.
	— И при кого ще живееш, а? Нямаме познати в Лондон и не може да си позволим да ти плащаме хотел.
	— Пако ми каза, че ще уреди да живея с негов братовчед, който отскоро е семеен. Ще си намеря работа, татко. Само ми дай възможност да го опозная. Ако след шест месеца още го обичам, ще му позволиш ли да поиска ръката ми?
	Дърмот тежко седна на едно кресло и примирено въздъхна. Анна коленичи до него и облегна чело на ръката му:
	— Моля те, татко, моля те. Ако не ми позволиш да се уверя, че този човек е идеалният съпруг за мен, ще съжалявам до края на живота си. Не ме принуждавай да се омъжа за Шон, чиито ласки ще са ми противни — добави, давайки си сметка, че този аргумент ще е достатъчен да сломи съпротивата му.
	— Отиди да се видиш с братовчедите си, Анна Мелъди, искам да поговоря с майка ти — промълви Дърмот и си отдръпна ръката. Изчака я да излезе и се обърна към Имър: — Помниш ли как се молехме на Бог да ни дари с дете? — Лицето му още повече помръкна и за миг той заприлича на грохнал старец. — Имър седна на пода до креслото му, целуна опакото на ръката му, положена на страничната облегалка, и изхлипа:
	— Толкова щастие ни донесе тя! Но един ден ще отлети от родното гнездо и в живота й вече няма да има място за нас. Не можем да я задържим насила.
	— Къщата няма да е същата без нея — изломоти той. Уискито вече го беше замаяло.
	— Вярно е. Обаче си помисли за бъдещето й. Освен това не се знае какво ще се случи през следващите шест месеца. Може би тя ще прецени, че онзи мъж не е подходящ за нея и ще се върне при нас.
	— Може би… — промърмори Дърмот, макар да не му се вярваше. Сякаш четеше мислите на съпругата си — и тя като него с тъга си представяше как ще опустее домът им, как може би никога няма да видят внучетата си. — Ще й дам шест месеца. Чак тогава ще се запозная с този човек. Стига, разбира се, тя още да държи да се омъжи за него. И повече няма да я видя. Не мога да пътувам чак до Аржентина… Не мога. — Той се просълзи.

	* * *

	Анна вървеше по билото на хълма, мъглата се кълбеше около нея като дим от райските комини. Не искаше да се срещне с братовчедите си. Ненавиждаше ги. Сега обаче заминаваше за Лондон и може би вече нямаше да ги види. Умираше да им види израженията, когато им разкажеше за сияйното си бъдеще.
	— Анна Соланас — каза. — Анна Соланас — повтори и потрети; гласът й отекваше сред хълмовете. Щеше да й е мъчно за родителите й, за ласките на майка й, но Пако щеше да я дари с щастие, а целувките му щяха да заличат носталгията й по родния дом.
	Когато се върна у дома, вратата на кабинета беше затворена — Имър не искаше Анна да види колко скърби баща й. Каза й, че може да замине за Лондон, но само при условие че се обади веднага след като се настани в апартамента на семейство Ривиер.
	Анна я прегърна и я целуна:
	— Благодаря, мамо! Знам, че ти си убедила татко.
	— Знам, че Пако ще ти телефонира. Кажи му, че имаш разрешение да заминеш и че ако след шест месеца още искате да се ожените, баща ти ще се срещне с него в Лондон. Доволна ли си, Анна Мелъди? Ние много ще тъгуваме за теб. Но Бог е с теб и Той знае какво е най-доброто за теб. — Гласът й затрепери. — Прости ми, че не мога да се въздържа. Ти си светлината на живота ни…
	Анна отново я прегърна и преглътна сълзите си — не й беше мъчно, че ще замине, а задето родителите й ще страдат толкова много.
	Дърмот не помръдна от креслото си, докато слънцето не залезе. Наблюдаваше как сенките пропълзяха през прозорците и заличиха последните отблясъци на слънцето по дървения под. Виждаше как момиченцето му, облечено с най-хубавата си рокличка, танцува из кабинета. Разрида се и се просна на пода. Искаше му се да изтича при нея, но когато се изправи и се олюля, празната бутилка от уиски се разби на пода, дъщеричката му се изплаши и изчезна. По-късно Имър го завари заспал на креслото — един тъжен и съсипан човек.

	* * *

	Преди заминаването си Анна трябваше да изпълни още едно задължение — да съобщи на Шон ОʼМара, че няма да се омъжи за него.
	Майка му я посрещна с усмивка, извика на сина си да дойде, защото годеницата му е дошла без предупреждение, и започна да бърше от престилката ръцете си, покрити с брашно.
	— Радвам се, че се върна, миличка. Тия три дни се видяха безкрайни на нашия Шон. А я виж сега как се усмихва! Ще ви оставя насаме, влюбени гълъбчета — добави и влезе обратно в къщата.
	Шон стеснително целуна Анна по бузата, хвана я за ръка и я поведе по улицата.
	— Е, как ти се стори Лондон?
	— Беше хубаво — промърмори тя, махна на вестникарчето, което ги отмина с колелото си, после още на няколко души и внезапно почувства, че повече не може да се преструва. — Шон, искам да си поговорим някъде, където ще сме насаме — добави и се намръщи.
	Шон, почувствал тревогата й, побърза да я успокои:
	— Каквото и да е станало, не се тревожи. Заедно ще го преодолеем.
	Докато вървяха по страничните улички, за да излязат в подножието на хълмовете, през повечето време мълчаха. Той се опита да я разпита за Лондон, но след като получаваше само едносрични отговори, накрая се отказа. Седнаха на една пейка, откъдето се виждаше цялата долина.
	— Е, какво ти тежи? — попита Шон. Тя се вгледа в бледото му ъгловато лице, в наивните му зелени очи и се запита дали ще й стигне смелостта. Както и да му го съобщеше, щеше да го нарани.
	— Не мога да се омъжа за теб — изтърси и видя как лицето му помръкна.
	— Не можеш да се омъжиш за мен ли? — недоверчиво повтори той. — Шегуваш ли се?
	— Не. — Тя се извърна.
	Шон почервеня като домат и изпелтечи:
	— Не разбирам… Какво те прихваща? О, разбирам. Притесняваш се, аз — също. Обаче всичко ще се нареди, след като се оженим.
	— Не мога да се омъжа за теб, защото съм влюбена в друг — прошепна Анна и се разрида.
	Шон стана, сложи ръце на кръста си и гневно извика:
	— Който и да е, ще го убия!
	Тя разбра, че реакцията му е предизвикана от болката и през сълзи избърбори:
	— Извинявай, не исках да те нараня.
	— Кой е този човек? Имам право да знам. — Шон седна отново, хвана я за ръката и я накара да го погледне.
	— Казва се Пако Соланас — промълви и се изтръгна от хватката му. — Той е аржентинец. Запознахме се в Лондон.
	— В Лондон ли? Познавате се само от два дни! Сигурно ме лъжеш.
	— Не. Заминавам за Лондон в края на седмицата. — Анна избърса сълзите си с ръкава на дрехата си. — О, Шон, съжалявам. Така или иначе бракът ни беше обречен.
	— Мислех, че ме обичаш… — Той я хвана за ръката и се вгледа в очите й, сякаш вярваше, че зад тях се крие онази Анна, в която беше влюбен.
	— Обичам те, но като брат, а не като бъдещ съпруг — обясни тя, опитвайки се да щади чувствата му.
	— Значи… край, така ли? Готова си да заминеш на края на света с човек, когото познаваш от два дни, вместо да се омъжиш за мен — та ние с теб се познаваме, откакто се помним. Не разбирам…
	— Съжалявам.
	— Престани да го повтаряш. Не съжаляваш, иначе нямаше да ме зарежеш. — Той рязко се изправи. Личеше, че напряга всичките си сили, за да не заплаче. — Ами, тогава сбогом — каза с престорена студенина. — Пожелавам ти щастлив живот, защото току-що ти съсипа моя. — Обърна се и закрачи по пътя.
	— Не си тръгвай така! — Тя се затича след него.
	Шон се престори, че не я чува. Слезе по хълма, прекоси ливадата и изчезна от погледа й.
	Тя отново седна и заплака заради болката, която му беше причинила. Но не можеше да постъпи другояче. Утешаваше се с мисълта, че след време той ще я забрави и ще си намери друга.
	Последните дни преди заминаването не си подаде носа от къщи — всички в селото я обвиняваха, че е съсипала живота на Шон ОʼМара. Когато напусна Гленгариф, не се обърна назад.

	* * *

	Анна остана в Лондон шест месеца. Живееше с Антоан и Доминик Ривиер в просторния им апартамент на Кенсингтън. Доминик беше начинаеща писателка, съпругът й вече беше изградил кариера в лондонското Сити. Пако беше ужасен от идеята бъдещата му съпруга да си намери работа, докато измине шестмесечният срок, и настоя вместо това тя да посещава курсове, например за изучаване на испански. Анна предпочете да спести на Имър и Дърмот истината, за да не се засегнат, и им каза, че работи в обществена библиотека.
	Пако писа на родителите си, за да им съобщи плановете си. Баща му отговори с нетипично дълго писмо, изразявайки безпокойство от прибързаното решение на сина си. Посъветва го да я доведе в Аржентина, за да провери дали тя може да се приспособи. Майка му също му писа — окуражаваше го и казваше, че разчита на преценката му.
	След шест месеца Анна каза на баща си, че с Пако още се обичат и искат да се оженят, и че го моли да се срещне в Лондон с бъдещия й съпруг. Дърмот разбра, че тя се срамува от бедняшкия си роден дом, и се разтревожи — какво бъдеще очаква младите, ако в настоящето имат тайни един от друг? Все пак прие да изпълни молбата на дъщеря си.
	Остави Анна и Имър да се разхождат в Хайд Парк и отиде на среща с Пако Соланас в хотел „Дорчестър“. Зададе му обичайните въпроси, после заяви, че се е убедил в почтеността на намеренията му и че Анна ще бъде щастлива с него.
	— Дано разбираш с какво се захващаш, млади човече — добави. — Анна е своенравна и разглезена. Да, виновни сме, че не й отказвахме нищо, но тя е зеницата на окото ни. Единственото, за което те моля, е да се грижиш за нея.
	Пако забеляза, че по-възрастният човек се просълзи. Стисна ръката му и каза:
	— Ще се уверите с очите си на сватбата ни в „Санта Каталина“.
	— Няма да дойдем на сватбата! — отсече Дърмот.
	— Как така? — изуми се Пако. — Как няма да присъствате на венчавката на дъщеря си?
	— Ще ни пишеш как е минало всичко — промърмори Дърмот. Не можеше да каже на този космополит, че се страхува от толкова дълго пътуване до непозната страна, където ще е заобиколен от хора, чийто език не разбира. Не, никога нямаше да му го каже, беше твърде горд.

	* * *

	Анна нежно прегърна родителите си. Стори й се, че през изминалите шест месеца майка й е отслабнала и се е смалила. Имър се мъчеше да се усмихва, въпреки че сърцето й се свиваше от мъка. Но не издържа и се разплака, давайки си сметка, че вероятно ще измине много време, преди отново да прегърне дъщеря си. Избърса сълзите си, но ръката й така трепереше, че дантелената й носна кърпичка приличаше на бяла гълъбица, която се опитва да отлети.
	Дърмот гледаше жена си и й завиждаше. Усилието да сдържа сълзите си беше непоносимо. Потупа по гърба Пако прекалено силно, прекалено здраво стисна ръката му, а когато прегърна Анна, така я притисна до гърдите си, че тя изплака от болка и той побърза да я пусне.
	Анна също се разплака. Домъчня й за родителите й, които толкова щяха да страдат. В сравнение с високия, широкоплещест Пако изглеждаха немощни и уязвими. Мъчно й беше, че няма да присъстват на сватбата, същевременно изпитваше облекчение, че членовете на новото й семейство няма да се запознаят с тях — току-виж са си помислили, че е недостойна за тях. Почувства се гузна, задето й е хрумнала тази мисъл, докато се сбогува с родителите си. Ако знаеха какво й се върти в главата, щяха да са безкрайно наскърбени.
	Махна им за последен път и загърби миналото, посрещайки бъдещето с увереност за безоблачно щастие, каквото съществува само в приказките.


>	Седма глава

	Когато Анна видя „Санта Каталина“ за първи път, тя беше запленена от високите, клонести дървета, къщата в колониален стил и безбрежната степ — сърцето й подсказваше, че тук ще бъде щастлива. Гленгариф сякаш беше останал в друго измерение, а тя беше прекалено развълнувана, за да страда от раздялата с родителите си, или задето беше наскърбила горкия Шон ОʼМара.
	Когато напусна Лондон, есента обагряше листата на дърветата в златисто, а в Буенос Айрес беше лято, защото сезоните в Аржентина са обратни на тези в Европа.
	На аерогарата ги чакаше нисичък човек с лъскави кафяви очи и асиметрична усмивка. Изчака да вземе багажа им от лентата и ги поведе навън, под горещото ноемврийско слънце, после отиде да докара колата. Пако го изчака да сложи куфарите в багажника и каза:
	— Естебан, запознай се с годеницата ми, сеньорита ОʼДуайър.
	Анна, която в Лондон беше понаучила испански, срамежливо се усмихна на Естебан и му подаде ръка. Той здраво стисна дланта й и любопитно я изгледа. По-късно тя попита Пако защо всички я зяпат, той обясни, че е заради червеникавата й коса — нещо почти невиждано в Аржентина.
	Докато пътуваха към Буенос Айрес, Анна допря глава до спуснатото стъкло на колата — надяваше се ветрецът да разхлади пламналото й лице.
	Буенос Айрес я плени от пръв поглед. Заприлича й на европейските градове, чиито снимки беше виждала във фотоалбумите, например Париж или Мадрид. Около площадите се издигаха чинари и палми, в парковете растяха екзотични цветя и храсти. Дори асфалтът сякаш беше разцъфтял, защото беше посипан с лилавите цветчета от големите дървета жакаранда. На масичките, наредени на прашните тротоари пред кафенетата, седяха хора, пиеха чай или играеха на карти. Пако обясни, че когато в края на XIX век предците им емигрирали от Европа, те се опитали да пресъздадат атмосферата на Стария континент, за да прогонят неумолимата носталгия.
	— Освен че изпитваме носталгия, ние сме и непоправими романтици — добави.
	Анна любопитно наблюдаваше сцени от ежедневието на жителите на големия град: по неравните тротоари царствено пристъпваха красиви дългокоси жени със смугли лица, зяпани похотливо от смугли тъмнооки мъже, влюбени двойки на масичките пред кафенетата или на скамейки в парка се държаха за ръце и се целуваха. В този град сякаш всички се целуваха.
	Автомобилът влезе в подземен гараж на „Авенида Либертадор“, където усмихната прислужница вече чакаше, за да помогне с багажа. Щом зърна Пако, тя се просълзи и се втурна да го прегърне:
	— Сеньор Пако, изглеждате чудесно! Явно туй, че бяхте в Европа, ви е подействало добре. Я се вижте какъв сте хубавец! — Тя извърна очи към Анна. — О, това сигурно е годеницата ви. Тук всички умират да се запознаят с нея. — Подаде й пухкавата си ръка и Анна се здрависа с нея. Не беше разбрала нито думичка, защото жената говореше прекалено бързо.
	— Скъпа, това е нашата прислужница Есмералда. Нали е голяма чаровница? — добави и й намигна. — Анна се усмихна и двамата се качиха на асансьора. — Бях на двайсет и четири, когато заминах за Лондон, и тя не ме е виждала цели две години. Сега навярно ще разбереш защо е толкова развълнувана.
	— Близките ти не са ли тук? — плахо попита тя.
	— Не, разбира се. Днес е събота, а ние никога не прекарваме в града уикендите. И ние с теб ще отидем в ранчото. Ще вземем най-необходимото, Есмералда ще се погрижи за другия ни багаж.
	Апартаментът беше голям и просторен. Прозорците в дневната гледаха към парка, където влюбени, седнали под големите дървета, огрени от утринното слънце, се смееха и си разменяха милувки. Пако заведе Анна в малка, боядисана в синьо стая, декорирана в английски стил — завесите, кувертюрата на леглото и възглавничките бяха с флорални орнаменти. През прозореца се виждаха покривите на по-ниските сгради и реката отвъд тях. Пако застана до Анна и я прегърна през раменете:
	— Това е Ла Плата — най-широката река в света. Тя е и границата ни с Уругвай. Ето там е квартал Ла Бока, построен до устието на реката от италианските заселници. Непременно ще те заведа там. Италианските ресторанти са чудесни, а къщите са боядисани в ярки цветове. Ще отидем и в Сан Телмо, старата част на града, и ще танцувам с теб танго по калдъръмените улици. Ще се разхождаме по брега на река Костанера, ще се държим за ръце, ще се целуваме, а после…
	— Какво? — кокетно се засмя тя.
	— После ще се върнем у дома и ще се любим в брачното ни легло.
	Анна гърлено се засмя, припомняйки си дългите нощи, през които се целуваха и тя едва сдържаше страстта си, възпламенена от целувките и от ласките му. Винаги се отдръпваше в решителния момент, защото майка й я беше научила да се пази за първата брачна нощ.
	Пако беше старомоден и кавалер до мозъка на костите си и макар болката в слабините му да беше нетърпима, той уважаваше желанието на Анна да запази девствеността си до сватбата.
	Анна извади от куфара летните си дрехи и остави на Есмералда да разопакова багажа й, както беше наредил Пако. Взе душ и облече дълга рокля на цветя. Докато чакаше Пако, обиколи апартамента и разгледа поставените в сребърни рамки черно-бели семейни снимки. На една бяха родителите на годеника й — Ектор и Мария — Елена. Бащата беше висок, смугъл, с орлов нос, майката — дребничка, русокоса, с меланхолични светлосини очи и сърдечна усмивка. Изглеждаха много елегантни и горди. Анна се надяваше, че ще я харесат. Спомни си предупреждението на леля Дороти, че те сигурно ще искат синът им да си вземе жена от „тяхната класа“. В Лондон се чувстваше толкова самоуверена, но сега я плашеше мисълта, че й предстои да пристъпи в този бляскав нов свят. Макар да си придаваше важност, всъщност беше момиче от забутано ирландско градче, с наивни мечти за величие.
	След малко Пако слезе по стълбището.
	— Само това ли ти е багажът? — попита, като видя, че годеницата му държи само един малък куфар.
	Тя кимна. По принцип гардеробът й беше доста оскъден, а летните й дрехи бяха съвсем малко. Пако сви рамене:
	— Добре, да тръгваме.
	В гаража ги чакаше светлосин мерцедес с гюрук; мощният му двигател изръмжа като звяр и автомобилът се понесе по улиците на Буенос Айрес. „Ако можеха да ме видят братовчедите, щяха да пукнат от завист“ — помисли си Анна. Родителите й обаче щяха да се гордеят с нея. За първи път, откакто се беше сбогувала с тях, си спомни лицата им, набраздени от сълзите. За миг изпита толкова силна носталгия, че сърцето й се сви, но когато мерцедесът се устреми по извънградското шосе и вятърът развя косата й, тя забрави родния град и родителите си.
	Пако й беше разказал, че има трима братя. Най-големият, Мигел, бил смугъл като баща си и женен за Чикита, която щяла много да допадне на Анна. Нико също бил смугъл, но бил наследил сините очи на майка си. Жена му се казвала Валерия и за разлика от Чикита била доста дръпната, но като се опознаели, сто на сто щели да се сприятелят. Най-малкият брат Алехандро още не бил женен, но излизал с някоя си Малена, която според писмата на Мигел била една от най-красивите жени в града.
	— Не се безпокой — беше й казал Пако. — Бъди естествена, бъди себе си и те ще те обикнат, както те обичам аз.
	„Санта Каталина“ приличаше на оазис в края на дълъг и прашен път. Мария — Елена беше чула познатия шум от двигателя на мерцедеса и беше излязла да посрещне сина си и годеницата му. Носеше бял панталон с басти и с копчета на глезените (не след дълго Анна научи, че този тип панталон е копие на традиционните панталони на гаучосите) и бяла блуза с V-образно деколте. Около кръста си беше препасала широк кожен колан, украсен с блестящи сребърни монети. Русата й коса беше прибрана на нисък кок.
	Прегърна сина си, после обгърна с длани лицето му, загледа се в очите му и бързо заговори на испански — Анна не разбра нито дума, но знаеше, че майката изрича радостни слова.
	После тя се приближи до годеницата на сина си, вежливо я разцелува и на развален английски я приветства с добре дошла.
	Последваха я в къщата и когато Анна влезе в прохладната дневна, пълна с непознати хора, краката й се подкосиха. Всички бяха вперили очи в нея, всички я изучаваха, сякаш искаха да преценят дали е достойна за Пако. Той пусна ръката й и близките му се занадпреварваха да го прегърнат, защото не го бяха виждали цели две години. За няколко секунди, които й се сториха цяла вечност, тя се почувства изоставена. Тъкмо когато си помисли, че не може да издържи повече, Мигел се приближи до нея, съчувствено й се усмихна и каза:
	— Ще те запозная със семейството. Знам, че си изплашена. Поеми си дълбоко въздух и ще издържиш. — Говореше английски като брат си, с очарователен акцент. Окуражаващо я стисна за рамото и жестът му я успокои. Нико и Алехандро учтиво й се усмихнаха, обаче щом се обърна с гръб към тях, усети, че продължават да я гледат и чу как говорят по неин адрес — по-скоро интуицията й го подсказа, понеже не разбра нито дума. Валерия, притежаваща царствена красота, я целуна, без да се усмихне, и я огледа от главата до петите. Анна изпита облекчение, когато Чикита сърдечно я прегърна и я поздрави с добре дошла в семейството.
	Изведнъж изтръпна, обля я студена пот: към нея се приближаваше Ектор — висок, властен, убийствено харизматичен. Когато се наведе да я целуне, тя усети миризмата на скъп одеколон. Пако много приличаше на него — имаше същото тясно лице и гърбав нос — обаче бе наследил благото изражение на майка си, сините й очи и русата й коса.
	— Добре дошла в „Санта Каталина“ — каза Ектор — говореше английски почти без акцент. — Доколкото разбрах, за първи път си в Аржентина. Бих искал да поговоря насаме със сина си, нали не възразяваш да правиш компания на съпругата ми?
	— Разбира се, с удоволствие — смотолеви Анна. Ах, как й се искаше Пако да я отведе обратно в Буенос Айрес и да остане насаме с него!
	— Ела да седнем навън — любезно предложи Мария — Елена. „Да, на терасата, където ще могат да ме разгледат по-добре“ — помисли си Анна.

	* * *

	— За бога, Пако! — възкликна баща му и поклати глава. — Красива е, няма спор, но само я погледни — прилича на подплашен заек. Мисля, че си постъпил нечестно спрямо нея, като я доведе тук.
	Лицето на Пако пламна, сините му очи потъмняха от гняв и станаха почти виолетови. Знаеше, че разговорът ще е неприятен, очакваше го още когато предложи на Анна.
	— Татко, нима си изненадан, че е изплашена? Не говори испански и всички я гледат като под микроскоп, сякаш да преценят дали е достойна за мен. Е, аз няма да допусна някой да ме разубеди!
	— Виж, знам, че си влюбен и се радвам за теб, обаче любовта не е най-важното в един брак. Анна е обикновено момиче от Ирландия. Смяташ ли, че постъпваш справедливо, като я пренасяш в нашия свят, тъй непознат и чужд за нея? Нима мислиш, че ще се приспособи?
	— Да, мисля. Защото ще й помогна. Защото ти ще й помогнеш. Ще помолиш всички от семейството да й помогнат да се почувства като у дома.
	— Не е достатъчно! Не си ли даваш сметка в какво общество живеем? Всички ще я преценяват и ще й намират дефекти. Толкова красиви момичета има в Аржентина, защо не избра едно от тях? — гневно извика Ектор.
	— Обичам Анна, защото не прилича на тях. Да, наивна провинциалистка е и не е от нашата класа, но тъкмо затова се влюбих в нея. Дайте й малко време да свикне и когато престане да се бои, ще разберете защо я обичам и също ще я обикнете.
	Въпреки че беше скептичен, Ектор неохотно кимна:
	— Да бъде твоето. Не мога да ти попреча да се ожениш за нея. Дано обаче си даваш сметка какво правиш. Вече си достатъчно зрял, за да преценяваш сам. Боя се, че грешиш, дано не се окажа прав.
	— Не греша, ще видиш.
	Двамата се прегърнаха и се разцелуваха, както правеха след всеки спор, после отидоха при другите на терасата.

	* * *

	Анна веднага се привърза към Чикита и Мигел, които радушно я приеха в семейството. Докато я развеждаше из ранчото, Чикита й каза:
	— Не се притеснявай от Валерия. Ще те обикне, като те опознае. Разбери, че всички очаквахме Пако да се ожени за аржентинка, затова някои още не могат да те приемат. Повярвай, че скоро нещата ще си дойдат на мястото и ще си щастлива тук.
	Тя се зае да преподава испански на Анна — обясни й граматичните разлики между езика, който говорят в Испания, и в Аржентина, и търпеливо я поправяше, когато грешеше.
	През седмицата Анна и Пако живееха в Буенос Айрес заедно с родителите му. Отначало всички се чувстваха неловко, особено когато сядаха на масата за обяд и вечеря, но щом испанският на Анна се подобри, същото се случи и с взаимоотношенията й с Ектор и Мария — Елена. Пако започна работа във фирмата на баща си, а Анна продължи да учи испански и да посещава курс по история на изкуството. Изпитваше ужас от уикендите, когато цялото семейство се събираше в ранчото, най-вече защото усещаше враждебността на Валерия. Призляваше й само като я видеше — чернокоса, с аристократични черти и с неподражаема елегантност и с презрително изражение към „по-нисшата класа“. Видеше ли я да седи до басейна с приятелките й, знаеше, че я одумват. Презрителните им погледи върнаха в паметта й горчивите спомени за подигравките на братовчедите й в Ирландия. В Гленгариф можеше да потърси убежище сред зелените хълмове, а тук нямаше къде да се скрие. Не можеше да се довери на Пако, не искаше да хленчи пред Чикита, която беше станала нейна вярна приятелка и съюзница. Никога не забравяше съвета на баща си да крие чувствата си и да не проявява слабост, понеже хората може се възползват. В този случай беше напълно прав.
	— Тази е втора Ева Перон! — тросна се Валерия, когато Нико я упрекна, задето се държи така студено с Анна. — Смотана провинциалистка, която иска да се намърда сред висшето общество, като се натрапи в семейството ти. Нима не го разбираш?
	— Разбирам, че Пако я обича — кисело отвърна той.
	По това време Перон се беше превърнал във всевластен тиранин. Подкрепян от военните, той контролираше пресата, радиото и университетите. Ева, наричана Евита от милионите нейни привърженици, използваше общественото си положение, за да играе ролята на съвременен Робин Худ, и пред приемната й се виеха дълги опашки от хора, дошли да я помолят за услуга. Тя приемаше като лична мисия да облекчи живота на бедните, който познаваше от първа ръка, и с удоволствие вземаше от богатите, за да раздава на безпаричните.
	— Нека си я обича — заядливо промърмори Валерия. — Но Анна наистина е втората Ева Перон и вашите не бива да й позволяват да си разиграва коня.
	— Бъди по-благосклонна, постави се на нейното място, дай й възможност да те опровергае.
	Валерия само прехапа устни, питайки се защо мъжете виждат само красивото лице, а не характера на жената.

	* * *

	Най-неочаквано една абсурдна ситуация помогна за приобщаването на Анна към новото й семейство. Беше горещ следобед, всички седяха около басейна и пиеха плодови сокове, поднасяни от камериерки със сини униформи. Диего Браун, приятел на Мигел, беше дотолкова зашеметен от красотата на годеницата на Пако, че най-безсрамно започна да флиртува с нея.
	— _Anna, por qù no te bañás?_ — подвикна й от басейна.
	Тя разбра какво й казва: „Ана, защо не дойдеш да поплуваме?“
	— _Porque estoy caliente_ — отговори, искайки да каже, че не й се влиза в студената вода, защото й е приятно под слънцето, обаче всички се разсмяха. Тя безпомощно погледна Чикита, която обясни:
	— Знаеш ли какво каза току-що? „Аз съм похотлива“ — май това е точният превод.
	В първия момент Анна не реагира, после смехът на Чикита й подейства заразно и самата тя се запревива от смях. И за първи път почувства, че принадлежи към многобройния клан. Стана и заяви — без да я е грижа дали изреченията й са граматично правилни — че в такъв случай май е по-добре да поплува, за да си освежи ума.
	Този момент беше преломен в живота й, защото осъзна, че единственият начин да им стане симпатична, е да проявява чувството си за хумор. Мъжете престанаха да й се възхищават от разстояние и все я поднасяха заради лошия й испански, а жените се нагърбиха не само да й помогнат да се справи с езика, а и с нежеланото внимание от страна на силния пол. Научиха я, че трябва да внимава със самоуверените и безсрамни господа от латинската раса, защото дори омъжена няма да е в безопасност от тях. Анна обаче открай време не се затрудняваше да отблъсква нежеланите ухажори и след като възвърна самоувереността си, отново започна да проявява твърдия си характер.
	Чак тогава Валерия осъзна, че Анна не е безпомощна и глуповата провинциалистка и че може да хапе като усойница. Не се стесняваше да изказва мнението си, дори веднъж по време на обяда дръзна да противоречи на Ектор пред цялото семейство и за радост на Пако го обори. Равносметката малко преди сватбата беше, че макар да не е спечелила обичта на цялото й ново семейство, поне всички са започнали да я уважават.

	* * *

	Сватбената церемония се състоя в приказните градини на „Санта Каталина“, поканени бяха триста души. Заобиколена от непознати хора, Анна Мелъди ОʼДуайър беше като приказно видение с воал, украсен с цветчета и пайети. Докато вървеше под ръка с изискания Ектор Соланас, тя си мислеше, че сякаш като по магия се е пренесла в книга с приказки, каквито обичаше в детството си. Всички я гледаха и изразяваха възхищението си от красотата й. Тя беше излязла от пашкула и вече не беше изплашеното момиче, пристигнало в Аржентина преди три месеца, а прелестна пеперуда. А когато си размени брачните обети със своя принц, повярва, че приказки като тази наистина завършват щастливо.
	На сутринта преди церемонията получи телеграма от семейството си — родителите й и леля Дороти й пожелаваха щастлив семеен живот и добавяха, че им липсва. Анна я прочете, докато Енкарнасион вплиташе в косата й жасминови цветя, после я сгъна и я пъхна в едно чекмедже, сякаш така слагаше точка на предишния си живот.
	Първата им брачна нощ беше нежна и вълнуваща — тъкмо както си я беше представяла. Когато най-сетне останаха сами сред тайнството на мрака, тя дари на съпруга си онова, което толкова дълго му беше отказвала. Тръпнейки, му позволи да я съблече, а той целуваше всеки сантиметър от голата й плът, разкрила се пред очите му. Под бледите лъчи на луната, проникващи през пролуките в завесите, тялото й блестеше като перла.
	Пако бе възхитен от начина, по който тя му позволи да изследва доскоро забранените места, и му се отдаде всецяло. С всяка милувка, с всяко докосване й се струваше, че душите им се сливат и че чувствата й към Пако са много по-възвишени от обикновената плътска наслада.

	* * *

	Отначало не изпитваше носталгия по родината, не скърбеше за раздялата със семейството си, защото беше въвлечена във вихъра на безкрайно вълнуващ живот. Като съпруга на Пако Соланас можеше да притежава каквото си пожелае, освен това всички я уважаваха и скромният й произход отдавна беше забравен. Харесваше й да приема гости в разкошния апартамент в Буенос Айрес, защото винаги беше център на вниманието. Хората от висшето общество в града я бяха приели, сякаш принадлежността й към фамилията Соланас я беше издигнала на пиедестал. Беше чужденка и й прощаваха почти всички гафове. Пако много се гордееше с нея, защото тя се отличаваше от всички в този град, подчиняващ се на строги обществени норми. Дори отначало й прости надменното отношение към прислугата — Анна явно си представяше, че всички от висшата класа се държат така с камериерките и с готвачките. Надяваше се, че тя ще се поправи, след като наблюдава поведението на съпругите на братята му. Накрая обаче беше принуден да я посъветва — насаме, разбира се — да се отнася с повече уважение към хората от персонала. Анна се нацупи и не му продума три дни. За първи път той почувства раздразнение — тези настроения не бяха типични за „Анна Мелодия“, в която се беше влюбил в Лондон.
	Анна откри, че разполага с повече пари дори от граф Монте Кристо. За да докаже, че не е загубенячка от Ирландия и за да се разсее, обиколи скъпите магазини по Авенида Флорида, за да си купи подходяща дреха за тържеството по случай рождения ден на свекъра си. В малък бутик намери много ефектна рокля и след като я купи, за първи път от пристигането си в Аржентина си възвърна жизнерадостта.
	Обаче още щом влезе в апартамента на Ектор и Мария — Елена и видя как са облечени другите жени, разбра, че е направила погрешен избор — роклята беше с прекалено голямо деколте и твърде крещяща, накратко, неподходяща за елегантно семейно празненство. Идваше й да потъне в земята от срам, когато Ектор се приближи до нея и й подаде голям шал:
	— Загърни се, за да не настинеш.
	Тя му благодари и почти на един дъх изпи чаша вино. По-късно Пако й каза, че макар и неподходящо облечена, пак е била най-красивата жена на празненството.

	* * *

	Когато Рафаел Соланас (по прякор Рафа) се появи на бял свят през зимата на 1951-ва, Анна вече се чувстваше приета от семейството. Всички се радваха, че детето е момче. Беше толкова русо и с толкова светла кожа, че приличаше на маймунка албинос, но за Анна беше най-прекрасното същество на света.
	Пако я посети в болницата и й благодари, задето го е дарила със син, нежно целуна ръката й и сложи на пръста й златна халка с диаманти и рубини, символизираща вечна обич. Каза й, че се гордее с нея, но премълча как се надява грижите за детето да запълнят времето й с още нещо, освен с обикаляне на модните магазини.
	Мария — Елена й подари медальон със смарагди, принадлежал на майка й, а Ектор погледна бебето и заяви, че то прилича на майка си, но е гръмогласно като истински Солано.
	Анна телефонира на майка си и Имър много плака. Повече от всичко искаше да е до дъщеря си и сърцето й се късаше при мисълта, че може би никога няма да види внука си. Наложи се Дороти да вземе слушалката и да „превежда“ на Анна думите на майка й.
	Дърмот я попита дали е щастлива и обичана. Разговаря и с Пако, който го увери, че всички от фамилията обичат Анна. След разговора заяви, че се е успокоил, обаче леля Дороти кисело промърмори:
	— Мен ако питате, не говореше като нашата Анна. Май са я… укротили. Да, това е точната дума. Изглежда, Аржентина й действа положително.

	* * *

	Анна имаше всичко, за което би могла да мечтае… освен едно. Колкото и да подражаваше на хората около себе си, не можеше да се отърси от чувството за неадекватност. В края на септември, когато настъпи пролетта и пампасите се покриха с висока тучна трева и полски цветя, пред нея изникна друго препятствие към най-голямата й цел — усещането за принадлежност към фамилията Солано и висшето аржентинско общество.
	Харесваше всички местни животни, но открай време не обичаше конете, дори получаваше алергия от тях. Скоро обаче разбра, че животът в „Санта Каталина“ е неразривно свързан с играта на поло. Всички яздеха, автомобилите бяха ненужни, защото повечето пътища между именията бяха пътеки, проправени през високата трева. Разговорите винаги се въртяха около полото, обсъждаха се победите и причините за загубите, конете и снаряженията им. Мъжете играеха почти всяка вечер. Жените седяха на тревата и наблюдаваха как техните съпрузи и синове галопират нагоре-надолу по игрището, за да вкарат топката във вратата на противниковия отбор. Според Анна тази игра беше глупава, безсмислена и не си струваше усилието.

	* * *

	Аугустин Пако Соланас се роди през есента на 1954-та. За разлика от брат си беше тъмнокос и със смугла кожа. Пако заяви, че бил копие на дядо си. Този път подари на съпругата си златна халка с диаманти и сапфири. Само че помежду им имаше студенина, каквато липсваше преди.
	Анна изцяло се посвети на двамата си синове, въпреки че Соледад, младата племенница на Енкарнасион, можеше да се грижи за тях. Беше необходима на тези крехки същества, за тях майка им беше всичко и обичта им към нея беше безусловна. А за нея те бяха целият свят, всичко останало престана да съществува. Така и не усети как постепенно се отчужди от съпруга си, докато накрая той се превърна в смътен силует на фона на живота й като майка. Пако започна да се прибира от работа късно вечерта, сутрин излизаше, преди тя да е станала. През уикендите в „Санта Каталина“ двамата разговаряха помежду си със студена учтивост. Понякога Анна се питаше защо вече не се шегуват и не се смеят, защо отношенията им са обтегнати. Сега разговаряха само за децата си.
	Пако не смееше да признае пред никого, че може би е сгрешил, че може би иска твърде много, очаквайки Анна да се приспособи към живот и традиции, които са й чужди. С отчаяние наблюдаваше как Анна Мелодия, в която се беше влюбил, постепенно изчезва под лустрото на жена, която се опитва да избяга от истинската си същност, как пламенният й характер и вроденото й чувство за независимост помръкват и как тя се превръща във вечно намусена и мрънкаща персона. Беше жертвала забележителните си качества, които толкова му допадаха, за изтънченост, прилягаща й като зле скроена рокля. Пако знаеше, че тя е страстна жена, но колкото и да се опитваше нощем да възпламени страстта й, те вече не се любеха, а само правеха секс. Искаше му се да сподели тревогите си с майка си, но беше твърде горд, за да признае, че може би е трябвало да остави Анна Мелъди ОʼДуайър в родната й Ирландия и да спести на двама им душевното страдание.
	Когато през есента на 1956-а София Имър Соланас се появи на бял свят, студенината между Анна и Пако беше прераснала в пълно отчуждение. Двамата почти не си говореха. Мария — Елена се питаше дали раздялата със семейството й не влияе зле на Анна, затова предложи на Пако да купи самолетни билети на родителите й и те изненадващо да се появят в „Санта Каталина“. Отначало той беше против плана — може би Анна щеше да си каже, че е действал зад гърба й — обаче майка му заяви:
	— Ако искаш да спасиш брака си, мисли по-малко и действай повече.
	Накрая той отстъпи и телефонира на Дърмот. Подбираше думите си внимателно, за да не нарани гордостта му. Дърмот и Имър приеха с благодарност щедрия му дар. Леля Дороти беше безкрайно разочарована, но се опита да се прикрие, като шеговито подхвърли на сестра си:
	— И да не забравиш нито една подробност, иначе няма да ти проговоря до края на живота си.
	Дърмот не беше пътувал по-далеч от Брайтън, Имър се страхуваше да пътува със самолет, но при мисълта, че ще видят скъпата си Анна и внучетата, и двамата загърбиха страховете си. Пристигнаха в Буенос Айрес след 40-часово пътуване с междинни кацания в Женева, Дакар, Рио и Монтевидео.
	Когато Анна се върна в „Санта Каталина“ с мъничката София, увита в светлобежов дантелен шал, родителите й я чакаха на терасата. Тя подаде бебето на усмихнатата до уши Соледад и изтича да ги прегърне. Те бяха донесли подаръци за шестгодишния Рафаел и малкия Аугустин, както и албума със старите снимки на Имър, предназначен за Анна. Пако и близките му тактично ги оставиха насаме за няколко часа, през които тримата говориха непрекъснато, плакаха и се смяха, както могат само ирландците.
	Имър се трогна, когато дъщеря й се поинтересува какво е станало с Шон ОʼМара — прие го като доказателство, че Анна не е безсърдечна егоистка, както твърдеше Дороти. Разказа й, че той се е оженил и че, както разбрала от родителите му, доста му било провървяло. Имал и дете, само дето Имър не беше сигурна дали е момче или момиче. Анна печално се усмихна и промълви, че се радва за него.
	Имър и Дърмот на мига обикнаха внуците си и децата — тези чисти души — им отвърнаха със същото. Само че след като радостта на Анна от пристигането им се поизчерпа, тя тайно започна да се срамува от тях, от провинциалните им дрехи и маниери. Отначало Дърмот пазеше поведение, но после се поотпусна и вечер, след като изпиеше няколко чаши скъпо ирландско уиски, езикът му се развързваше, грижливо сресаната му коса щръкваше, лицето му се зачервяваше и той запяваше прочутата балада за младия Дани. В тези моменти на Анна й идваше да потъне в земята, искаше й се родителите й никога да не бяха идвали в Аржентина.
	След четири седмици се сбогува с тях. Когато прегърна майка си, не подозираше, че я вижда за последен път. Имър обаче знаеше, защото беше наследила ясновидските способности на баба си. След две години почина.
	Анна изпитваше смесени чувства; мъчно й беше, задето си заминават, но и не съжаляваше. Изминалите години бяха разрушили връзката й с тях — тя се беше издигнала, а те си бяха останали същите. Сигурна беше, че сега семейството на съпруга й ще я презре заради плебейския й произход… а толкова се беше старала да се превърне в истинска дама. Само че Пако и родителите му харесаха благата Имър и пленителната й усмивка, а цялото семейство обожаваше ексцентричния Дърмот. Сянката, която съществуваше само в мислите на Анна, постепенно се уголемяваше, заплашвайки да унищожи най-милото й.

	* * *

	След две години, когато случайно откри в джоба на Пако хотелска сметка, разбра, че съпругът й търси утеха в прегръдките на друга жена и обвинява за изневярата си нея, Анна, задето го е отблъснала и изолирала от живота си. За първи път се замисли дали той няма право. И много бързо стигна до отговора.


>	Осма глава

	_„Санта Каталина“, февруари 1972 г._
	— Мария, не е ли тъпо да ти заповядат да харесаш някого? — измънка София и седна на тревата до братовчедка си.
	— За какво говориш?
	— Мама ми нареди да се занимавам с онази Ева и да съм любезна с нея. Няма да издържа, повярвай.
	— Разбрах, че тя ще остане само десет дни.
	— Това е цяла вечност.
	— Разбрах още, че е много красива.
	— Голямо чудо! — София вече беснееше при мисълта, че ще има конкурентка. Месеци наред слушаше как родителите й разказват за красотата на тази Ева и се надяваше, че преувеличават. — Главата ми не го побира — защо мама я покани да ни гостува?
	— Защо наистина?
	— Тя е дъщеря на приятели от Чили. Приятели на нашите де. За съжаление те няма да я придружават. „Удоволствието“ да я забавлявам ще се падне на мен.
	— Ще ти помогна. Не бъди песимистка, може би тя е симпатична и бързо ще се сприятелим — засмя се Мария. — Колко е годишна?
	— На нашата възраст — на петнайсет или на шестнайсет, нещо такова.
	— Кога пристига?
	— Утре.
	— Ще я посрещнем заедно, ако искаш. Най-лошото ще е, ако е глупава и безинтересна.
	София се надяваше тъкмо на това. Щеше да я тропоса на Мария и да се отърве от нея. Мария винаги беше готова да услужи. Внезапно предстоящата седмица не й изглеждаше толкова неприятна. Щеше да повери Ева на Мария, а самата тя щеше да има повече време да е насаме със Санти.
	На другата сутрин заедно с брат й и братовчедите й лежаха под сянката на висок чинар, слушаха песен на Нийл Даймънд, звучаща през отворените прозорци на гостната, и разговаряха. Всички млъкнаха, когато на алеята спря лимузина. Шофьорът Хасинто слезе, заобиколи колата и отвори задната врата. Беше се изчервил и глуповато се усмихваше. София се намръщи, щом видя красивата Ева. Погледна момчетата, които изглеждаха зашеметени.
	— Леле! — възкликна Аугустин.
	— Божичко, каква коса! — прошепна Фернандо.
	— Не съм виждал кобилка с по-хубави крака — промърмори Санти.
	— За бога, момчета, защо се блещите така? Косата й е руса… като на много момичета! — сопна се гневно София и се изправи. — Избърши си лигите, Аугустин — добави и закрачи към колата.
	Анна остави Чикита и Валерия на терасата и прекоси моравата, за да поздрави новодошлата, която смутено пристъпваше от крак на крак до хипнотизирания Хасинто.
	— Ева, добре дошла — провикна се отдалеч.
	Ева плавно се понесе към нея. Да, точната дума беше „понесе“, защото тя сякаш се рееше във въздуха и не стъпваше по земята. Дългата й руса коса обрамчваше ъгловатото й лице, сиво-зелените й очи бяха подчертани от гъсти черни ресници.
	София напразно се опитваше да намери някакъв дефект на това същество, което се беше появило като предрешен демон, за да й отнеме Санти. Всъщност досега не беше виждала такава красавица.
	— София, запознай се с Ева. — Майка й я побутна напред.
	Ева беше по-висока от София и много слаба. Не изглеждаше на петнайсет, а поне с една-две години по-голяма. Когато се изчервеше, ставаше още по-красива, очите й — по-сини, по-проницателни.
	София промърмори „Здрасти“ и последва майка си, която поведе гостенката към терасата. Изпод око погледна момчетата — всички зяпаха Ева. Сигурно си представяха какво е да я притежават.
	Ева усети, че те я наблюдават, и не посмя да ги погледне. Седна на терасата и веднага беше „превзета“ от Чикита и Валерия, които се надпреварваха да спечелят вниманието й.
	София се беше настанила до майка си и си мислеше, че ако се измъкне крадешком, никой няма да забележи. Всички гледаха само Ева, а тя, София, все едно не съществуваше.
	Соледад донесе кана със студена лимонада и поднос с чаши и започна да ги разнася. Като стигна до София, я изгледа изпитателно и като видя изопнатото й лице, се поусмихна, сякаш казваше: „Прекалено си разглезена, госпожице, и това ще ти е за урок“. Ева няколко пъти се опита да й се усмихне, обаче София беше решена да отблъсне всякакви опити за сприятеляване. После се случи най-неприятното.
	Санти се изправи, направи на другите младежи знак, сякаш ги предизвикваше да го последват, и се качи на терасата. Чикита му махна да се приближи.
	— Ева, запознай се със сина ми Сантяго — каза с нескрита гордост и се усмихна, като видя как заблестяха очите на гостенката и как тя свенливо ги извърна.
	— Разбрах, че си от Чили — усмихна се той и белите му зъби блеснаха.
	София завъртя очи и ядосано си помисли: „И той е запленен от нея. Какъв глупак!“.
	— Да. Живея в Сантяго.
	— Добре дошла в „Санта Каталина“. Яздиш ли?
	— Обожавам конете!
	— Тогава ще пояздим заедно, за да ти покажа ранчото.
	Продължиха да разговарят за коне, за вилата на родителите й в Качагуа и за лятната мъгла, която понякога не се вдига чак до обед. Санти машинално беше взел чашата на София и тя посегна да си я вземе. Неволно докосна ръката му, но Санти не й обърна внимание. Не можеше да откъсне очи от очарователната Ева, която пленително му се усмихваше.
	След него и другите младежи се престрашиха да се приближат — вървяха бавно, дори лениво, като хищници, които дебнат плячката си. Устните на Ева потрепериха, ала страхът се разсея, когато Санти й се усмихна окуражаващо.
	След малко заприиждаха и другите хора от ранчото, изгарящи от нетърпение да се запознаят с гостенката от Чили. Младежите мечтаеха да спят с нея, девойките — да приличат на нея; обсипаха я с въпроси и се опитаха да я накарат да им обърне внимание. София прикри с длан прозявката си и се накани незабелязано да се измъкне, но в този момент дядо й, който леко се олюляваше, излезе от дневната, втренчи се в Ева и попита:
	— Какво виждат очите ми? Кое е това прелестно създание?
	— Госпожицата се казва Ева Аларкон, татко. От Чили е и ще ни гостува една седмица — отговори Анна на английски и го изгледа изпод око, за да разбере дали пак е пил.
	— Драга Ева, говориш ли английски? — попита той, приближавайки се към нея като голяма нощна пеперуда, привлечена от пламъка на красотата й.
	— Малко — отговори тя със силен акцент.
	— А пък той не знае ни дума на испански, макар да живее тук от тринайсет години — подхвърли Аугустин, за да привлече вниманието на Ева. — Не му обръщай внимание, ние не го забелязваме.
	— Ти може да не го забелязваш, но не и аз — кисело отбеляза София.
	Санти я погледна и повдигна вежди, сякаш я питаше защо е в лошо настроение, обаче тя извърна очи и се усмихна на дядо си.
	— От Чили, викаш, а? — Дърмот взе стола, подаден му от Соледад, накара всички да се преместят и се настани до гостенката. Анна отчаяно поклати глава, София развеселено си помисли: „Да я видя сега как ще се справи с дядо!“. — И с какво се занимавате вие, чилийците?
	— Яздим коне.
	— Коне, а? — Дърмот одобрително кимна. — А сега ми кажи какво правите, дето ние, ирландците, не можехме в нашата си страна.
	— Стреляне по зайци? — предположи Ева и любезно се усмихна.
	— Не думай. Я кажи, някой досега успял ли е? И ако е успял, онова чудо не го ли е халосало, като е паднало?
	— Моля?
	София не можа да се сдържи и се разсмя толкова силно, че й потекоха сълзи.
	— Дядо, тя говори за зайци, а не за пътни знаци! — възкликна и всички, разбрали шегата, също се засмяха. Ева се изкиска и се изчерви. Погледна изпод око Санти и видя, че той я наблюдава.
	След обяда Анна предложи Мария и София да заведат гостенката да се попече на слънце край басейна. Двете я придружиха до стаята й и я изчакаха да си разопакова багажа. Ева беше очарована от стаята си, която гледаше към овощната градина. През прозореца нахлуваше ухание на жасмин и гардения.
	— Колко е красиво тук! — възкликна тя. — Много пъти съм била в Буенос Айрес, но не съм стъпвала в ранчо. Много ми харесва.
	— А братовчедите ни харесваш ли? — попита София и най-безцеремонно се просна на леглото.
	— Всички са много симпатични — наивно отговори Ева.
	— О, не се прави, че не разбираш. Всички са очаровани от теб, можеш да избираш.
	— София, много си мила. Не, не са очаровани — интересна съм им, защото съм чужденка. А колкото до това кого харесвам най-много, досега не съм имала време да ги огледам.
	— Е, те пък те разгледаха!
	— Остави гостенката ни на мира! — обади се Мария. — Горкото момиче току-що пристигна. Хайде, слагайте банските, че умирам от жега.
	Младежите вече лежаха край басейна и с нетърпение чакаха момичетата да се появят. Щом ги зърнаха, размениха помежду си няколко нецензурни реплики, после извърнаха погледи и поведоха разговор за любимия си спорт, полото. Ева срамежливо събу шортите си и си свали тениската; тялото й беше като на зряла жена — големи твърди гърди, плосък корем, широки бедра. Тя почувства, че младежите я събличат с погледите си и прокара ръка по банския си, сякаш да се увери, че не е изчезнал като по чудо. София си хвърли дрехите на тревата и тръгна към шезлонгите, като нарочно се движеше с комичната си патешка походка. Легна на шезлонга до Санти, който наблюдаваше Ева със самоувереността на мъж, който е сигурен, че рано или късно ще притежава желаната жена. София забеляза изражението му и се навъси. Още повече й докривя, когато той стана и подхвърли на Ева:
	— Ела, отстъпвам ти мястото си.
	— Не, недей…
	— И без това ми е много горещо — настоя той. — Само три шезлонга са. После ще донеса още.
	— Добре, щом настояваш… — Ева постла с плажна кърпа шезлонга и се излегна. Санти седна до нея и двамата започнаха да си бъбрят, сякаш се познаваха от години. Той умееше да предразполага жените и да печели доверието им. Жестока ревност жегна София. Сложи си тъмните очила и се опита да не обръща внимание на случващото се.
	Фернандо гледаше как брат му разговаря с красивата блондинка от Чили и тайно се надяваше тя да не го хареса. Да му се не види, какво толкова му харесваха жените на Санти, та му се лепяха като мухи на мед? Надяваше се Ева да забележи накуцването на брат му и то да я отблъсне. Хрумна му да влезе в басейна и да изчака, докато й стане горещо и реши да поплува. Тогава щеше да е негова.
	Рафаел беше загубил интерес към гостенката и спеше под сянката на едно дърво, разгърнал списание върху лицето си. Аугустин няколко пъти скочи от трамплина, направи няколко салта и си спечели усмивка от Ева, но сега тя беше монополизирана от Санти. Реши, че също като Фернандо ще чака удобен момент и ще плува в басейна като акула, докато Ева влезе във водата. Другите трима младежи се бяха отказали от състезанието за русокосата красавица, давайки си сметка, че нямат шанс, и си подаваха топки на напеченото от слънцето игрище за тенис отвъд телената ограда.
	Когато жегата стана нетърпима, Ева помоли Мария и София да влязат заедно с нея в басейна — страхуваше се от „акулите“. Щом се изправи, сякаш полъх на леден вятър изтръгна всички от апатията. Аугустин отново се запремята от трамплина, Фернандо плуваше напред-назад, демонстрирайки отличен кроул, другите трима младежи зарязаха тениса, Санти седна на ръба на басейна и потопи краката си във водата. Само Рафаел продължи да хърка под сянката, страниците на разгърнатото списание потрепваха при всяко негово вдишване и издишване. София намусено стоеше в единия ъгъл на басейна, докато Мария и Ева се опитваха да преплуват няколко дължини, въпреки че „акулите“ им пречеха.
	Санти скочи във водата и доплува до София:
	— Защо се цупиш? Какво ти е?
	— Нищо ми няма! — сопна се тя.
	— О, я стига! Много добре те познавам.
	— Така си мислиш.
	— Познавам те и още как. Ревнуваш, защото никой не ти обръща внимание. — Зелените му очи развеселено проблеснаха. — Цял ден те наблюдавам.
	— Въобразяваш си. Не ми е добре, май се разболявам.
	— Чофи, ти си лъжлива и разглезена хлапачка, но завинаги ще си останеш любимата ми братовчедка.
	— Благодаря. — Изведнъж й поолекна.
	— Не можеш винаги да си център на вниманието.
	— Виж, май не разбираш. Не ми е добре. Може би е от горещината. Ще полегна на сянка — добави, надявайки се той да я последва.
	— Както искаш. — Санти се обърна и се загледа в Ева, която плуваше грациозно като лебед сред игриви патенца.

	* * *

	Вечерта трите момичета решиха да спят заедно. Соледад занесе походно легло в стаята на Ева и каза на София, че е за нея — домакинята трябва да се грижи за удобството на гостите. Отначало София се нацупи, но след като поведоха разговор, постепенно настроението й се оправи и дори започна да харесва Ева… колкото и да не го искаше.
	— Като идвах насам, Аугустин изскочи иззад едно дърво и ме притисна до ствола. — Ева се изкиска. — Идваше ми да потъна в земята от срам!
	— Не може да бъде! — възкликна София, изумена от безсрамието на брат си.
	— Повярвай, така беше. Притисна ме до дървото и ми каза, че е влюбен в мен.
	— Всички са влюбени в теб — засмя се Мария. — Пази се, че скоро няма да остане „безопасно“ дърво в цялото ранчо.
	— Целуна ли те? — обнадеждено попита София, макар да знаеше, че Ева никога няма да хареса Аугустин.
	— Опита се. После, докато играехме тенис, винаги целуваше топката, преди да ми я подаде.
	— Срамувам се от него — промърмори София. — Братята на Мария са сто пъти по-симпатични от моите.
	— Да, Санти е много привлекателен. — Очите на Ева засияха само като изрече името му.
	— Санти ли? — За миг сърцето на София престана да бие.
	— Точно така.
	— Онзи, който накуцва?
	— Да. Много е красив, а заради накуцването е още по-симпатичен.
	София искаше да извика: „Не можеш да харесваш Санти, не и моя Санти!“, но някак си се въздържа. И взе решение: спешно да измисли как да предотврати романтичната връзка помежду им, преди да се е разпалила. Трябваше да попречи на красивата изкусителка да впримчи Санти. „Жалко, тъкмо бях започнала да я харесвам“ — помисли си.


>	Девета глава

	През следващите три дни единственото й занимание беше да стане най-добрата приятелка на Ева и да я накара да й разказва абсолютно всичко. Анна я похвали, задето полага толкова усилия да помогне на гостенката да се почувства като у дома. Двете с Ева станаха неразделни и тя й доверяваше всичко — така на София не й се налагаше да я шпионира, за да разбере какви са чувствата й към Санти и дали той откликва на интереса й.
	Внезапно младежите отново започнаха да я забелязват — навярно си въобразяваха, че могат да я използват, за да се сближат с Ева. Вниманието им я радваше и тя умело играеше ролята си. Обаче новата й приятелка се интересуваше само от Санти. Охотно й разказваше как двамата яздили заедно, как играели тенис… Призна, че краката й се подкосявали, щом го видела, обаче досега не бил намекнал за нещо повече от обикновено приятелство.
	— Не се притеснявай — побърза да я успокои София. — Санти ми е най-близък от братовчедите ми и споделя с мен дори онова, което премълчава пред сестра си. Ще го подпитам и веднага ще те информирам. Но при едно условие — да не казваш на Мария, защото тя не може да пази тайни.
	— Добре, обаче внимавай. Не искам да изглеждам като влюбена глупачка.
	— О, не, няма! — усмихна се София.
	По-късно издебна Санти насаме на игрището за голф, където той упражняваше удара си.
	— Добре се справяш — похвали го.
	— Благодаря, Чофи.
	— Много си мил с Ева — яздите заедно, развеждаш я из ранчото…
	— Тя е много мила. — Той сложи на тревата поредната топка.
	— О, Ева е много повече. Всъщност не съм виждала по-красиво момиче от нея.
	— Да, красива е — разсеяно промърмори Санти — явно голфът му беше по-интересен от разговора.
	— А знаеш ли по кого си пада? — попита София, подбирайки думите си внимателно като змия, плъзгаща се през високата трева към жертвата си.
	— Кого? — Санти остави стика и се втренчи в нея.
	— Аугустин.
	— Нима? Шегуваш се.
	— Защо? Аугустин е много привлекателен…
	— София, не ти вярвам!
	— А ще повярваш ли, че снощи я е целунал? Само че тя не иска да се разчува.
	— Разправяй ги на старата ми шапка!
	— Давам ти честната си дума. Гледай да не се изпуснеш пред нея, че ще ме убие. Не се сдържах да не ти кажа — знаеш, че споделям с теб всичко.
	— За което съм ти безкрайно задължен — иронично подхвърли той. Замахна със стика, но не улучи топката и грозно изруга.
	— Ти пропусна! За първи път ти се случва. Какво ти става? Нали не ревнуваш от Аугустин?
	— Не, разбира се. Изчезвай, че ме разсейваш.
	— Добре, добре, отивам си. Чао до после.
	Санти не можеше да повярва, че красивата Ева харесва Аугустин. Не, не може да бъде! Присви очи и се загледа в София, Ева и Мария, които седяха на тревата и заговорнически си шепнеха нещо. „Какво ли е намислила Чофи?“ — помисли си. Познаваше я твърде добре, за да й се довери.
	По-късно София каза на Ева:
	— Съжалявам, но нищичко не можах да изкопча от Санти. Много е потаен. На твое място бих изчакала той да поеме инициативата. Знаеш ги мъжете — не харесват нахалните жени.
	— Е, поне не е казал, че не ме харесва — обнадеждено промълви Ева. — Благодаря, ти си истинска приятелка!
	София почувства угризения на съвестта.
	През следващите няколко дни тя наблюдаваше как Ева се движи из ранчото като Снежанка, следвана по петите от верните си джуджета Фернандо, Себастиан, Никито и Анхел. С облекчение забеляза, че след разговора им Санти е престанал да се интересува от русокосата красавица, дори я отбягва. Ева също не говореше за него, сякаш осъзнаваше, че е загубила битката.

	* * *

	Към края на гостуването си в ранчото Ева започна да изчезва часове наред. Или отиваше на езда, или заедно с Чикита пазаруваха в града. София беше доволна. Планът й беше проработил. Не само че беше предотвратила евентуалната романтична връзка между натрапницата и Санти, ами се беше отървала от задължението да я забавлява. Щеше да е още по-щастлива, ако Санти не беше станал неуловим. Сигурно още й се сърдеше, задето му беше съобщила неприятната новина за „тайната връзка“ между Ева и Аугустин. Тя се утешаваше с мисълта, че скоро ще му мине.
	Последният си ден в ранчото Ева прекара край басейна и на тенискорта. После се сбогува с братовчедите и отиде да си стегне багажа и да се преоблече. Санти седна до София и тайно й подаде бележка в запечатан плик:
	— Чофи, предай я на Ева, моля. Това е последният ми шанс. Внимавай да не те види Аугустин. Ще ме убие, ако разбере.
	Тя сви рамене и съчувствено му се усмихна:
	— Щом настояваш. Само че надали ще те огрее.
	— Длъжен съм да опитам.

	* * *

	София изтича обратно в къщата, втурна в кухнята и сложи чайника на котлона. Искаше да прочете писмото преди заминаването на Ева, затова щеше да разлепи на пара плика. Горкият Санти, нямаше представа какъв номер му е скроила. Така или иначе явно го беше убедила. Затананика си, докато внимателно разпечатваше плика. Извади сгънатия лист хартия и прочете краткото, написано на ръка съобщение: „Не си пъхай носа в чуждите работи, Чофи!“.
	Все едно я удари гръм. Кръвта нахлу в лицето й. Още няколко пъти прочете писмото, сякаш не вярваше на очите си, после го разкъса на малки парченца и ги хвърли в кошчето за смет. Закрачи напред-назад, питаше се какво да прави. Не искаше да се изправи лице в лице нито със Санти, нито с Ева.
	Накрая осъзна, че няма избор: трябваше да се държи така, сякаш нищо не се е случило и да изпрати гостенката. Когато излезе, Мария тъкмо се сбогуваше с новата си приятелка; изглеждаше съкрушена, лицето й беше облято в сълзи. София се огледа и като не видя Санти, изпита облекчение. Усмихна се престорено, прегърна Ева и обеща през другото лято да й гостува в Чили, а междувременно често да й пише.
	Внезапно Санти излезе измежду дърветата и тръгна към тях. Отмина София, прегърна Ева и я целуна толкова страстно, че момичетата смутено извърнаха очи. Двамата се бяха вкопчили един в друг като любовници, които не искат да се разделят. Целуваха се като мъж и жена, станали интимни, взаимно опознали телата си. София почувства, че земята се изплъзва изпод краката й, зави й се свят. Най-сетне двамата се откъснаха един от друг, Ева се качи в колата и шофьорът потегли. Санти маха за сбогом, докато автомобилът изчезна от погледа му, после се обърна към София:
	— Да не си посмяла пак да ме излъжеш! Разбра ли?
	Тя понечи да отговори, обаче гърлото й беше пресъхнало. Не смееше да мигне да не би сълзите й да бликнат и да издадат колко се срамува. Санти внезапно се усмихна и поклати глава:
	— Лошо момиче си ти, Чофи. — Въздъхна, прегърна я през раменете и добави: — Какво да те правя, а?


>	Десета глава

	В края на лятната ваканция Санти обяви, че заминава за Америка. Щом чу новината, София се разрида и се заключи в стаята си, а когато той я помоли да отвори, му извика да я остави на мира. По-късно обаче се засякоха на терасата и тя гневно възкликна:
	— Заминаваш само след месец, а си го пазил в тайна от мен. Защо?
	— Защото отначало смятах да пристигна там през септември, когато започват учебните занятия, после обаче реших да попътувам преди това. Пък и предчувствах, че ще се разстроиш. — Той сви рамене.
	— Две години! — София избърса сълзите си с опакото на дланта си.
	— Почти две години.
	— Кога ще се върнеш?
	— По-другото лято. През октомври или ноември — още не знам с точност.
	— Защо не останеш да учиш тук като другите?
	— Татко смята, че е важно да поживея в чужбина. Ще усъвършенствам английския си и ще получа добра квалификация.
	— Ще си идваш ли за празниците?
	— Не знам. — Той отново вдигна рамене. — Искам да попътувам, да опозная други държави. Предполагам, че ще използвам ваканциите, за да пътешествам. Мама и татко ще ми идват на гости, разбира се. — Видя отчаяното изражение на братовчедка си, изуми се от реакцията й и побърза да добави: — Чофи, недей така. Две години ще минат много бързо.
	— Не! Две години са цяла вечност! — изплака тя. — Ами ако се влюбиш в американка и се ожениш за нея? Може би никога повече няма да те видя…
	Санти се засмя и я прегърна през раменете. София затвори очи. Ах, как й се искаше той да я обича толкова силно, че да не замине и да не я изостави!
	— Надали ще се оженя на осемнайсет — тъпо е, нали, мила братовчедке? Така или иначе съпругата ми ще е от Аржентина. Нали не вярваш, че завинаги ще напусна родината си?
	София въздъхна:
	— Не знам… Страхувам се да не те загубя. Тогава няма кой да ме защитава от Ферхо и Аугустин. Нищо чудно да ми забранят да играя поло… — Тя подсмръкна и допря чело до шията му. Усети типично мъжката му миризма и за миг й се прииска да го целуне.
	— Ще ти пиша, обещавам. Дълги писма, в които ще ти разказвам какво се случва с мен. Обаче обещай и ти да правиш същото.
	— Ще ти пиша всяка седмица — прошепна тя. Изведнъж осъзна, че изпитва към него нещо много повече, отколкото към брат или братовчед, че е прекрачила границата и се е озовала на опасна и забранена територия. Беше влюбена в него. Досега не се беше замисляла, но докато се притискаше до него и усещаше дъха му върху челото си, разбра, че се е държала собственически с него, защото… защото го обичаше. Точно така. Не беше привлечена от него, а го обичаше с цялото си сърце и с цялата си душа.
	За миг се изплаши, че няма да издържи, че ще му признае любовта си. После се сепна — не, не биваше, беше нередно. Освен това той я обичаше като сестра; ако му разкриеше чувствата си, щеше да го изплаши и да го принуди да избяга от нея. Затова продължи безмълвно да се притиска до него и Санти така и не узна защо сърцето й тупти като обезумяла птица, опитваща се да избяга от клетката.
	Щом Санти се прибра у дома, сестра му веднага забеляза колко е пребледнял. Разпита го и той й разказа как София се е разридала, когато е разбрала за заминаването му.
	— Знаех, че ще се разстрои — добави — обаче не подозирах колко силно ще я разтърси новината. Когато се разделихме, тя побягна нанякъде.
	Мария веднага изтича да търси братовчедка си и едва не се блъсна в Дърмот, който играеше крокет с Антонио, съпруга на Соледад, отговарящ за поддържането на имота. Щом му обясни защо внучка му е побягнала, той остави дървеното чукче и си запали лулата. Обичаше София пламенно, както навремето беше обичал собствената си дъщеря. За него тя беше по-бляскава от слънцето. Когато пристигна в Аржентина след смъртта на съпругата си, тъкмо София го изтръгна от скръбта. Често казваше за нея, че е истински ангел — от онези, които Бог праща на земята да помагат на хората.
	Той помоли Антонио да го закара с каруцата до дървото омбу. Странно, въпреки че си „говореше“ с Антонио и с Хосе само чрез жестове, той се чувстваше по-спокоен с тях, отколкото с хората от фамилията, към която сега принадлежеше и дъщеря му. София седеше на най-горния клон и беше закрила с длани лицето си. Вдигна за миг глава, но щом видя дядо си, отново зарида, и то по-силно. Дърмот застана под дървото и й извика да слезе.
	— Нищо не се постига с плач, София Мелъди — добави и дръпна от лулата си.
	Тя се позамисли, после се подчини. Двамата седнаха на тревата под топлите лъчи на утринното слънце.
	— Младият Санти заминава за Америка, тъй ли? Не се тръшкай, рано или късно ще се върне.
	— Ама няма да го има цели две години! Не искам да живея без него.
	— Но ще ти се наложи — печално отбеляза Дърмот, спомняйки си любимата си съпруга. — Ще живееш, защото нямаш друг изход.
	— О, дядо, ще умра без Санти!
	Старецът отново дръпна от лулата и се загледа в дима, който се разсея във въздуха.
	— Право да ти кажа, едно ме интересува сега — дали майка ти знае.
	— Не, разбира се.
	— Щото си мисля, че хич няма да е доволна. Ще си навлечеш много неприятности, малката, ако Анна узнае.
	— Защо? Какво лошо има да обичаш някого? — предизвикателно попита тя.
	— Санти не е „някого“, а ти се пада първи братовчед, София Мелъди.
	— Голямо чудо.
	— Голямо е, да. — Той печално поклати глава.
	— О, дядо, иска ми се да умра!
	— На твоята възраст се влюбих в красива девойка досущ като теб. Бях луд по нея, обаче тя взе, че замина за Лондон и я нямаше цели три години. Бях сигурен, че ако я чакам, тя ще се върне при мен. Защото всичко се връща при онези, които чакат.
	— Не е вярно… — изплака София.
	— А ти пробвала ли си?
	— Не ми се е налагало.
	— Е, аз чаках. И знаеш ли какво стана?
	— Тя се върна, влюби се в теб и се оженихте. Нали?
	— Нищо подобно. Да, тя се върна, но вече не я исках.
	— Дядо! — София се засмя. — Тогава какво се връща при онези, които търпеливо чакат?
	— Идва им умът в главата. С течение на времето човек се осъзнава и започва да гледа на нещата трезво. През годините, докато чаках, помъдрях и си дадох сметка, че тази девойка не е за мен. Имаш късмет, че не се ожених за нея, иначе Имър Мелъди нямаше да ти е баба.
	— Иска ми се да я познавах… — промърмори София.
	Дядо й печално въздъхна. Не минаваше ден, през който да не мисли за съпругата си. Накъдето и да погледнеше, виждаше нея, и споменът за благото й, красиво лице му помагаше да продължи да живее без нея.
	— И на мен ми се иска. — Той преглътна и се просълзи. — Щеше много да те обича, София Мелъди.
	— Като нея ли съм?
	— Повече приличаш на майка си, но си чаровна като моята Имър. Много ми липсва. Беше всичко за мен.
	— И Санти е всичко за мен. — Тя се върна към болната за нея тема. — А наскоро разбрах, че съм лудо влюбена в него.
	— Сега е всичко за теб, обаче след няколко години дали ще е същото? Още си много млада.
	— Дядо, разбери! Искам само него и никой друг!
	— Ще мине време и ще го забравиш. Ще се появи някой красив аржентинец и ще те омагьоса, както преди години баща ти омагьоса младата Анна Мелъди.
	— Не, няма! Вечно ще съм влюбена в Санти.
	Дърмот се поусмихна, същевременно отново дръпна от лулата си.
	— Ами, чакай го тогава. Той ще се върне. Не заминава завинаги, нали? — Както обикновено не можеше да гледа внучка си тъжна и се опитваше да я утеши. Нямаше нищо на света, което би й отказал. Нито дори Санти Соланас.
	— Не.
	— Тогава имай търпение. Търпеливата котка хваща мишката.
	— Грешиш. Бързата котка хваща мишката. — София за първи път се усмихна, макар и печално.
	— Както кажеш, малката ми.

	* * *

	В началото на март, когато листата на дърветата започнаха да изсъхват и дългата лятна ваканция, започнала от декември, вече беше към края си, София отиде в къщата на Мигел и Чикита, за да се сбогува със Санти. Не беше забравила думите на дядо си. Щеше да чака любимия си с търпението на котка, дебнеща мишка. Нямаше да погледне друго момче, щеше да му е вярна завинаги.
	Последните седмици от ваканцията бяха истинско изтезание за нея. Видеше ли Санти, се изчервяваше, дланите й се изпотяваха. На върха на езика й беше да му признае любовта си и често замалко не се издаваше. Криеше чувствата си от всички, макар да й се искаше да изкрещи, че го обича, сякаш така щеше да запълни празнотата след заминаването му.
	Санти се стараеше да не говори пред нея за заминаването си, за да не я разплаче отново. Беше трогнат, че й стана толкова мъчно заради заминаването му. Чувстваше се като опитен воин, който отново се готви да влезе в битка и жените плачат сърцераздирателно и си скубят косите заради него. Даваше си сметка, че тя няма да му липсва. Разбира се, щеше да й пише, както щеше да пише на майка си и на Мария. Само че мислено вече се беше пренесъл в Америка, където го очакваха приключения и дългокраки, развратни красавици. А и когато се върнеше, София пак щеше да е в „Санта Каталина“.
	Най-после Санти излезе от къщи, следван от Антонио с багажа. Прегърна разплаканата Мария и стисна дланта на Фернандо, който тайничко се радваше на заминаването му. Санти го биваше за всичко, всички го обожаваха, той се носеше през живота като бърз кораб, докато самият Фернандо се чувстваше като влекач. Да, имаше известни постижения, но му струваха много усилия и с течение на времето му омръзна да се старае. Ето защо се радваше, че по-големият му брат заминава задълго. Вече нямаше да го засенчва…
	Санти прегърна София и отново обеща да й пише. Тя преглътна сълзите си и му каза, че още му е сърдита, но ще му прости, когато се върне. Радваше се, че не може да прочете мислите му, че не знае как сърцето й прескача всеки път, когато той й се усмихне, как лицето й пламва, когато той я целуне. За него тя беше по-малката сестра. За нея той беше целият й живот. Щеше да продължи да живее само заради надеждата, че след две години отново ще са заедно.
	Мигел и Чикита се качиха в колата и извикаха на сина си да побърза, защото закъсняват. Той се настани на задната седалка и помаха през стъклото на изпращачите. Фернандо се извърна и влезе обратно в къщата, но Мария и София не помръднаха, докато автомобилът не изчезна от погледите им.
	Следващите дни се сториха на София безкрайни. Нищо не можеше да й оправи настроението, а опитите на Мария да я развесели още повече я вбесяваха. Искаше й се всички да я оставят на спокойствие, за да скърби за изгубената си любов.
	Най-после на Мария й писна и избухна, когато София отказа да играят тенис:
	— За бога, престани!
	— Какво да престана?
	— Да се държиш така, сякаш някой е умрял.
	— Тъжно ми е, какво повече да ти кажа? Забранено ли е човек да скърби?
	— За какво скърбиш? Като ти гледа човек опечалената физиономия, би си помислил, че си влюбена в Санти.
	— Да, влюбена съм в него! И не ме е грижа кой ще го узнае.
	Мария беше потресена:
	— Та той ти е пръв братовчед! Не можеш да си влюбена в братовчед си!
	— Само че мога. Нещо против?
	Мария не продума няколко секунди, после, обзета от необяснима ревност, скочи на крака и извика:
	— Крайно време е да пораснеш! Твърде си голяма за детински увлечения. Освен това той не е влюбен в теб. Иначе никога нямаше да се увлече по Ева, нали? Не разбираш ли, че ще станеш за смях? Да не говорим, че е скандално да си влюбена в член на семейството. Нарича се инцест — кръвосмешение!
	— Кръвосмешение е любовта между брат и сестра, а той ми е братовчед — намръщи се София. — Е, очевидно вече не искаш да сме приятелки — добави, врътна се и излезе, като тръшна вратата след себе си, и то толкова силно, че картината вдясно падна на пода и стъклото се счупи.
	Мария се разрида — най-вече от гняв и заради усещането, че е била предадена. Как е възможно София да е влюбена в Санти? Не, това беше нередно… Опита се да подреди мислите си, да проумее защо ревнува и се чувства изоставена. Тримата със Санти и София бяха неразделни, сега тя беше излишна.

	* * *

	Лятото най-после свърши и всички се върнаха в Буенос Айрес. Новата учебна година започна, но София все така отказваше да разговаря с Мария. Не й продумваше, докато Хасинто ги караше с колата до училище, дори не я поглеждаше по време на часовете. И преди се бяха карали и София беше доказала, че е по-хладнокръвна. Притежаваше способността да изключи емоциите си, когато й е угодно, и сякаш се наслаждаваше на драмата. Избягваше Мария през междучасията, разменяше си шеги с приятелките си, сякаш нищо не помрачаваше щастието й.
	Мария беше твърдо решена този път да не се поддаде на провокациите. През първите няколко дни направи всичко възможно да няма допир със София, макар че нощем плачеше, докато заспи — толкова силно страдаше от случващото се. Най-лошото беше, че София настрои другите момичета срещу нея: обаянието й беше толкова силно, че всички безпрекословно й се подчиняваха.
	След седмица обаче решителността й се сломи — повече не можеше да издържа това положение. Беше нещастна и самотна, ужасно самотна. Преглътна гордостта си и написа бележка на братовчедка си: „София, моля те, нека пак сме приятелки“. София не благоволи да й отговори: беше сигурна, че Мария страда, и това й доставяше удоволствие. Скоро получи още една бележка: „Извинявай. Не биваше да ти наговоря онези неща. Сгреших и моля да ми простиш. Нека пак сме приятелки“.
	София отново не отговори, питаше се как да постъпи по-нататък. Разбра, че е стигнала твърде далеч, когато Мария се разрида по време на часа по история. През междучасието отиде при нея и заяви, че вече не е влюбена в Санти. Мария впери в нея насълзените си очи и каза, че й е все едно дали София го обича или не.


>	Единайсета глава

	_Буенос Айрес, 1958 г._
	Соледад чу, че двегодишната София плаче, и изтича в стаята й. Прегърна я и се опита да я успокои:
	— Спокойно, миличка, сънувала си нещо лошо, но вече си будна и аз съм при теб. — Загледа се в личицето на малката, целуна я и добави: — Каква си ми красавица! Даже когато плачеш.
	Анна почти не се интересуваше от дъщеря си. Не понасяше плача й като бебе и само щом малката захленчеше, веднага я връчваше на Соледад. Пако пък обожаваше дъщеричката си и не можеше да откъсне очи от нея. Щом се върнеше от работа, изтичваше в стаята й да й каже лека нощ или да й почете приказка. Покани Соледад в Буенос Айрес, защото виждаше, че София е много привързана към нея. Соледад прие охотно, въпреки че това означаваше да е разделена с Антонио по цяла седмица. През уикендите обаче се връщаше в ранчото със съпрузите Соланас и детенцето им и продължаваше обичайната си работа.
	— Искаш ли да спиш в моето легло? — прошепна на съненото момиченце, което кимна и облегна глава на гърдите й. Понесе го на ръце и когато се качи на горния етаж, чу гласове иззад затворената врата на дневната. Нямаше намерение да шпионира, но се спря и се заслуша. Анна и Пако разговаряха на испански.
	— Откъде се взе това в джоба ти? — гневно се сопна Анна.
	— Бях по работа, не е, каквото си мислиш — спокойно отговори Пако.
	— Нима? За какво ти е стая в хотел в същия град, в който притежаваш апартамент? За глупачка ли ме мислиш?
	Настъпи тишина. Сърцето на Соледад биеше до пръсване. Даваше си сметка, че би трябвало да занесе София в стаята й и да се престори, че нищо не е чула. Само че не устоя на любопитството, искаше да разбере за какво се карат. Най-накрая Пако каза:
	— Добре, имаш право.
	— Коя е? — изхлипа Анна.
	— Не я познаваш, уверявам те.
	— Защо? — Соледад чу как Анна стана.
	— Защото всеки мъж копнее за обич — въздъхна той.
	— Но… с теб се обичахме, нали?
	— Да, обичахме се в началото. Не знам какво се случи после. Ти се промени.
	— Аз ли? Нима твърдиш, че съм те тласнала в прегръдките на тази жена?
	— Не казвам, че вината е твоя. И двамата допуснахме грешки…
	— Искам да знам защо си с нея.
	— Влюбих се. Тя също ме обича. Ти ме пренебрегваш от години, какво очакваше?
	— Предполагам, сега ще ми кажеш, че това е някакъв извратен аржентински обичай — мъжете да си взимат любовници, когато се отегчат от съпругите си.
	— Анна!
	— Явно обичаят се предава по наследство.
	— За какво намекваш? — Тонът му внезапно се промени.
	— Говоря за баща ти и неговата… любовница. — Искаше й се да каже „уличница“, но интуитивно усети, че не бива да прекалява.
	— Не замесвай баща ми! — процеди Пако, питайки се откъде Анна е научила тази тайна. — Не желая да разговарям с теб, докато се държиш по този начин — добави и тръгна към вратата.
	Соледад се опита да избяга, но Пако излезе и тресна след себе си вратата, преди тя да се шмугне в стаята на детето.
	— Соледад! — извика той.
	„Край! Свършено е с мен — помисли си младата жена. — Сега ще ме изгони.“
	Само че вместо да й заповяда да си стегне багажа, Пако й каза:
	— Ела насам, искам да погледна София. — Изчака я да се приближи, целуна по челото дъщеричката си и прошепна: — Скъпата ми София. Нали ме обичаш? И аз те обичам. Повече от всичко на света. — Помилва детето по бузката и взе палтото си.
	— Излизате ли? — машинално попита тя и мигом съжали — не й влизаше в работата.
	Пако се обърна и кимна.
	— Няма да се върна за вечеря. И… още нещо. Не споменавай пред никого онова, което чу преди малко, разбра ли?
	— Да, сеньор. — Тя гузно се изчерви. Беше потресена от подслушания разговор. Нещата вървяха на зле, ако сеньор Пако наистина беше престанал да обича жена си. Домъчня й за господарката. Всъщност й домъчня и за двамата.
	Анна не помръдна от креслото — беше прекалено уморена и отчаяна. Пако беше признал, че има любовница. Чула го беше да излиза, значи отиваше право при нея. Не знаеше как да постъпи, боеше се, че нервите й няма да издържат, ще проследи неверния си съпруг и в пристъп на отчаяние ще прободе съперницата си. Може би леля Дороти е била права. Може би щеше да е по-щастлива, ако се беше омъжила за Шон и беше останала в Гленгариф.

	* * *

	Изминаха няколко седмици. Пако и Анна не повдигнаха отново онази тема и наглед нищо не се промени, само дето двамата напълно се смразиха и престанаха да разговарят помежду си. Тя ревниво наблюдаваше как Пако обсипва дъщеричката им с ласките и обичта, които преди даряваше на самата нея. Тя пък изцяло се посвети на синовете си, защото й беше трудно да обича София и съвсем безпричинно я обвиняваше за страданията си.
	Никога не се беше чувствала толкова нещастна. В началото на годината получи телеграма от баща си — майка й беше починала. Когато той пристигна в Аржентина, Анна откри, че дългата раздяла ги е превърнала в непознати. И че Имър — кротката, усмихната Имър, която винаги знаеше как да я утеши — много й липсва.
	Повери почти изцяло на Соледад грижите за София, момчетата ходеха на училище и тя вече разполагаше с повече свободно време. Превърна в ателие една от стаите в апартамента в Буенос Айрес и започна да рисува. Даваше си сметка, че не е велика художничка, но това занимание и даваше оправдание да прекарва повече време насаме. Пако никога не влизаше в ателието, то беше нейното убежище.
	Пако беше дълбоко засегнат, задето съпругата му беше паднала дотам да използва извънбрачната връзка на баща му като оръжие, с което да го нарани. Често му хрумваше, че романтичните им мигове в Лондон може би са само плод на въображението му. Представяше си Анна Мелодия, седнала до фонтана на Трафалгар Скуеър, и се питаше дали тя още е там. Сърцето му се късаше за нея. Защото още я обичаше.
	Един ден в началото на лятото Анна се разхождаше из полето с Аугустин. Зърна двойка зайци сред тревата, седна и придърпа сина си на скута си:
	— Миличък, виждаш ли зайчетата?
	— Да. Целуват се, мамо. А вие с татко вече не се целувате — изтърси той неочаквано. — Не го ли обичаш вече? Непрекъснато се карате и си крещите. Не ми харесва — добави и внезапно зарида.
	Анна беше поразена от въпроса, но бързо се овладя.
	— С баща ти понякога се спречкваме, както ти се спречкваш с брат си или с братовчедите си. Не е нещо сериозно. Дай да ти избърша сълзите. Ето, пак си хубавото ми момче.
	Докато вървяха обратно към къщи, тя си каза, че повече не може да живее така. Беше непоносимо за всички, не само за нея. Не биваше да позволи децата й да страдат заради нейното нещастие.
	Соледад ги посрещна пред къщата, по лицето й се стичаха сълзи. „Не! — помисли си Анна. — Господи, моля те, дано не се е случило нещо лошо с Рафаел!“
	— Какво има? — попита със свито гърло.
	— Сеньора Мария — Елена. Мъртва е.
	— Не може да бъде! Къде е мъжът ми? Къде е Пако?
	— Отиде при сеньор Мигел.
	Анна й нареди да наглежда Аугустин и се затича към къщата на Мигел и Чикита. Цялата фамилия се беше събрала в дневната, но колкото и да се оглеждаше, тя не видя съпруга си. Забеляза Чикита, чието лице беше подпухнало от плач, и я попита къде е Пако.
	— На терасата, заедно с Мигел.
	Анна си запробива път сред родствениците, докато стигна до терасата. Пако беше с гръб към нея, но се обърна, когато Мигел я поздрави и тактично се отдръпна встрани.
	— Скъпи, много съжалявам! — възкликна тя и се разрида, покрусена от студенината в погледа му. — Какво се е случило?
	— Камион е блъснал колата й, докато е пътувала насам. Ектор е в болницата. Съкрушен е. Като всички ни. — Той извърна поглед.
	— Пако, моля те.
	— Какво искаш от мен?
	— Допусни ме до себе си. Искам да те утеша.
	— Да ме утешиш ли? — повтори той, сякаш не вярваше на ушите си.
	— Да. Знам как се чувстваш. И съм готова да забравя изневярата ти. Искам да започнем на чисто.
	Пако навъсено я изгледа.
	— Искаш го, защото майка ми е мъртва, така ли?
	— Защото още те обичам.
	— Само че аз няма лесно да забравя онова, което каза за баща ми. Как можа да паднеш толкова ниско, че да представиш изневярата му за семейна традиция?
	— Моля те, не ми се сърди. Казах го само за да те нараня.
	— И успя. Доволна ли си?
	— Днес Аугустин ме попита защо вече не те харесвам. Беше пребледнял от страх. Не знаех какво да му отговоря, но се замислих върху думите му. Пако, наистина те харесвам. Само че съм забравила как да те обичам.
	Той се вгледа в тъжните й, насълзени очи и сърцето му се смекчи.
	— И аз съм забравил как да те обичам — промълви. — Срамувам се от себе си.
	— Не можем ли да поправим стореното? Любовта ни не е мъртва, нали? — Безкръвните устни на Анна потрепериха.
	— Съжалявам… Съжалявам, че ти причиних страдание.
	— И те моля да ми простиш за същото. — Тя се поусмихна, но погледът й беше тревожен.
	— Ела, Анна Мелодия. Имаш право, нуждая се от твоята утеха. — Пако я притегли към себе си и нежно я прегърна. — Нека започнем отначало. Никога не съм преставал да те обичам. Само те загубих… но сега отново сме заедно.

	* * *

	Погребаха Мария — Елена в семейната гробница. За нея тъгуваха не само членовете на многобройната фамилия, а и много приятели, познати и съграждани от Буенос Айрес. Всички бяха потресени от ненавременната й смърт, но никой не страдаше колкото Ектор. Състари се за броени часове, беше неутешим, сърцето му беше разбито. Скръбта го разяде, както ръждата разяжда метал, и той почина година по-късно.

	* * *

	Постепенно семейният живот на Анна и Пако се върна в предишното си русло. Гледаха как децата им порастват и като всички родители се гордееха с тях. Отново разговаряха помежду си, само че така и не си върнаха романтиката от дните и нощите в Лондон. Пако изостави любовницата си, Анна полагаше усилия да е чудесна съпруга, ала корените на дървото, символизиращо семейството им, бяха подкопани, макар наглед то да изглеждаше по-здраво.


>	Дванайсета глава

	_„Санта Каталина“, 1973 г._
	Късно вечерта София на пръсти се промъкна в стаята на дядо си и застана до леглото му. Силното му хъркане й подейства успокояващо, напомни й за детството, помогна й да се чувства в безопасност.
	Не искаше да го буди, обаче й се искаше той да се събуди. Знаеше, че не бива да е в стаята му посред нощ; ако майка й разбереше, щеше да й вдигне скандал. Още повече че през деня се държа ужасно не само с нея, а и с баща си. Обвини го, че глези внучка си, през цялото време го апострофираше. Дядо ОʼДуайър беше обещал на София кожен колан със сребърна тока, на която са гравирани инициалите й. Анна му се тросна, че си хвърля парите на вятъра, че внучка му е разглезена хлапачка, която не цени вещите си. Посъветва го да й подари нещо полезно — време било София да се захване с нещо полезно, вместо по цял ден да седи на някой клон на онова глупаво дърво. Младите госпожици на нейната възраст трябвало да рисуват и да свирят на някакъв инструмент, а не по цял ден да яздят и да се катерят по дърветата.
	Само че той заяви, че държи на обещанието си.
	Тъкмо затова София се беше прокраднала в стаята му: да му каже, че много ще се зарадва на колана и ще го пази като очите си, защото винаги ще й напомня за скъпия й дядо.
	Покашля се. Най-сетне Дърмот се сепна и се претърколи по гръб. В просъница вдигна ръка, сякаш да се предпази от някакъв призрак.
	— Аз съм, дядо, София — прошепна тя.
	— Да му се не види, момиче, какъв вятър те е довял посред нощ?
	— Искам да ти кажа нещо.
	— Ами, стига си стърчала там. Ела в леглото.
	Тя легна до него — още нещо, което майка й не би одобрила; ако я видеше, щеше да каже, че е нередно седемнайсетгодишна девойка да споделя едно и също легло със старец.
	— Какво искаш да ми кажеш, София Мелъди?
	— Ами, за колана, който ми обеща. Мама каза, че ще ми омръзне и ще го захвърля, обаче не е вярно.
	— Знам.
	— Тогава ще ми го купиш ли?
	Той стисна дланта й и дрезгаво се засмя:
	— Разбира се, София Мелъди.
	Замълчаха и се загледаха в сенките, танцуващи по тавана — хладният вятър нахлуваше през отворения прозорец и развяваше завесите.
	— Дядо, ще ти кажа още нещо. Искам колана по сантиментални причини.
	— Стига с тия купешки приказки. Говори като хората.
	— Искам го, защото те обичам, дядо — изтърси тя и се сепна — не го беше казвала на когото и да било.
	Дърмот беше толкова трогнат, че не отговори веднага — търсеше най-подходящите думи. Накрая промълви:
	— И аз те обичам, София Мелъди. Обичам те повече от всичко на света. А сега иди да спиш.
	— Може ли да остана?
	— Стига майка ти да не разбере.
	— Няма страшно, аз се събуждам много преди нея.

	* * *

	София се събуди, защото й беше студено. Притисна се към дядо си, за да се стопли, ала след няколко секунди осъзна, че студът лъха от вледененото му тяло. Тя седна на леглото и се загледа в него. Изглеждаше толкова щастлив, че ако не беше вкочанен, би очаквала гръмко да се разсмее. Само че лицето му беше застинало като маска и отворените му очи се взираха в нищото.
	София притисна пламналото си лице до неговото, сълзите й рукнаха като водопад, ридания разтърсваха тялото й. За първи път в живота си изпитваше такава скръб. Дядо й си беше отишъл. Дали сега е в рая с кротката си съпруга Имър? Как така беше починал? Та нали беше олицетворение на здравето?
	Опита се да си спомни последните му думи. Бяха говорили за колана, после му беше казала, че го обича. Като си спомни този момент, от гърлото й се изтръгна нечовешки вик, наподобяващ животински вой… който събуди всички в къщата.
	Щом насила я откопчиха от мъртвеца, тя се вкопчи в баща си. Едва сега напълно осъзна, че дядо й си е отишъл завинаги, и се разтрепери като лист. За разлика от друг път Анна даде воля на чувствата си. Разрида се, седна на леглото и прокара длан по леденото чело на баща си. Свали от шията си верижката със златното кръстче и го притисна до устните на мъртвеца. После помоли да я оставят насаме с него. Изчака всички да излязат, целуна безжизнената му ръка и отново заплака: не за мъртвеца в леглото, а за баща си, какъвто беше в детството й в Гленгариф. Тогава той я обичаше наравно с майка й… после София зае мястото й в неговото сърце. София, която й беше отнела не само бащата, но и съпруга, защото за Пако тя беше зеницата на окото му. Анна обаче нито веднъж не се запита защо е станало така, защото се боеше от отговора. Страхуваше се да признае, че може би Пако има право и че тя наистина се е променила. Как иначе би могла да отблъсне от себе си двамата мъже, които обичаше повече от всичко на света?
	Така или иначе вече не можеше да си го върне. Беше твърде късно. Навремето Имър й беше казала, че най-тъжната фраза е „твърде късно“. Сега я разбираше. Ако баща й можеше да се съживи, щеше да му каже колко много го обича. Въпреки че животът ги беше разделил, тя го обичаше с цялото си сърце, ала така и не му го каза. Всъщност често се срамуваше от него заради налудничавото му поведение, без да си дава сметка, че то е като упойващо вещество, което му помага да съществува без любимата си съпруга. Защо не си беше направила труда да го разбере? Затвори очи и се помоли: „Господи, позволи ми да му кажа, че го обичах“.

	* * *

	За да изрази голямата си обич към него, Анна уреди да бъде погребан под приведено евкалиптово дърво, сред конете и птиците.
	Отец Хулио прочете няколко молитви и произнесе кратка надгробна реч, после спуснаха ковчега в земята. Щом го заровиха, внезапно облаците се разкъсаха, ярък слънчев лъч проникна през тях и сякаш стопли земята. Анна се прекръсти и благодари на Всевишния, че е изпратил баща й в рая. Сърцето на София беше натежало от мъката. Без скъпия й дядо дори слънцето като че ли бе помръкнало.


>	Тринайсета глава

	_Университет „Браун“, 1973 г._
	Санти плъзна ръка под полата на Джорджия и откри, че тя носи чорапи. Прокара пръсти нагоре и докосна гладкото й бедро. Сърцето му затуптя по-силно в сладостно предчувствие. Целуна я и усети вкуса на ментовата дъвка, която си бяха разделили, когато си тръгнаха от купона. Беше впечатлен от дързостта й. Липсваха й задръжките на благовъзпитаните млади аржентинки, в нея дори имаше нещо цинично, което му допадаше.
	Тя страстно отвърна на целувката му, дългите й нокти, лакирани в червено, се впиха в плътта му. Ухаеше на скъп парфюм, а когато Санти плъзна език надолу, го лъхна миризма на пудра. Понечи да свали колана с жартиерите й, обаче тя прошепна, че предпочита да се люби, без да си сваля чорапите, и смъкна черните си бикини.
	Санти коленичи между разтворените й бедра и прокара длани по бедрата й. Джорджия безсрамно впери поглед в него, последваха два часа, през които му показа как да милва жена и му дари невъобразима наслада.
	— Джорджия — прошепна й — сигурно не си истинска. Искам да останеш в обятията ми цяла нощ, за да съм сигурен, че ще си тук сутринта.
	Тя се засмя, запали цигара и го увери, че през целия уикенд няма да правят друго, освен да се любят. Накрая, капнали от умора, заспаха голи на леглото. Санти сънуваше, че е в час по история на древните цивилизации. София също беше там. Беше по джинси и лилава тениска, косата й беше на плитка, завързана с червена панделка. Обърна се към него и му намигна, в следващия миг се превърна в Джорджия, която стоеше гола пред класа, но явно не й пукаше. Санти искаше София да се върне, само че тя беше изчезнала. Като се събуди, Джорджия беше между бедрата му. Вдигна глава и похотливо го изгледа, после се изкиска:
	— Миличък, изглеждаш така, сякаш току-що си видял призрак.
	— Наистина видях — прошепна той, но след секунда забрави всичко, освен чувственото удоволствие от езика й.

	* * *

	През първите шест месеца от двугодишния си престой зад граница Санти предприе околосветско пътешествие заедно с приятеля си Хоакин Барнаба. В Тайланд пребродиха квартала с червените фенери в търсене на плътски удоволствия. Пушиха канабис в Малайзия, в Китай вървяха по Великата стена и посетиха Забранения град. Видяха Тадж Махал и яздиха слонове в Индия, камили — в Африка и расови бели жребци — в Испания. Цели шест месеца се намираше на места, където родителите му не биха могли да го открият, и въздъхнаха с облекчение, когато в края на зимата им писа, че вече е в Род Айлънд, търси си жилище и се е записал за курсовете по Древна история и бизнес администрация в „Браун“.
	Отначало той си взе стая в хотел, но на първата лекция се запозна с двама симпатични американци от Бостън, които търсеха трети човек, с когото да си делят наема на къщата на Боуън стрийт. От пръв поглед си допаднаха взаимно и след края на лекцията вече бяха първи приятели.
	Франк Станфорд беше нисък, но широкоплещест и мускулест благодарение на редовните си посещения във фитнеса и участията си в турнири по поло и в тенисмачове. От първия миг се прехласна по Санти не само защото беше от Аржентина, което само по себе си беше вълнуващо, но най-вече защото и той играеше поло, а бе всеизвестно, че аржентинците са царе в този спорт.
	С приятеля си Стенли Норман, който предпочиташе да пуши канабис и да подрънква на китарата си, вместо да размахва тенисракета или стик за поло, поканиха Санти на Боуън стрийт да му покажат къщата. Оказа се в престижен квартал и чудесно обзаведена от майката на Франк. Стенли побърза да отбележи, че посещенията на момичета не са забранени, и добави:
	— Заради този твой акцент гаджетата ще ти се лепят като мухи на мед.
	Оказа се прав. Най-красивите момичета в кампуса преследваха Санти и не след дълго той разбра, че за разлика от девойките в Аржентина не искаха да се омъжат, а само да спят с него. Така или иначе той не отказваше, само че постъпваше с тях като берач на ягоди — някои оставяше за по-късно, а други консумираше веднага. През септември и октомври прекарваше уикендите в Нюпорт с Франк и близките му. Санти се превърна в герой за по-малките братя на Франк, които бяха чували, че аржентинците са най-добрите в света играчи на поло, а Джозефайн Станфорд, майката на Франк, си мислеше, че отдавна не е виждала толкова сексапилен младеж.
	Веднъж, след като играха тенис, тя му подаде чаша студена кока-кола, седна срещу него и започна да го разпитва, стараейки се да задава въпроси, каквито би задавала една майка. След като разбра, че ще изкара само едногодишен курс в „Браун“, се поинтересува дали след това той ще се върне в Аржентина.
	— Да, но първо ще попътувам и ще се прибера у дома в края на годината, за да продължа следването си в Буенос Айрес.
	— Сигурно си имаш приятелка. — Тя закачливо му намигна.
	— Не, госпожо Станфорд.
	— Моля те, наричай ме Джозефайн, иначе се чувствам като училищна директорка — подхвърли тя и си помисли, че ако беше с двайсет години по-млада, щеше да го отведе в спалнята си и да му докаже, че по нищо не прилича на някаква си директорка.
	Санти пък си мислеше, че би си легнал с нея, ако не беше майка на най-добрия му приятел. Убеден беше, че ще е страхотна в леглото.
	— Е, Санти, няма ли да запознаеш моя Франк с някоя симпатична млада аржентинка? Имаш сестри, нали?
	— Имам само една, обаче тя няма да му допадне. Обаче братовчедката ми София е тъкмо за него.
	— Защо мислиш така?
	— Тя е буйна, с труден характер, разглезена, но много красива и играе поло по-добре от него.
	— О, запалих се! — намеси се Франк. — Кога ще ме запознаеш с нея?
	— Като дойдеш в Аржентина. Тя още ходи на училище.
	— Имаш ли нейна снимка?
	— Да. Името й е София.
	— Ммм, харесва ми. Лесна ли е?
	— В смисъл?
	— Ще спи ли с мен?
	— Скъпи, не говори така пред майка си! — Джозефайн се престори на възмутена.
	— Е, ще си легне ли с мен? — настоя Франк, без да се трогне от упрека на майка си — знаеше, че тя се прави на интересна пред новия му приятел.
	— Няма! — тросна се Санти; изведнъж му стана неприятно, че разговарят за София по този начин, и съжали, че я е споменал. — Всъщност познавам момиче, което е тъкмо за теб — побърза да добави.
	— Не, не, само София ме интересува.
	Санти отново се упрекна, задето е заговорил за нея. Франк беше въшлив с пари, като нищо можеше да вземе самолета за Аржентина…
	По-късно в пощенската си кутия намери поредното писмо от София. Пишеше му всяка седмица, както беше обещала.
	— От кого е? — любопитно попита Стенли. — Получаваш повече писма от пощенската станция.
	— От една братовчедка.
	— Нима е от моята София? — Франк дойде от кухнята, носеше гевречета и плато с пушена сьомга. — Хапни си, вкусно е.
	— Не, благодаря. Ще прочета писмото в стаята си. Обикновено мама е многословна.
	— Нали каза, че е от братовчедка ти? — усмихна се Франк. — Няма значение. Довечера ще има купон у Джонатан Саквил. Ще дойдете ли, момчета?
	— Разбира се — отвърна Стенли.
	— Разбира се — повтори като ехо Санти, побърза да отиде в стаята си и зачете писмото.
C>
	Скъпи мой братовчеде Санти,
	Благодаря за последното ти писмо, макар да ми прави впечатление, че всяко следващо е по-кратко от предишното. Заслужавам повече, защото ти пиша редовно, и то дълги писма, макар мама да ми виси на главата и ме кара да си уча уроците. Аз съм добре… сравнително. Жегата е невъобразима. Миналата седмица Аугустин ме удари, защото се скарахме. Върнах му го, като хвърлих в басейна дрехите му, плюс любимите му кожени ботуши. Да му беше видял физиономията! Липсвам ли ти, Санти? Олеле, приключвам. Мама идва и изглежда бясна. Какво ли пак съм направила? Ако не ми пишеш скоро, няма да ти кажа.
	Целувки от мен!
@	София
C$
	Санти се позасмя, пъхна писмото в чекмеджето при предишните и за миг изпита носталгия, после обаче мъката по дома беше изместена от мисълта за купона на Джонатан Саквил.

	* * *

	Джонатан живееше на няколко преки от Боуън стрийт и беше прочут със страхотните си купони, на които канеше най-красивите момичета. Санти беше в необичайно лошо настроение — носталгията по Аржентина го измъчваше, може би подсилена от поредното писмо на София — но все пак реши да отиде на партито заедно с Франк и със Стенли.
	Джонатан ги посрещна на вратата — с едната си ръка прегръщаше през раменете две червенокоси красавици, с другата надигаше бутилката с водка.
	— Заповядайте, приятели! Веселбата тепърва започва! — изрече завалено.
	Голямата къща беше претъпкана с гости, музиката гърмеше, хората се надвикваха, за да разговарят.
	Франк се гмурна в тълпата, за да потърси красивата Карълайн, сестрата на Джо.
	— Заболя ме главата — измънка Стенли. — Връщам се у дома при Боб Дилън и Дейвид Бауи. Тук е прекалено шумно. Идваш ли с мен?
	— Да — кимна Санти; вече съжаляваше, че се е съгласил да дойде тук.
	— И вие ли си тръгвате? — попита някой зад тях.
	Двамата се обърнаха, Стенли изгледа момичето с дрезгавия глас, което ги беше заговорило, и отговори:
	— Да. Ще дойдеш ли с нас?
	— Не. — Тя се усмихна на Санти. — Познавам те. Май си тук отскоро. — Потрепери и загърна по-плътно червеното си палто. — Отивам си у дома, но не искам да съм сама. Ще ми правиш ли компания? — добави и пленително се усмихна.
	— Явно съм излишен — промърмори Стенли и бавно се отдалечи.
	— Как се казваш? — попита Санти.
	— Джорджия Милър. Виждала съм те в кампуса. От Аржентина си, нали? Май те мъчи носталгията. Ела, ще ти помогна да забравиш поне за малко колко ти липсва дома.
	— Ще е чудесно, благодаря.
	— Не ми благодари. И ти ми правиш услуга. Още като те видях за първи път, ми се прииска да си легна с теб.
	Свали си палтото и чак сега той успя внимателно да я огледа; не беше красива, но много секси, с едри гърди, тънка талия и дълги бедра: тяло на порнозвезда.
	— Нещо за пиене, Санти?
	— Уиски.
	— Толкова ли те мъчи носталгията?
	— Как позна?
	— Защото съм от Юга, красавецо. Харесва ми акцентът ти. Говори, колкото си искаш, не е необходимо да се преструваш пред мен. Ето ти уискито. Ще запалим камината, ще си пуснем музика и ще прогоним носталгията.
	Наведе се към камината, късата й поличка се повдигна и за миг той зърна чорапите й с дантели и черните й бикини.
	— Зарежи камината, Джорджия. Има само един начин да забравим родния дом — да се изгубим един в друг — промълви и пресуши чашата с уиски.
	— Тогава ела с мен. Жадувам да се изгубя в теб. — Тя го хвана за ръка и го поведе към спалнята.


>	Четиринайсета глава

	_„Санта Каталина“, декември 1973 г._
	През нощта Чикита почти не мигна. Не беше заради жегата и влагата, нито заради кошмара, който по едно време събуди Панчито. Как да заспи, като на следващия ден нейният Санти се връщаше у дома след две години, прекарани в Америка?
	Пишеше й често и тя очакваше писмата му с радост, примесена с малко тъга, защото той много й липсваше. С Мигел го бяха видели само веднъж, през пролетната ваканция, когато заедно с него гостуваха на приятеля му Франк Станфорд и семейството му в Нюпорт. Вече беше почти на двайсет и бе много възмъжал, не приличаше на момчето, което беше заминало да учи в Америка.
	Двете с Анна често сядаха на терасата и надълго и нашироко разговаряха за децата си. Анна много страдаше заради ужасното поведение на дъщеря си — вместо да се укроти с течение на времето, София ставаше още по-непокорна и непоносима. Направеха ли й забележка, отговаряше нагло и дори в пристъпи на гняв си позволяваше да обижда майка си. Получаваше лоши оценки по всичко, отлични бяха само съчиненията й, защото чрез тях тя се пренасяше във въображаемия свят на мечтите си. Преподавателите се оплакваха от дисциплината й. През уикендите в ранчото тя яхваше кон и се връщаше след часове, понякога късно вечерта. Капката, която преля търпението на Анна, бе откритието, че вместо да ходи на училище, София е подкупила шофьора да я води на уроци по танго при стар испански моряк на име Хесус.
	Когато й поиска обяснение, малката нахалница заяви, че училището вече няма какво да й даде и че иска да стане танцьорка. Анна разбра, че скандалите няма да помогнат и че трябва да измисли друг начин да контролира дъщеря си. Чикита тактично се опита да й подскаже, че София прилича на нея, обаче Анна не искаше и да чуе, а се оплакваше:
	— Върти всички на малкия си пръст, чувствам се като чудовище. Ако не внимавам, ще ме намрази.
	— Дай й малко повече свобода, може би тогава няма да ти прави напук.
	— О, не говори като баща ми — все това повтаряше.
	— Липсва ли ти?
	— Понякога. Липсва ми бащата, с когото израснах в Гленгариф… Но през повечето време ми лазеше по нервите. И той има вина, че София е толкова разглезена. Пако също не може да устои на чара й…
	— Прочутият чар на Соланас — усмихна се Чикита.
	— Прокълнатият им чар. Мама наистина беше чаровна. За разлика от леля Дороти, която беше пълна, грозна и така и не се омъжи.
	— Какво стана с нея?
	— Не знам… Срамувам се, че го казвам, обаче напуснах Ирландия и…
	Чикита искаше да я разпита за другите й роднини, но не посмя, а отново заговори за София:
	— Убедена съм, че това е само фаза в поведението й и скоро ще премине.
	— Не знам… Боя се, че ако й дам повече свобода, ще се превърне в същинска дивачка, която ще ни посрами пред хората.
	— Грешиш. Всички я обожават, само ти й намираш дефекти. Пък и нима те интересува хорското мнение?
	— Да, интересува ме! Сплетните ме ужасяват.
	Чикита си помисли, че дори след толкова години Анна се стреми да докаже на обществото, че не е за подценяване, затова непрекъснато се тревожи какво ще кажат хората за децата й. Искаше да й каже, че това е без значение, че всички я обичат и уважават, дори онези, които отначало я бяха смятали за жена, стремяща се към богатството и общественото положение на Пако. Искаше да й каже, че София й прави напук, задето тя, Анна, обожава синовете си и е готова да им прости прегрешенията. И че не бива да ревнува дъщеря си, задето е толкова ярка личност. Но щеше да си хвърли думите на вятъра.
	— Да сменим темата, че на София сигурно й горят ушите — промърмори Анна. — Сигурно си на седмото небе, че Санти се връща у дома.
	— О, да! Нямаш представа колко ми беше мъчно, че не е с нас на Коледа. Само че той искаше да попътува — мисля, че за година и половина е обиколил всички континенти. Много се е променил, възмъжал е, накуцването му е почти незабележимо.

	* * *

	Най-сетне дойде 12 декември — денят, в който синът й щеше да се върне у дома. Тя стана рано — беше толкова щастлива и макар да не беше мигнала през нощта, не чувстваше умора. Отиде в стаята на Санти, остави ваза с рози на нощното шкафче, дръпна завесите и си каза, че утринното слънце сякаш сияе по-ярко. Всички в къщата също бяха на крак, цареше радостно оживление. Само Фернандо приемаше със смесени чувства завръщането на брат си. Мигел седна зад волана на джипа и потегли към летището, а Чикита продължи да се суети с подреждането на къщата и с тържествения обяд. Мария не искаше да й се пречка, затова след закуската изтича при София, която закусваше на терасата със семейството си. Соледад побърза да й донесе чаша и прибори за хранене. Тя седна на масата и Анна я заразпитва как се чувства майка й.
	— Не е мигнала през нощта, а от сутринта сто пъти влезе в стаята на Санти, за да се увери, че всичко е идеално.
	— Ами Мигел? — попита Пако, без да отмести поглед от вестника.
	— Взе джипа и потегли към летището да посрещне брат ми. — Мария си наля чай и се обърна към братовчедка си: — А ти, София, сигурно също нямаш търпение да видиш Санти.
	— Ще го убия, ако си е пуснал брада. — Очите на София дяволито проблеснаха. — Бас държа, че първото, което ще поиска, е да играе поло. Рафа, нали ще организираме набързо един мач?
	— Престани, дразниш мама — разсеяно промърмори Рафаел.
	Анна въздъхна, спомни си съвета на Чикита и изненадващо дори за себе си каза на дъщеря си:
	— Вероятно Санти наистина ще предпочете да играе поло, вместо да разговаря целия следобед с нас, възрастните.
	— Моля? — София я изгледа изпитателно, но Анна само се усмихна и продължи да закусва. След малко двете момичета станаха от масата и изтичаха в стаята на София. Проснаха се на леглото и се закискаха.
	— Мама няма нищо против да играя поло! — възкликна София.
	— Не може да бъде!
	— Нещо я е прихванало, обаче няма да е задълго… Колко време имаме до пристигането на Санти?
	— Много… — въздъхна Мария.
	— Ох, едва издържам. Какво да облека? Хубавите ми дрехи са в Буенос Айрес… — Отвори гардероба и добави: — Тук държа само тениски и джинси.
	— Дай да се поразровим. Какво търсим?
	— Нещо като твоята красива рокля.
	— Като моята рокля ли? — изуми се братовчедката й. — Ама ти никога не носиш рокли, камо ли с дантели.
	— Санти не ме е виждал две години Искам да го поразя.
	— Гледай да поразиш Роберто — усмихна се Мария.
	Роберто Лобито, приятел на Фернандо, беше русокос, чаровен красавец и отличен играч на поло. Всички момичета въздишаха по него, изчервяваха се и заекваха, когато ги заговореше. Всички, с изключение на София. Тъкмо затова тя му беше много по-интересна от другите, истинско предизвикателство.
	След свадата с братовчедка си София реши: ако излиза с някой младеж, ще убеди Мария, че е забравила детинското влюбване в Санти и е лудо влюбена в друг. Не харесваше никого, обаче беше въпрос на престиж гаджето й да е най-красивия младеж в околността, затова избра Роберто Лобито.
	Не беше трудно. Вместо да се присмее на опитите му да я сваля, тя му позволи да я целуне. Беше противно. Нямаше да го издържи дълго. После й хрумна нещо. Затвори очи и при втората целувка си представи, че Санти я прегръща през кръста и впива устни в нейните. Тактиката се оказа успешна.
	След заминаването на Санти целият й свят рухна, не минаваше ден да не мисли за него. Всички я мислеха за приятелка на Роберто, но във въображението си тя бе тайната любовница на Санти… макар да имаше голяма разлика — не правеше секс с младия господин Лобито. Превръщайки се от дете в жена, тя осъзна, че и чувствата са се променили, превърнали са се в нещо много по-опасно. Нощем се мяташе в леглото, обсебена и същевременно засрамена от чувствените си мисли. Даваше си сметка, че са греховни, ала след известно време така свикна с тях, че престанаха да я плашат и дори я успокояваха, чувството за вина изчезна.
	Никой не подозираше какво желае с цялото си сърце и усилието да съхрани тайната си някак си й помагаше през дългите дни и месеци, последвали раздялата й със Санти.
	Извади от гардероба бяла лятна рокля и я показа на Мария:
	— Тази харесва ли ти? Мама ми я купи, за да ме откаже от джинсите, но дори не съм я носила.
	— Сложи я и ще преценим.
	София облече дългата рокля с тънки презрамки, която подчертаваше тънката й талия и едрите й гърди. Преметна през рамо дълга си плитка и застана пред огледалото.
	— Много си красива! — възкликна Мария.
	— Мислиш ли? — София си даваше сметка, че изглежда страхотно, макар да й беше малко неловко, защото не беше свикнала да носи рокля и се чувстваше уязвима. Странно как промяната във външността сякаш бе придружена от промяна на личността… — Не мога да нося косата си на плитка, можеш ли да ми направиш прическа — нещо драматично…
	Мария, която все още беше изумена от нейната промяна, я накара да седне пред огледалото на тоалетката и с помощта на фиби прибра тъмните й къдрици в кок на върха на главата.
	— Санти няма да те познае — заяви накрая.
	— Нито пък другите — промърмори София, макар да се интересуваше само от неговата реакция. За последен път се огледа, после с Мария тръгнаха към дома й, за да чакат пристигането на младия герой.
	Чикита поливаше цветята в градината, колкото да се намери на работа и да убие времето. Масите бяха подредени за обяд от Роса, Енкарнасион и Соледад, бутилки с питиета се изстудяваха в кофички с лед. Като видя момичетата, тя остави лейката и възкликна:
	— София, наистина ли си ти? Изглеждаш фантастично! Радвам се, че си с роклята, която с Анна избрахме в Париж.
	Седнаха под чадърите на терасата и забъбриха, но непрекъснато си поглеждаха часовниците. След малко дойде и Анна — със светлосиня рокля и широкопола шапка, нереално красива. Последваха я Пако с Малена и Алехандро, Фернандо, Рафаел и Аугустин. Братята на София започнаха да я поднасят, но Анна, щастлива, че за първи път дъщеря й изглежда женствена и елегантна, побърза да ги сложи на мястото им. Постепенно пред къщата се събраха всички членове на голямата фамилия и зачакаха.
	Най-сетне София зърна в далечината облаче прах, което бавно се приближаваше.
	— Идват! — извика. Разговорите секнаха, настъпи тишина. Чикита затаи дъх.
	Сърцето на София биеше до пръсване, дланите й се изпотиха. Внезапно съжали, че не носи риза и джинси — та нали така я помнеше Санти…
	Облакът от прах се уголемяваше и се приближаваше, докато от него не изникна джипът, мина по алеята, оградена от високи дървета, и спря пред ранчото. Санти — по-висок и още по-чаровен, със светлобежов памучен панталон, небесносиня риза и кафяви мокасини — слезе и махна на посрещачите. Младият американец се беше върнал у дома.


>	Петнайсета глава

	Санти Соланас не беше подозирал какво тържествено посрещане го очаква. Щом слезе от джипа, веднага го заобиколиха всички роднини, за да го прегърнат, да го целунат и да го разпитат за приключенията му в чужбина. Майка му плачеше от радост и облекчение, че синът й най-сетне се е завърнал в родния дом, а когато той я взе в обятията си, сякаш се разтопи. София хапеше устни, наблюдаваше го отдалеч и си мислеше колко се е променил — беше по-широкоплещест и по-мускулест отпреди. Беше заминал младеж, но вече беше истински мъж. Никога не се беше чувствала неловко с него, ала изведнъж изпита стеснение — непознато за нея усещане. В мечтите й той беше нейният любовник и тази интимна връзка беше станала толкова реална за нея, че сега й беше невъзможно да се върне към действителността. Изчервяваше се, щом го погледнеше, но той, разбира се, не подозираше какво става в душата й и я прегърна със същата братска обич като преди.
	— Колко ми липсваше любимата братовчедка! — възкликна. — Много си се променила, за малко да не те позная. Изглежда, докато ме е нямало, моята Чофи е станала красива жена.
	Преди тя да отговори, Рафаел и Аугустин я избутаха встрани, потупаха по гърба братовчед си и едновременно казаха:
	— Радваме се, че се върна.
	Той се огледа за Панчито и сякаш прочел мислите му, Мигел се появи с хлапето, което беше сложил на раменете си.
	— Панчито! — Санти го свали, прегърна го и му разроши косата. — Мъчно ли ти беше за мен?
	Малкият, който беше негово копие, се ококори, изкиска се, притисна се до него и му прошепна нещо, от което Санти прихна:
	— Направи ми голям комплимент — че съм космат като татко.
	Мария се приближи до тях:
	— Ей, малкия, позволи ми и аз да прегърна брат си.
	Фернандо се поколеба, после и той пристъпи към Санти, опитвайки се да потисне раздразнението и завистта си, задето бяха посрещнали брат му като кралска особа. Отметна назад черната си коса и насила се усмихна. Санти го прегърна и го потупа по гърба, както би сторил със стар приятел. Само че двамата не бяха приятели преди, нямаше да са и в бъдеще.

	* * *

	— Колко ми липсваше аржентинското барбекю — въздъхна Санти.
	— Какво друго ти липсваше, докато беше в Америка? — попита Мария.
	Той се позамисли, преди да отговори. Загледа се в далечината и си спомни дългите нощи, през които мечтаеше за аржентинската пампа, аромата на евкалиптите и безкрайния син хоризонт — толкова далечен, че бе невъзможно да се прецени къде е границата между земята и небето.
	— Най-много ми липсваше „Санта Каталина“ и всичко, свързано с ранчото — промълви накрая. Майка му и баща му толкова се трогнаха, че се просълзиха.
	— Да вдигнем тост за „Санта Каталина“! — предложи Мигел.
	Всички вдигнаха чаши… освен Фернандо, който едва сдържаше яда си.
	— Нека никога да не се промени — замечтано каза Санти, с мъничко тъга погледна непознатата, но красива млада жена в бяло, чиито очи бяха вперени в него, и се запита защо се чувства толкова неловко в нейно присъствие.
	По време на обяда бяха произнесени прочувствени речи — типичната за латинската раса сантименталност беше подклаждана от изпитото вино. За по-младите обаче тази сантименталност идваше в повече и мнозина едва сдържаха смеха си. Момчетата искаха да научат повече за младите американки и с колко от тях е спал Санти, обаче тактично отложиха въпросите за по-късно, когато щяха да са насаме с него на игрището за поло.

	* * *

	София се втурна в стаята си, тръшна вратата и почти разкъса роклята, докато я събличаше. Санти не беше харесал новата й външност, вероятно затова се беше престорил, че не я забелязва. Тя вече си даваше сметка, че изборът й е бил неуместен. За коя се опитваше да мине? Идваше й да потъне в земята от срам, задето се беше изложила пред всички.
	Смачка на топка роклята и я запрати в дъното на дрешника, заричайки се никога повече да не я облече. Навлече джинси и фланелката за поло, разпусна косата си, седна пред огледалото и я разреса, после я сплете и завърза плитката с обичайната червена панделка. „Отново съм истинската София“ — помисли си, избърса сълзите си с опакото на дланта си — никога повече нямаше да се преструва на онова, което не беше.
	Санти я видя да се приближава към игрището с типичната й арогантна и малко смешна походка и с облекчение забеляза, че познатата София се е върнала. Необяснимо защо, но му беше станало малко криво, като я видя с бялата рокля и прическата, подхождаща на дама. Несъмнено изглеждаше много секси, обаче не беше вярната му приятелка от детинство; бе прелестна млада жена, с която обаче бяха чужди един на друг. Ала щом поведоха разговор, познатото дяволито пламъче в погледа й се върна и той с радост установи, че макар да прилича на сексбомба, тя си е любимата му братовчедка.
	— Татко вече ми разрешава да играя във всички мачове — гордо му съобщи София.
	— Ами майка ти?
	— Няма да повярваш, но тази сутрин сама предложи да играя поло с теб. Сигурно е болна. Или леко се е побъркала.
	Санти й се усмихна, спомняйки си стотиците й дълги послания, написани с нечетлив почерк, които редовно получаваше в Америка.
	— Радвах се на писмата ти, Чофи.
	— И аз се радвах на твоите, дори малко ти завиждах. Изглежда, си изкарваше чудесно. Имаше ли си гаджета в Америка?
	— Да, много — отговори той и шеговито я стисна за врата. — Странно, ако сега ми кажат, че никога повече няма да напусна „Санта Каталина“, ще съм най-щастливият човек на света. В Америка беше интересно, обаче разбираш колко държиш на дадено място или човек, когато го напуснеш за известно време. При завръщането го виждаш в напълно нова светлина и обикваш още по-силно всичко, което си приемал за даденост, защото си почувствал липсата му. Разбираш ли ме?
	София кимна, ала той знаеше, че не би могла да проумее думите му, защото никога не беше напускала „Санта Каталина“.
	— И още нещо — добави. — Нещо много важно, което научих в чужбина. Моят приятел Стенли Норман ми разказа историята за безценния дар. Чуй я и ти. Едно момченце живеело с баба си и дядо си, който бил духовен човек и му разказвал интересни притчи. Една от тях била за безценния дар. Момченцето много я харесало и все разпитвало дядо си какъв е този подарък. Старецът му отговорил, че ще разбере, когато му дойде времето, и че подаръкът ще го дари с неподозирано и вечно щастие. Малчуганът очаквал с нетърпение този момент и когато получил велосипед за рождения ден, решил, че това е безценният дар. Само че новата „играчка“ скоро му омръзнала, а дядо му бил обещал, че ще е щастлив до края на живота си.
	Пораснал, влюбил се и се оженил, обаче скоро в брака му настъпил разрив и с жена му се разделили. Щастието отново му убягнало. Пътешествал по целия свят и на всяко ново място си казвал, че е открил вечното щастие, но все очаквал с нетърпение да види следващото и пак не бил щастлив. После пак се оженил, родили му се деца и като разбрал, че още не е намерил безценния дар, се отчаял.
	Дядо му си отишъл от този свят и с него си отишла тайната на безценния дар — така си помислил младият човек. Припомнил си щастливите мигове с него и се запитал защо дядо му неизменно бил доволен от живота. Изведнъж осъзнал, че безценният дар не е материален, а е изкуството да живееш за мига и да му се наслаждаваш. Защо да си хабиш силите за нещо, което може би няма да се случи? Защо да мислиш за вчерашния ден, който вече не съществува? Тази мъдрост научих, докато ме нямаше, и…
	— Да започваме! — извика Аугустин и прекъсна разказа на Санти.
	София беше запленена, историята й беше направила много силно впечатление. Искаше й се да научи още подробности за живота на Санти в чужбина, само че той й подвикна:
	— Побързай, Чофи, пак ще сме в един отбор като преди!
	София, Санти, Аугустин и Себастиан играеха срещу Фернандо, Рафаел, Никито и Анхел и макар мачът да беше приятелски, и двата отбора се стремяха към победата.
	Пако с удоволствие наблюдаваше дъщеря си и се гордееше с уменията й, ала й разрешаваше да играе само с братовчедите й, които бяха свикнали с факта, че една жена се състезава не по-зле от тях. А София искаше само да играе, за нея полото означаваше отхвърляне на ограниченията, наложени й от майка й. На игрището можеше да крещи, да си излива гнева, при това баща й я аплодираше.
	Мачът продължи почти до смрачаване. Веднъж — два пъти Фернандо едва не свали от коня брат си, но Санти само му се усмихна и още повече го вбеси. Зарече се, че следващия път ще го блъсне по-силно…
	Най-после играта свърши; София избърса потното си чело и обяви, че ще поплува в басейна, Санти кимна:
	— Чудесна идея. Идвам и аз.
	Рафаел и Аугустин ги последваха, но не и Фернандо. Каза им, че ще се срещнат при басейна, и ги проследи с поглед. Ах, как му се искаше Санти да се върне в Америка! Толкова спокойно си живееха без него, а сега всички отново го боготворяха и пак го издигнаха на проклетия му пиедестал…
	София се съблече в стаята си, загърна се с голяма хавлиена кърпа и тръгна към басейна, заобиколен от високи чинари и тополи. Въздухът беше наситен с аромата на евкалипти и окосена трева, водата примамливо проблясваше под лъчите на залязващото слънце. Тя захвърли кърпата и се гмурна в басейна. След малко чу гласовете на братовчедите и братята си и бръмченето на мотопеда на Себастиан, които нарушиха блажената тишина.
	— Вижте, София е гола! — извика Фернандо.
	— Вече не си дете, не бива да се къпеш гола — скастри я Рафаел.
	— Голямо чудо, нали сме братовчеди? — извика Аугустин, смъкна шортите си и също се гмурна във водата.
	— Държа на честта на сестра си — настоя Рафаел.
	— Честта ли? Тя отдавна я е загубила. С Роберто Лобито! — изсмя се Фернандо, съблече се и също скочи в басейна.
	— Както искаш, София, но да знаеш, че мама ще те убие, ако разбере — промърмори Рафаел.
	— Че кой ще й каже? — засмя се София.
	Санти също си събу шортите, сложи ръце на кръста си и застана до басейна. София не можеше да откъсне поглед от него. Беше виждала без дрехи баща си, братовчедите и братята си, обаче в голотата на Санти имаше нещо безкрайно привлекателно… Внезапно нещо я накара да отмести очи към лицето му и видя, че той я наблюдава. Изглеждаше вбесен. София напразно се опитваше да прочете мислите му. Защо й беше сърдит? Какво беше направила? След секунда Санти скочи в басейна, опитвайки се да прогони от въображението си представата за София, гола в прегръдките на Роберто Лобито.
	— Мама идва! — изсъска Рафаел. — Потопи се под водата, София. Ще се постарая да я разкарам възможно най-бързо.
	— Ама че напаст е тази жена! — изпъшка тя, обаче го послуша.
	— Здравейте, момчета. Знаете ли къде е София? — попита Анна.
	Аугустин каза, че след мача не са я виждали.
	— Няма я тук — добави Себастиан.
	— Надявам се — кисело промърмори Анна, защото вече беше забелязала, че са голи. — Ако я видите, кажете й да се прибере вкъщи.
	София едва я изчака да се отдалечи, подаде глава над водата и се закиска.
	Санти, който я наблюдаваше от другия край на басейна, изпита необяснима ревност. Внезапно му се прииска тя да не плува гола с момчетата. Идваше му да я зашлеви, задето излиза с Роберто Лобито. Как е възможно да избере тъкмо него?


>	Шестнайсета глава

	На другата сутрин Санти се събуди с мисълта, че е реагирал като кръгъл глупак. Защо си беше изпуснал нервите? Какво го засягаше с кого излиза тя? Дали пък не е искал да я предпази, както биха сторили братята й… После си я представи гола в леглото с Роберто Лобито и му се повдигна. Да му се не види! Можеше да излиза с когото си пожелае, само не и с Роберто!
	Той беше с няколко години по-голям от Санти и се мислеше за най-желания мъж на света след Рет Бътлър. Перчеше се из „Санта Каталина“, сякаш ранчото беше негово, и караше страхотна германска кола. Митото за вносните автомобили беше убийствено, но бащата на Роберто го беше платил, без да гъкне. „Мразя го! — помисли си Санти. — Защо се е лепнал за моята София?“
	Стана от леглото и откри, че радостта от завръщането в „Санта Каталина“ го е напуснала, помрачена от снощното му откритие. Влачейки крака, излезе на терасата; Мария седеше на масата под чадъра и закусваше. Той размени няколко думи с нея, после престорено небрежно я попита откога София излиза с Роберто. Без да подозира истинските му чувства, сестра му наля масло в огъня, като обясни, че през последните осем месеца младият Лобито прекарвал повечето уикенди в „Санта Каталина“. Санти отново почувства, че му призлява.
	Реши да поязди, за да се разсее. Разговорът с Хосе му помогна за малко да забрави тревогите си, но щом яхна коня и препусна по игрището, мислите за София отново го връхлетяха и всеки път, когато удряше топката, си въобразяваше, че е главата на Роберто Лобито.
	По едно време усети, че го наблюдават. София седеше на оградата и се взираше в него. Престори се, че не я забелязва, обаче не след дълго обърна коня и запрепуска към нея. Тъкмо сега беше моментът да й каже мнението си за нейния Роберто Лобито.
	Тя плахо му се усмихна, опитвайки се да потисне усещането, че всичко в нея се разтапя.
	— Какво търсиш тук? — попита я той с леден тон, без да слезе от коня.
	— Гледам те.
	— Защо?
	Тя въздъхна и едва чуто попита:
	— Защо ми говориш така? Какво съм направила?
	— Нищо.
	— Не играй игрички с мен, Санти. Познаваме се прекалено добре.
	— Какви игрички? Ядосан съм, точка по въпроса!
	— На мен ли? Задето излизам с Роберто Лобито ли?
	— Какво ме засяга с кого ходиш? — избухна той, вбесен от споменаването на омразното име.
	— Мисля, че те засяга. — Нервите й не издържаха и тя скочи от оградата. — Имаш право, това няма нищо общо с теб — добави, сви рамене, сякаш вече не я беше грижа, и понечи да се отдалечи.
	Санти скочи на земята и я хвана за рамото. Пусна юздите на коня, притисна я до дървото, сложи длан на тила й и впи горещите си устни в нейните. Стана толкова бързо, че когато той се отдръпна и промърмори някакво извинение, София се запита дали наистина се е случило. Искаше да му каже, че повече от всичко на света иска отново да я целуне.
	Санти яхна коня, тя задържа за миг юздите и промълви с треперещ глас:
	— Когато Роберто ме целува, си представям, че си ти.
	Санти я изгледа — вече не изглеждаше ядосан, а обезпокоен. Искаше му се да не е чувал думите й.
	— Господи, не знам защо го направих! — възкликна и пришпори коня.
	София го проследи с поглед и прокара пръст по устните си, които още потрепваха от страстната му целувка. Искаше й се да изтича след него, но краката не я държаха, пък и не смееше. Беше мечтала за тази целувка, само че в мечтите й Санти я беше целувал по-дълго. Ала и това й беше достатъчно… Той я ревнуваше! Възможно ли беше да е влюбен в нея? Не беше сигурна, но знаеше, че незабавно трябва да скъса с Роберто.
	Обади му се по телефона и му каза, че повече не иска да излиза с него. Отначало той не реагира. За първи път му се случваше момиче да го отблъсне.
	— Помни ми думата, правиш голяма грешка — процеди след малко. — Като се осъзнаеш, ще ме молиш да те приема обратно, обаче това няма да се случи. Разбра ли?
	— Ами, добре. — Тя затвори телефона.
	Мислеше, че Санти ще е щастлив, задето е скъсала с Роберто, само че той продължаваше да страни от нея и с приятелството им сякаш беше свършено. Нима беше забравил целувката? Тя не я беше забравила — щом затвореше очи, усещаше устните му върху своите. Не можеше да сподели с Мария, затова се оплака на Соледад, която я обожаваше и винаги я изслушваше и утешаваше. И този път се опита да я успокои:
	— Не се тревожи, мила, той е още млад и зелен. Ще се върне при теб, когато му дойде умът в главата. А ти ще си намериш друг приятел и пет пари няма да даваш за сеньор Сантяго.
	Брат й побесня, като научи какво е направила. Страхуваше се, че това ще развали приятелството му с младия Лобито. Проклетата егоистка мислеше само за себе си!
	Започна да го кани на гости още по-често, защото му доставяше удоволствие да гледа колко неловко се чувства София и за да й покаже какво е изпуснала. Роберто пък с радост се възползва и флиртуваше с всички момичета пред нея.
	На София й омръзнаха нелепите му номера, затова започна да изчезва с часове от ранчото — яздеше или се разхождаше из пампата. Мария чувстваше, че тя крие нещо от нея и се чувстваше наранена, задето най-добрата й приятелка я беше изолирала от живота си.
	Отначало Санти я избягваше с лекота и се мъчеше да си внуши, че случилото се е било само нещо като временно полудяване. Невъзможно беше да е влюбен в нея, все едно да бе влюбен в сестра си. Спомнеше ли си целувката им, стомахът му се свиваше на топка. През последвалите безсънни и мъчителни нощи често се питаше дали наистина я е целунал. Упрекваше се заради безразсъдността си; знаеше, че тя го обожава, и като по-зрял от нея би трябвало да си дава сметка за последствията. Хрумна му, че ако забрави случилото се, то някак ще се заличи.
	Постепенно обаче осъзна, че тя му липсва, че непрекъснато я търси с поглед, и му докривява, като не я види. Разумът му подсказваше, че с нея не могат да са любовници. Семействата им нямаше да го допуснат. Ала той копнееше за София, жадуваше я и постепенно съпротивата му се сломи. Налагаше се да говори с нея, да й каже, че я е взел за друга жена, или може би, че за миг се е поддал на налудничав импулс… каквото и да е, само не и истината. Не и че я обича все по-страстно и това го изтезава денонощно.
	Зърна Мария на терасата и я попита знае ли къде е София. Тя се намръщи, но преди да отговори, Чикита излезе от къщата с цял панер с играчки и нареди на сина си да се сдобри с братовчедка си. Санти се опита да възрази, че не са се карали, но тя го изгледа така, сякаш казваше: „За глупачка ли ме вземаш?“.
	— Откакто си се върнал, я избягваш — упрекна го Мария. — А тя очакваше завръщането ти с такава радост! Намери я и си поговорете откровено.
	Санти откри София под дървото омбу — беше се облегнала на ствола и четеше книга, конят й беше завързан наблизо. Горещината беше непоносима, черни облаци се скупчваха на хоризонта.
	Тя го чу да се приближава и вдигна глава.
	— Какво искаш? — попита и мигом съжали за грубостта си.
	— Да си поговорим. — Той седна до нея. — Не можем да продължаваме така.
	— Май да.
	Замълчаха. София си спомни целувката му и я зажадува отново.
	— Онзи ден… — подхвана нерешително. — Исках да ме целунеш. Защо избяга?
	— Защото любовта ни е невъзможна. Първи братовчеди сме, какво ще кажат нашите? — Санти закри с длани лицето си. Презираше се заради слабостта си. Трябваше да й каже, че я обича, но само като брат, и че е сглупил, като я е целунал.
	— Кого го е грижа за мнението им? — възкликна София и се почувства окрилена. Беше казал, че не е трябвало да го правят, а не че не го е искал. Прегърна го и облегна глава на рамото му. — Санти, влюбена съм в теб от дълго време. — Думите, които бе изричала толкова често наум, избликнаха от дъното на душата й. Той отмести длани от лицето си, взе я в прегръдките си и двамата се умълчаха, питайки се какво ще правят оттук насетне. Санти пръв наруши мълчанието:
	— Опитвах се да си внуша, че не те обичам, но… Често мислех за теб, докато бях в чужбина. Не подозирах, че съм влюбен в теб, едва сега осъзнах какво чувствам.
	— Кога по-точно?
	— Когато те целунах. Тогава си дадох сметка защо толкова те ревнувам от Роберто.
	— Засрами ли се?
	— Много.
	— Ако отново ме целунеш, пак ли ще се срамуваш?
	— Не знам… сложно е. Надали разбираш какво означава да се целуваме. Ти си ми първа братовчедка и…
	— Какво от това? — възкликна София. — Важното е, че се обичаме, че сме щастливи заедно и че се учим да живеем в настоящето.
	— Да, имаш право…
	София се поотдръпна и го изгледа, сякаш се опитваше да разгадае изражението му. Той плъзна длан по лицето й, прокара палец по треперещите й устни и изпитателно се взря в кафявите й очи, като че ли се мъчеше за последен път да се вслуша в гласа на разума. После забрави всичко, обхванат от страстта. Придърпа към себе си София и устните му намериха нейните. За секунда тя престана да диша, сякаш внезапно я бяха потопили под вода. Толкова пъти си беше представяла тази сцена, без да подозира неописуемото усещане, че тялото й се разтапя. Опита се да си поеме въздух и се отдръпна, сепната от силата на чувствата си. Зърна копнежа в очите на Санти, усети лудото биене на сърцето си… и му позволи отново да я целуне. Ето каква беше поуката от историята, която й беше разказал — в този миг тя съществуваше и се наслаждаваше на всяко ново усещане. Той нежно целуна слепоочията й, очите и челото й, любещите му пръсти следваха очертанията на красивото й лице. София бе опиянена от милувките му, от мириса на кожата му. Погълнати един от друг, не забелязаха как над тях се скупчват зловещи облаци, не усетиха първите капки дъжд, който скоро се превърна в порой и ги намокри до кости.


>	Седемнайсета глава

	През следващите дни двамата се носеха на крилете на любовта и се наслаждаваха на всеки откраднат момент, когато оставаха насаме. Целуваха се зад дърветата и храстите, в басейна, когато бяха сигурни, че не ги наблюдават. Призори яхваха конете, препускаха до дървото омбу и с нежни целувки посрещаха първите лъчи на слънцето. Изкатерваха се колкото можеха по-високо сред клоните на най-старото дърво в Аржентина, тяхното омагьосано царство, и с джобното ножче на Санти изписваха в кората тайни послания. Вечерите — най-любимото им време — сядаха на уханната трева, взираха се в безкрайния хоризонт и смаяно наблюдаваха приказния, меланхоличен залез.
	София чувстваше, че сърцето й ще се пръсне от опияняващата я любов към Санти. Боеше се, че близките й ще забележат как вече не говори, а пее, как не тича, а танцува. Сега разбираше защо хората са готови на всичко, дори да убиват, в името на любовта.
	Най-хубавото беше, че отношенията й с майка й се подобриха. Новата София беше услужлива, внимателна и без капчица егоизъм.
	— Ако не знаех истината, щях да кажа, че е влюбена — отбеляза една сутрин Анна.
	— Тя наистина е влюбена — подхвърли Аугустин.
	— Нима? В кого?
	— В себе си — побърза да се намеси Рафаел.
	— Не говори така, скъпи. Иначе има опасност тя отново да стане опаката София — смъмри го Анна.
	Всъщност в момента повече я интересуваше Хасмина, приятелката на Рафаел, дъщеря на Игнасио Пеня, най-прочутия адвокат в Буенос Айрес. Искаше й се Хасмина да й стане снаха, защото произхождаше от семейство, с което тя, Анна, щеше да се гордее. Всъщност познаваше майка й и често се виждаха на неделните църковни литургии, защото госпожа Пеня беше ревностна католичка. Добре щеше да се сприятели с нея, защото тази жена щеше да допринесе за блестящото бъдеще на Рафаел.

	* * *

	Любовната връзка между Санти и София остана в тайна за повечето обитатели на ранчото, а онези — например Аугустин и Рафаел — които подозираха, че нещо се случва, си мислеха, че е невинно мимолетно увлечение, при това доста очарователно. И преди двамата изчезваха с часове, само че сега си разменяха погледи и жестове, чието значение разбираха само те. Обитаваха свят на мечтите и вярваха, че са неуязвими и че нищо не може да съкруши любовта им. Живееха в безценното настояще, миналото и бъдещето не съществуваха.
	София вече не държеше да играе поло, а прекарваше доста време в кухнята и помагаше на Соледад. Вече не дразнеше майка си — напротив, обръщаше се към нея за съвети относно облеклото и грима си. Анна беше на седмото небе и реши, че дъщеря й най-сетне е пораснала и поумняла. Дори Пако, който сякаш преди не беше забелязвал скандалното й поведение, призна, че дъщеря му е претърпяла положителна промяна.

	* * *

	— София! — провикна се Анна от спалнята си. Навън валеше като из ведро, дъждът беше нахлул през отворения прозорец и на пода се беше образувала голяма локва. — Соледад!
	Двете влязоха едновременно и въпросително я изгледаха. Тя се скара на Соледад, задето не е затворила всички прозорци, и й нареди веднага да подсуши пода. После се обърна към дъщеря си:
	— Ще те помоля за една услуга.
	— Каква? — неохотно попита София, надявайки се да не е нещо, което ще я раздели дори за малко със Санти.
	— В четири часа Антонио пристига с автобуса от Буенос Айрес — горкият наложи му се да постои в болницата. Ще помолиш ли Санти да го вземе с пикапа? Знам, че е неприятно, обаче Рафа и Аугустин не могат да отидат.
	— О, той няма да има нищо против. Може и аз да го придружа — добави София, едва прикривайки радостта си. Щяха да прекарат целия следобед край езерото, само двамата!
	— Благодаря, много мило. Не ми се излиза в този дъжд.
	— На мен пък ми харесва! Отивам да кажа на Санти. — София се втурна по коридора.
	Санти изпадна във възторг от новината, че ще бъде целия следобед насаме с нея. Постъпиха подло и решиха да не поканят Мария, която си играеше с Панчито в дневната. Затичаха се през дъжда и докато стигнат до пикапа, станаха вир-вода. Потеглиха от ранчото в два и половина, за да имат на разположение малко повече време, преди да вземат Антонио. Санти пусна радиото и двамата затананикаха заедно с Джон Денвър. Не изпитваха необходимост да разговарят, достатъчно им беше, че са заедно. Заради пороя улиците на селцето бяха опустели, само някакъв старец с опърпана шапка седеше на скамейка на площада, сякаш не забелязваше проливния дъжд. Скоро излязоха на шосето, което минаваше край езерото. Санти зърна уединено местенце сред групичка дървета и спря пикапа. Двамата слязоха, хванаха се за ръце и се затичаха под дъжда. Спряха под едно дърво, огледаха се, за да се уверят, че са сами, едва тогава Санти притисна София до грапавия ствол и я целуна по шията. Отметна мократа коса от челото й и впери поглед в устните й. Дори когато потръпваха от гняв, те пак му се струваха безкрайно съблазнителни. Прегърна я през кръста и я притегли към себе си. Когато се притисна до него, София усети възбудата му.
	— Искам да те любя, Чофи — прошепна той, без да откъсва поглед от лицето й.
	— Не бива — отвърна тя, засмя се гърлено и добави: — Не и тук. Не и сега. — Засмя се, за да прикрие боязънта си. От две години копнееше да се люби с него — от момента, в който осъзна, че го обича. Сега обаче се страхуваше.
	— Ела. — Той хвана ръката й, целуна опакото на дланта й, без да престава да я гледа в очите. — Не се бой, ще бъда нежен с теб. Обичам те.
	Отведе я в стар хангар за лодки на брега на езерото, почти скрит сред високите треви и тръстики. На бледата светлина, проникваща през пролуките в дървените стени, видяха прашна преобърната лодка, напомняща кит, изхвърлен на брега. Проснаха се на купчина празни чували от зебло и се заслушаха в трополенето на дъжда по ламаринения покрив. София се сгуши в Санти не защото й беше студено, а понеже трепереше от страх.
	— Не бой се, ще бъда много нежен — повтори той и я целуна по слепоочието, затрогнат от страха й. Нямаше го надменното и капризно момиче, това бе София, която само той познаваше. Усмихна й се, за да я окуражи, подпря се на лакът и прокара пръст по устните й. Очите му я изгаряха, струваше й се, че проникват в душата й. Тя не продума — в подобни съдбовни моменти думите бяха излишни.
	Санти се наведе и я целуна — по очите, носа и най-накрая по устните. Езикът му проникна между тях и обходи зъбите и венците й, ръката му се плъзна под тениската й и нагоре към гърдите й. Накара я да вдигне ръце и свали мократа дреха — под оскъдната светлина тялото й беше бледо като перла. Целуна шията и раменете й, обходи с език зърната й, докато насладата се превърна в болка на друго място, далеч от устните му, между бедрата й. Ала София не искаше той да престане, защото болката беше примесена с неописуема наслада.
	Санти разкопча джинсите й и тя ги смъкна заедно с белите си бикини. Той започна да я милва, без да откъсва поглед от пламналото й лице и притворените й клепачи. Крехкото равновесие между детето и жената й придаваше неземна красота, излъчваща се от нея като златистата светлина на есента. После ръката му се озова на онова тайно място, което тя бе открила през дългите, горещи нощи, когато копнежът по него я беше научил сама да задоволява страстта си. Само че допирът му не бе като докосването на собствените й пръсти, а нещо съвсем различно и тя си позволи изцяло да се отдаде на удоволствието. Стисна клепачи и без да осъзнава, широко разтвори бедрата си. Санти вече не беше в състояние да сдържа желанието си; свали си ризата и джинсите и ги захвърли встрани. София се завърна от онова далечно място, на което се беше пренесла, и се ококори, като видя мъжествеността му. Той хвана ръката й и я накара да го докосне. София не се възпротиви, обаче го разгледа с любопитството на човек, проучващ непознат артефакт, после го пусна. Санти се засмя, отново хвана ръката й и й показа как се прави, после придърпа джинсите, които беше захвърлил, и извади от джоба нещо, увито в станиол. Обясни, че е важно да вземат предпазни мерки, че не би допуснал да забременее.
	Проникна в нея и тя стисна клепачи, очаквайки да я прониже силна болка, ала това не се случи. Изпълни я топлина и прогони последните остатъци от страха й. Вкопчи се в Санти и се раздели с невинността си с въодушевлението на новопокръстените. В Америка той беше правил секс с много жени, но се любеше за първи път със София.
	Когато излязоха от хангара, дъждът беше спрял, слънцето надничаше през разкъсващите се облаци и под лъчите му езерото блестеше като полирано сребро.
	— Антонио! — възкликна София — внезапно си беше спомнила целта на пътуването. — За малко да забравим да го вземем от автогарата.
	Санти си погледна часовника:
	— Имаме още петнайсет минути за целувки. — И отново я взе в обятията си.

	* * *

	След като вкуси забранения плод, София стана ненаситна. Не беше лесно да намират уединени места в ранчото, далеч от погледите на гаучосите и приятелите, но, както казваше дядо ОʼДуайър, който търси, намира.
	Дългата лятна ваканция не беше свършила и на София не й се налагаше да бъде през седмицата в Буенос Айрес. Само че двамата влюбени откриха, че е почти невъзможно да се любят, без страхът да ги заловят да помрачи удоволствието им. Случваше се по време на сиестата да се скрият на тавана в къщата на София — помещението беше далеч от спалнята на родителите й и рядко го използваха. Понякога нощем тайно се измъкваха от домовете си и се любеха под звездното небе и всевиждащата луна.
	Крояха планове за бъдещето, непостижимо като облаците в небето. Даваха си сметка, че не могат да живеят като съпруг и съпруга в „Санта Каталина“, ала оптимизмът им беше безграничен. В едно обаче бяха сигурни — че ще се обичат вечно.


>	Осемнайсета глава

	Една сутрин в края на февруари при ставането от леглото София усети, че й се повдига, но реши, че вечерта е хапнала нещо развалено. Неприятното усещане премина и тя го забрави до следващата сутрин; този път й беше много зле и повърна.
	— Не знам какво ми става — оплака се на Мария, докато двете се въртяха из кухнята и приготвяха торта за рождения ден на Панчито. — Всяка сутрин ми се повдига.
	— Типично за бременните — засмя се братовчедка й.
	— Поредното непорочно зачатие — пошегува се София, макар да й идваше да заплаче при мисълта, че може да е бременна. Със Санти бяха станали любовници преди около шест седмици и половина и той винаги използваше презерватив. Насили се да изтика мисълта в дъното на съзнанието си — може би се тревожеше напразно.
	Мария я изгледа и за пореден път се възхити от красотата й — София сияеше и изглеждаше шик дори с кухненската престилка.
	— Защо ме гледаш, глупачке?
	— Много си красива.
	— Благодаря, ти също. И не казвай, че си закръглена — тъкмо в това ти е чарът.
	— За мен ти означаваш много, София. Ти си най-добрата ми приятелка.
	— И ти си моята най-вярна приятелка. А сега да побързаме, иначе децата напразно ще чакат тортата.
	Чикита беше поканила на терасата всички приятелчета на Панчито, София разговаряше с другите жени под акациевото дърво. Санти я гледаше отдалеч — обожаваше драматичното й жестикулиране, дяволитата й усмивка. София усети погледа му и се поизвърна към него, той примигна два пъти — тайният им знак — тя стори същото. Санти побърза да се отдалечи, да не би някой да забележи безгласната размяна на реплики.
	По-късно същата вечер двамата седяха на скамейката под верандата на дома му и в мрака се държаха за ръце. Всички си бяха легнали, къщата беше притихнала, бе захладняло. Есента идваше и прогонваше горещите, влажни нощи с полъха на свеж, но вдъхващ меланхолия вятър.
	— Мразя края на лятото — промълви Санти.
	— Само си представи колко ще е хубаво зиме да седим пред камината.
	— С теб всичко е хубаво, Чофи. Обичам те.
	— Обичаш ме, защото съм различна от другите, сам го каза. — Тя се засмя и се притисна до него.
	— Кой може да ти устои? — Санти въздъхна и я целуна.
	— Да отидем при дървото омбу — предложи София.
	Той се усмихна:
	— Знам какво ти се върти в главата. А само преди няколко месеца беше невинно дете.
	— А ти ме прелъсти. И да, като кавалер трябва да поемеш вината и да защитиш честта ми. Още доста ми е останала.
	— Какъв пропуск! Веднага да отидем при нашето дърво и да поправим грешката. — Санти я хвана за ръката и двамата изчезнаха в мрака.

	* * *

	На другата сутрин на София отново й се повдигаше. Едва успя да изтича до тоалетната, за да повърне. Изми си зъбите и изтича в стаята на майка си:
	— Болна съм, мамо, повръщах! — изплака жалостиво и се просна на широкото легло.
	Анна сложи длан на челото й:
	— Нямаш температура, но за всеки случай ще повикам доктор Хигинс. Вероятно е някакъв вирус.
	София остана в леглото, защото изведнъж я обзе страх. Ами ако наистина е бременна? Невъзможно е, никога не се бяха любили без предпазно средство, а според статистиката кондомите осигуряваха почти стопроцентова гаранция против забременяване. И все пак… мисълта хвърляше тъмна сянка над душата й и тя напразно се мъчеше да я прогони.
	Доктор Игнасио Хигинс, който от години беше лекар на семейство Соланас, окуражаващо се усмихна на София и започна да я разпитва. Сърцето й се сви, идваше й да заридае.
	— Докторе, нали не е нещо сериозно? — попита го, вкопчвайки се в последните останки надежда, макар вече да знаеше отговора — иначе защо той щеше да я разпитва за цикъла й?
	Лекарят хвана ръката й и нежно я помилва:
	— Боя се, че си бременна. — Знаеше, че е неомъжена. Знаеше и как семейството й ще приеме новината, че София очаква незаконно дете, при това самата тя е почти дете, само на седемнайсет.
	Тя се почувства така, сякаш я бяха ударили в слънчевия сплит и й бяха изкарали въздуха.
	— Бременна? Сигурен ли сте? Господи, какво ще правя? — изплака. — Какво ще правя?
	Доктор Хигинс се опита да я успокои, обаче тя беше неутешима: пред очите й бъдещето се беше превърнало в черна празнота и нямаше начин да го върне обратно.
	— Редно е да кажеш на майка си — добави той, изчаквайки я да се поуспокои.
	София пребледня:
	— Сигурно се шегувате. Знаете каква е, нали? Ще ме убие! Не, не мога да кажа на нашите, защото никога няма да ми простят! — добави и отново се разплака.
	Лекарят състрадателно я изгледа. Безброй пъти беше попадал в подобни ситуации: млади жени, съкрушени от новината, че са на път да дарят живот на едно същество, вместо да се радват на чудото, сътворено от природата. Така или иначе всеки път той се трогваше от искрената мъка на момичетата и съжаляваше, че не може да им помогне.
	— Имаш ли избор, София? Така или иначе ще разберат. Не можеш да скриеш детето в утробата си.
	Тя машинално сложи ръка на корема си и затвори очи. В нея растеше детето на Санти, частица от любимия й мъж. Беше най-ужасният момент в живота й, същевременно и най-щастливият. После си представи как ще реагират родителите й и я побиха тръпки. Ала нямаше избор — те трябваше да научат какво е станало.
	— Ще съобщите ли на мама вместо мен? — попита плахо. Лекарят кимна, нямаше да му е за първи път. Тази неблагодарна задача спадаше към професионалните му задължения. Надяваше се родителите на София да не излеят гнева си върху него, както се беше случвало неведнъж.
	— Не се безпокой, миличка, всичко ще се оправи — каза й, погледна я и добави: — Не можеш ли да се омъжиш за бащата? — Още щом го изрече, съжали за нетактичността си — явно бракът беше невъзможен, иначе тя нямаше да е толкова нещастна.
	София поклати глава и се разрида. Страхуваше се от реакцията на майка си, но сега не й оставаше друго, освен да чака разразяването на бурята. Толкова пъти беше вбесявала Анна с бягствата си от училище и с други безразсъдни постъпки, обаче този път провинението й беше непростимо и гневът на майка й щеше да е чутовен. А пък ако разбереше за Санти, можеше да убие и двамата…
	Вратата с трясък се отвори; Анна, бледа като платно, влезе в стаята и изкрещя:
	— Как можа? Така ли ни се отплащаш за всичко, което правим за теб? Да ни посрамиш пред всички! Къде ти беше умът? Защо допусна да се случи? Не стига, че си правила… без да си омъжена, ами и това! Никой не ме е разочаровал като теб, София! — Тя тежко се отпусна на стола до леглото и наведе глава.
	София не продума. Анна се загледа през прозореца, като че ли виждаше Бог в небето, надвиснало над безкрайната пустош, и отчаяно възкликна:
	— Отгледахме те в дом, в който се почитат Божиите закони. Къде сбъркахме? Твърде много ли те разглезихме?
	София се взираше в шарките на завивката, като че ли се опитваше да разгадае някакво тайно послание. Всичко беше прекалено невероятно, за да го приеме насериозно.
	— Сега си давам сметка, че съм се държала прекалено строго с теб, затова все се опитваше да нарушиш правилата. Но не исках семейството да ме обвини, че освен всичко друго съм и лоша майка…
	София едва издържаше самообвиненията й. Ако това се беше случило с Мария, Чикита щеше да прояви разбиране и да й се притече на помощ, а не да се прави на мъченица.
	— Кой е бащата? Кой е, кажи! Не си се виждала с никого, освен с момчетата от семейството… — Изведнъж изражението й се промени и тя потрепери от отвращение. — Божичко, Санти е! Нали? Трябваше да се досетя и да го предотвратя! Гнусни сте, и двамата. А той… той… нали уж е възмъжал и отговорен човек… как можа да прелъсти едно седемнайсетгодишно момиче! — Анна горчиво заплака. — Трябва да кажа на баща ти. Да не си мръднала оттук, докато не се върна.
	София искаше да изтича при Санти и да му разкаже всичко, обаче за първи път в живота си нямаше сили да направи напук на майка си.
	Беше средата на седмицата, Пако беше в Буенос Айрес, а пък Анна отказа да му съобщи по телефона защо го моли незабавно да се прибере у дома. Докато шофираше към „Санта Каталина“, му хрумнаха какви ли не страховити сценарии. Анна го информира незабавно и двамата обсъждаха положението повече от два часа. Накрая Пако се предаде и прие предложението на жена си, която вече си беше внушила, че бебето ще е умствено увредено и че София трябва да направи аборт. Когато най-накрая той отиде при дъщеря си, тя спеше на леглото, свита на кълбо.
	— София — прошепна й. Тя отвори очи, видя обичта, изписана на лицето му, прегърна го, опря глава на гърдите му и заплака като дете:
	— Съжалявам, татко, много съжалявам…
	— Не плачи, мила. Не ти се сърдя, всичко ще се оправи, ще видиш.
	— Обичам го, татко!
	— Знам, обаче той ти е братовчед. Бракът между братовчеди не е забранен със закон, обаче в нашия свят това не е прието и дори е срамно. Освен това си много млада. Това е само временно увлечение.
	— Не е, татко, обичам го. А мама ме мрази… — изплака София.
	— Не те мрази, само е разочарована. С нея обсъдихме надълго и нашироко положението и ще направим всичко, което е в твой интерес.

	* * *

	София влезе с наведена глава в дневната, където родителите й я чакаха, за да й съобщят решението си, и седна на канапето. Анна, бледа като платно и с измъчен вид, седеше до прозореца, Пако неспокойно крачеше напред-назад. За няколко часа сякаш се беше състарил с няколко години. Вратите към коридора и трапезарията бяха заключени, на Рафаел и Аугустин беше наредено да излязат и да не се връщат известно време. Те решиха да погледат телевизия в дома на Чикита.
	Пръв заговори Пако:
	— София, с майка ти решихме, че не бива да задържиш детето… — Видя, че тя се кани да възрази, и й направи знак да замълчи. — След няколко дни ще заминеш за Европа. След като направиш… — Той се поколеба, не искаше да изрече думата, която го плашеше и която беше против вярата и принципите му. — Ще се възстановиш и ще учиш там, вместо в университета в Буенос Айрес. Щом със Санти преодолеете увлечението си, ще можеш да се върнеш у дома. Никой не бива да узнае какво ти се е случило. Ще си остане нашата тайна. — Той премълча, че ще я изпратят в Женева при неговия братовчед Антоан и жена му Доминик, а после ще я запишат в училище в Лозана; накратко, бяха взели всички мерки Санти да не я открие и да отиде при нея.
	— Искате да направя аборт, така ли? — бавно изрече София; машинално беше закрила с длан корема си и като погледна надолу, видя, че ръката й трепери. Внезапно родителите й се бяха превърнали в чужди, непознати хора.
	— За твое добро е — обади се Анна. — Бебето ще е увредено и…
	— Няма да го махна! — прекъсна я София. — Не се преструвайте на загрижени за мен. Интересува ви само семейната репутация. Нима си въобразявате, че никой няма да научи? Та това е смехотворно! И не ми казвайте как след време ще призная, че сте били прави. Никога няма да ви го простя!
	— Не говори така — намеси се баща й. — Ти си ни дете и ние много те обичаме. Вярвай ми.
	— Мислех, че мога, но съм се лъгала — язвително процеди тя. — Искам да се сбогувам със Санти.
	— Не! — тросна се майка й.
	— Защо? Вече съм бременна!
	— Не ми говори така! Забраняваме да се срещаш с когото и да било, преди да отпътуваш за Европа.
	— Татко, не е честно! Какво лошо има да се сбогувам със Санти?
	Пако се позамисли. Отиде до прозореца и се взря навън. Не можеше да погледне дъщеря си, чувстваше се прекалено гузен. Трябваше да се опълчи на жена си, но знаеше, че ако го стори, ще я загуби завинаги. Анна не се гневеше само на София, а и на него заради изневярата му преди много години.
	— Мисля, че майка ти е права — промърмори, без да се обърне. — Утре сутринта Хасинто ще те закара в Буенос Айрес. Приготви си багажа… няма да се върнеш скоро тук…
	Гласът му пресекна, обаче София не изпита капчица жалост към него.
	— Няма да замина, без да се сбогувам със Санти! — кресна и лицето й пламна от гняв. — Как е възможно да се интересувате от хорското мнение и да не се интересувате какво чувствам аз? Мразя ви и двамата! — Избяга от дневната и не престана да тича, докато не стигна до горичката. Облегна се на едно дърво и отново заплака — колко несправедлива бе съдбата! След малко се огледа и осъзна, че обичта й към „Санта Каталина“ е заменена от омраза.

	* * *

	Когато се върна вкъщи, отиде право в кухнята. Родителите й се караха в дневната, нямаше желание да ги слуша.
	— Соледад — каза тихо. Прислужницата заряза готвенето и се втурна да прегърне младата жена, която вече беше по-висока с една глава, но за нея винаги щеше да си остане дете. — Много съм загазила, Соледад. Ще ми направиш ли голяма услуга? — Изтича до бюфета, взе молив и лист хартия и написа кратка бележка. — Дай я на Санти възможно по-бързо. Не я показвай на никого, чу ли?
	Прислужницата пъхна писмото в джоба на престилката си и заговорнически прошепна:
	— Веднага отивам, сеньорита София. Само след няколко минути сеньор Сантяго ще чете посланието ви.

	* * *

	Рафаел и Аугустин побързаха да съобщят на Чикита и домочадието й, че София пак е сгазила лука.
	— От няколко седмици си търси белята — изкиска се Аугустин.
	— Не бъди толкова злобен — упрекна го Мария. — Аз пък мисля, че напоследък двете с майка ти се разбират чудесно.
	— Дали ще й забранят да излиза? — разтревожено попита Санти.
	— Доколкото я познавам, дори да й забранят, тя ще си стегне багажа и ще избяга — заяви Рафаел, включи телевизора и седна на канапето.
	Санти застана до прозореца, но видя само отражението си, което тревожно се взираше в него. Не го сдържаше на едно място и след половин час изтича навън. Тъкмо когато прекосяваше терасата, зърна как Соледад — зачервена и изпотена от бързането — се приближава към него.
	— Какво правиш тук? — попита я. Изведнъж го жегна необяснима тревога.
	— Слава на бога, че ви намерих! — Тя се прекръсти. — Нося писмо от сеньорита София. Заръча да го дам само на вас и на никой друг. Тайно е, нали разбирате? Тя е много разтревожена, все плаче. Бързам да се върна при нея.
	— Какво й е?
	— Не знам, сеньор Сантяго. Нищичко не знам. Всичко е казано в писмото. — Тя се обърна и тръгна обратно към къщата на Соланас.
	Санти застана под лампата на верандата и разгъна листа хартия, на който беше написано само „Чакай ме в полунощ под дървото омбу“.


>	Деветнайсета глава

	София вече нямаше сили да плаче. Проснала се беше на леглото и чакаше търпеливо като човек, примирил се със съдбата си. Времето сякаш беше спряло, ала тя знаеше, че колкото и бавно да се нижат минутите и часовете, полунощ все пак ще настъпи. Вятърът огъваше високите растения пред прозореца й, полюшването им й действаше хипнотично и притъпяваше болката й.
	Когато времето наближи, стана, взе от кухнята електрическото фенерче и на пръсти се прокрадна навън. Сърцето й биеше до пръсване, докато тичаше с всички сили към дървото омбу, сякаш животът й зависеше от това. Пословичната й решимост донякъде бе сломена от неизбежността на съдбата, предначертана от родителите й. Струваше й се, че играе роля в трагична пиеса и макар драматизмът на случващото се да й допадаше, действителността я изпълваше със страх.
	Стори й се, че разстоянието до дървото някак си се е увеличило, и ускори крачка. Като наближи, зърна жълтеникавата светлинка от фенерчето на Санти, танцуваща във въздуха като грамадна светулка, докато той нетърпеливо крачеше напред-назад.
	— Санти! — Тя се спусна към него и го прегърна. — Те… те знаят! Изпращат ме в Европа… — Говореше почти несвързано, боеше се да не ги открият, преди да му е казала всичко.
	— Какво? Кой? Какво е разбрал? — изумено попита той. Бележката й му беше подсказала, че се е случило нещо лошо, ала не беше очаквал почти истеричната й реакция. — Няма страшно, никой няма да ни намери тук. — Опитваше се да я успокои. — Всичко ще се подреди.
	— Не, няма. Изпращат ме в Швейцария. Мразя ги!
	— Как са разбрали?
	София за малко не се поддаде на импулса да му съобщи, че е бременна, но се спря навреме. Родителите й изрично я бяха предупредили да не казва на никого. Ако споделеше със Санти, той може би нямаше да се сдържи. Щеше да нахлуе в къщата като каубой с изваден револвер и да обяви, че детето е негово и че нямат право да се разпореждат със съдбата му. Бог знае как щяха да реагират Пако и Анна. Беше малолетна и бе длъжна да им се подчинява. Можеше да я изпратят в заточение завинаги. Не, щеше да му пише от Женева, когато те ще са твърде далеч, за да предприемат нещо. Засега щеше да носи сама това бреме.
	— Нашите знаят за нас — повтори малко по-спокойно. — Изпращат ме в Швейцария, за да ни разделят. — Впери поглед в лицето му, сякаш търсеше потвърждение, че той не е престанал да я обича, но в мрака й бе трудно да види изражението му.
	— Моля те, нека поговоря с тях — прошепна той, после гневно възкликна: — Кой им дава това право? Няма да им позволя!
	— Няма да те изслушат. Ядосани са не само на мен, а и на теб. Нямаш представа какво ми наговори майка ми. Явно с нетърпение чака да се отърве от мен.
	— Няма да допусна да ни разделят! Не мога да живея без теб, София. — Гласът му беше като плач в мрака.
	— Приеми го. Нямаме избор…
	— Нелепо е! Откъде са сигурни? Кой ни е видял?
	— Не знам, не ми казаха — промълви тя и се изненада от лекотата, с която изрече лъжата.
	— Ще замина с теб! Ще започнем нов живот някъде далеч оттук. В края на краищата рано или късно щяхме да го направим. За нас няма бъдеще в Аржентина.
	Предаността му я трогна до сълзи.
	— Готов си да напуснеш „Санта Каталина“ заради мен ли?
	— Да. Нямаше ме цели две години. Този път обаче няма да се върна.
	— Не бива. И ти като мен обичаш Аржентина. Освен това вашите много ще страдат.
	— Няма да допусна ти да понесеш цялата вина! Нека ме прогонят заедно с теб. Освен това не се налага да ми дадат разрешение да напусна страната.
	— При мен е различно…
	— Добре, ето какво ще направим. Замини за Женева. По-късно ще дойда и аз. — Санти стисна рамото й толкова силно, че тя потръпна.
	— Наистина ли си готов да загубиш всичко заради мен?
	— За теб съм готов на всичко! Дори да изоставя родителите си. Обичам те! Нима не разбираш, че бъдещето ми е с теб? За мен ти не си мимолетно увлечение, ти си моят живот! — В този момент осъзна силата на любовта си. Без нея всичко в „Санта Каталина“ щеше да се разпадне. Убеден беше в това, също както бе сигурен, че няма да допусне да я загуби.
	За първи път София се обнадежди, почувства, че отново е жива.
	— Благодаря ти от все сърце, Санти. Ето какво ще направим. От Швейцария ще ти пиша къде се намирам и тогава ще дойдеш при мен.
	— Добре, само че те сигурно ще ни попречат, ще крият писмата. Трябва да сме подготвени за всичко. Да споделя ли с Мария? Ще изпращаш писмата до нея…
	— Не! — прекъсна го София, после добави по-меко: — Ще помоля някого да адресира плика. Не се безпокой, ще ти пиша често. Няма начин вечно да крият писмата ми, нали?
	— Обичам те — прошепна Санти. Тя не виждаше изражението му, но почувства емоциите му, сякаш бяха вибрации, излъчващи се от всяка негова пора, които я обгръщаха като пламенни ръце.
	— И аз те обичам — изплака тя и обсипа с целувки лицето му. Вкопчиха се един в друг, все едно се бояха, че ако се разделят, и съдбата ще ги раздели завинаги. Дълго мълчаха, преглъщайки сълзите си; само песента на щурците запълваше празнотата около тях.
	— Да си пожелаем нещо. — Той се отдръпна и бръкна в джоба си.
	— Какво?
	— Че един ден ще застанем тук заедно, за да започнем съвместния си живот като семейство, признато от обществото.
	— Ти не вярваш, че дървото омбу сбъдва желанията — горчиво се засмя София.
	— Готов съм да опитам всичко.
	— Да издълбаем в кората инициалите си — прошепна тя. — Две букви С — Санти и София.
	Хванаха заедно ножчето и София усети, че неговата ръка трепери. Щом свършиха, осветиха с фенерчето инициалите и изрекоха желанието си.
	— Нали няма да ме забравиш? — прошепна Санти и притисна устни до шията й. София вдъхна познатия аромат на тялото му и затвори очи — искаше й се този скъпоценен момент да продължи още малко.
	— О, Санти, чакай ме! Няма да сме разделени задълго. Не се отказвай от мен! — Взираше се в лицето му, почти невидимо в мрака, за да го извиква в паметта си, когато е на хиляди километри от любимия.
	— София, искам да ти кажа всичко, което досега премълчавах. Нека да избягаме заедно и да се оженим. — Позасмя се смутено и добави: — Моментът не е подходящ, обаче ако сега премълча, ще съжалявам до края на живота си. Ще се омъжиш ли за мен?
	Тя му се усмихна така, както майка се усмихва на детето си, за да му угоди.
	— Да, ще се омъжа за теб — прошепна и го целуна, питайки се дали е възможно, след като всичко беше против тях.
	— Не забравяй да ми пишеш, моля те.
	— Няма, обещавам.
	— Благодаря, любов моя. Достатъчно ми е засега… докато отново се видим. И това ще се случи, затова не тъгувай.
	Прегърнаха се за последен път и поеха обратно към домовете си, без да продумат; сърцата им бяха изпълнени с надеждата, че рано или късно ще са заедно.


>	Двайсета глава

	Мария не можеше да повярва, че София е заминала. Щом Чикита й съобщи новината, изтича при леля си и чичо си и настоя да разбере какво се е случило. Очите на Анна бяха зачервени, изглеждаше отчаяна. Обясни, че София ще гостува на приятели в Европа, преди да продължи образованието си, и ще отсъства доста дълго. Оценките й в училище били лоши — явно в Буенос Айрес имало твърде много развлечения, които й пречели да се съсредоточи в уроците — затова за наказание я изпратили далеч от съблазните. Добави, че решението било взето в последния момент, затова не останало време София да се сбогува с братовчедка си.
	Разбира се, Мария не й повярва.
	— Може ли да й пиша? — попита през сълзи.
	— Съжалявам, но е невъзможно. Налага се да я предпазим от всичко, което би могло да попречи на обучението й. — Анна стисна побелелите си устни и излезе от дневната. Когато Мария забеляза как майка й вече не пие чай на терасата с леля й, разбра, че е станало нещо лошо.
	Едно ранно утро, малко след необяснимото заминаване на София, Пако отиде на езда с брат си Мигел и му обясни какво се е случило. С Анна бяха решили да не казват на никого за бременността на дъщеря си — не биваше да рискуват скандалът да излезе наяве. Затова каза на брат си само най-наложителното — че Санти и София се влюбили един в друг и имали сексуална връзка.
	Мигел беше потресен, че синът му е паднал толкова ниско. Любовта между братовчедите не беше толкова фатална, историята познаваше подобни случаи. Ала сексуалната връзка помежду им бе непростима и доказваше колко са били лекомислени. Той хвърли цялата вина върху сина си — като по-зрял от София би трябвало да си опича ума.
	Разговорът продължи повече от два часа. Мигел се върна у дома, пребледнял от гняв, незабавно намери Санти и му кресна:
	— Постъпил си безотговорно! Тази история трябва да остане в тайна от всички! Ясно ли е?
	Щом узна за случилото се, Чикита се разрида. Даваше си сметка как това ще съсипе отношенията между двете семейства и ще я отчужди от Анна. Чувстваше се виновна и отговорна заради простъпката на сина си, същевременно сърцето й се късаше за него… макар че това тя не сподели с никого.
	С Мигел знаеха, че София е при братовчеди в Женева и се съгласиха с родителите й, че местонахождението й трябва да остане в тайна, та двамата влюбени да преодолеят позорното си увлечение. Зарекоха се, че ще попречат на сина си да пише на София и въпреки молбите му отказаха да му кажат къде е тя.
	Анна изпадна в депресия. Изпълняваше машинално задълженията си, но отказваше да се вижда с когото и да било. Ужасно се срамуваше и се радваше, че Ектор не е жив, за да стане свидетел на унижението й. Пако се опита да й каже, че животът трябва да продължи, че тя не може да се крие вечно. Резултатът беше поредният скандал, след който Анна отказваше да разговаря с него.
	След няколко седмици реши да пише на София и спокойно да й обясни защо са я изпратили в Европа. Завърши писмото с „Няма да е задълго, скъпа моя, скоро ще се върнеш в «Санта Каталина» и тази неприятна история ще бъде забравена“, защото се чувстваше гузна. Писа й още три пъти, но тя не й отговори. Анна не проумяваше каква е причината. Пако обаче продължи да пише на София дълго след като съпругата му се беше отказала. Месеците минаваха, София не писа дори на баща си.
	Анна упорито отказваше да разговаря с Чикита дори по телефона, а щом я видеше да се задава, бързаше да влезе в къщата. Съпротивата й се сломи чак след като Чикита й писа с молба да си изяснят отношенията. Отначало се държаха сковано, и двете се бяха подготвили за много неприятен разговор. Все пак размениха няколко банални реплики, все едно нищо не се беше променило, ала след няколко минути си дадоха сметка, че преструвките не могат да продължат. Чикита не издържа и се разрида:
	— Много, много съжалявам. Вината е моя… — Стана и прегърна Анна, която също се беше просълзила.
	— И аз съжалявам, Чикита. Знам колко своенравна и потайна е дъщеря ми. И двамата имат вина. — Искаше й се да обвини само Санти, но нямаше да е справедливо — София също трябваше да поеме отговорност. — Сега най-важното е тя да прекара няколко години далеч оттук, и то без да поддържа контакт с когото и да било. Когато се върне, двамата ще са се вразумили и случилото се ще е в миналото.
	— Може би се чувстват много глупаво — обнадеждено подхвърли Чикита. — Твърде млади са, това е детинска любов.
	Лицето на Анна се изопна:
	— Грешиш! Сексуалният акт няма нищо общо с „детинската“ любов.
	— Да, да, имаш право — побърза да се съгласи Чикита.
	— Санти има опит с жените, а София въпреки всичките си прегрешения, щеше да остане девствена до първата си брачна нощ. Сега съпругът й ще трябва да я приеме, каквато е — „дефектна стока“.
	Чикита едва се сдържа да й напомни, че времената вече са се променили, че преди десет години светът е станал свидетел на забележителната сексуална революция. Според Анна обаче тази революция беше преобразила мисленето само на европейците, но не и на аржентинците. Веднъж бе заявила надменно: „Нека момичетата в Европа се принизят до нивото на уличниците. Моята дъщеря обаче ще остане непорочна до първата брачна нощ“.
	Не, нямаше да я дразни и да я предизвиква, беше готова на всичко, само и само да оправи отношенията си с Анна.
	— Да, Санти има опит с жените — промълви. — Всъщност е редно да ви посети и да ви се извини.
	— Засега не желая да го виждам — студено каза Анна. — Разстроена съм и тъкмо сега не мога да застана лице в лице с прелъстителя на дъщеря ми.
	— И двете с теб страдаме. Да не се нараняваме взаимно с обвинения. Станалото, станало, няма начин да върнем часовника обратно, макар да бих дала всичко да можех да го сторя.
	— И аз — прошепна Анна. — Нека Бог ми прости…
	Привидно се бяха сдобрили, но Чикита знаеше, че ще изминат години, преди взаимоотношенията им да се нормализират.
	Бяха казали на Аугустин и Рафаел, че София се е увлякла по Санти и са я изпратили в чужбина, за да го забрави. Двамата обаче разбираха, че става въпрос за нещо много по-сериозно. Рафаел се срещна със Санти, обвини го, че е съсипал бъдещето на сестра му и добави:
	— Да не си припарил до нея, когато се върне, ясно?
	Аугустин се наслаждаваше на скандала, интригата и слуховете. Постара се да се сближи със Санти, за да го предразположи да сподели повече подробности. Наистина ли са спали заедно? Какво ще направи, когато София се върне? Обича ли я искрено? Само че всичките му опити удариха на камък.
	Фернандо пък ликуваше, задето брат му най-сетне е паднал от пиедестала, на който го бяха издигнали всички. А и София — надменната София, която го вбесяваше с фукането си, беше прогонена в чужбина. „С един куршум — два заека“ — мислеше си злобно.
	Санти се мъчеше да се прикрива, но страданието беше изписано на лицето му. Нощем плачеше и с нетърпение чакаше писмо от София. Искаше да се увери, че тя още го желае, да увери и нея, че я чака, защото много я обича.
	Мария вдигна страхотен скандал на майка си, когато най-после научи, че брат й и братовчедка й са били любовници.
	— Защо не ми каза, мамо, а трябваше да го чуя от Енкарнасион? Нямаш ли ми доверие?
	Започна да избягва Пако и Анна, защото беше възмутена от решението им. Обвиняваше и брат си, задето е забъркал приятелката й в такава каша. Беше невероятно, че не е забелязала какво се случва, но те често играеха тенис или яздеха сами, без да я поканят. Пък и явно никой друг в ранчото не беше забелязал. Спомни си пререканието си със София преди години, когато тя й призна, че е влюбена в Санти. Ако я беше слушала по-внимателно, нямаше да се стигне дотук… Гневът и ревността й нараснаха през седмиците, докато чакаше писмо, с което София да й се извини, задето не се е сбогувала с нея и не й се е доверила.
	След един месец на адреса им в Буенос Айрес наистина пристигна писмо, но не беше адресирано до нея, а до Санти. Мигел беше наредил на Чикита да преглежда пощата и да отделя писма, които биха могли да са от София, преди синът им да ги намери. Обаче тя се смили над момчето си, което все повече се отдръпваше в самотния си свят, затова оставяше на масичката кореспонденцията достатъчно дълго, че той да я види.
	Санти й беше благодарен, ала не обели и дума за това. Всяка сутрин преглеждаше пощата и надеждата му чезнеше с всеки изминал ден. С майка му не подозираха, че сутрин, на път за университета, Мария преглеждаше кореспонденцията, преди портиерът да я занесе в апартамента им.
	И ето че тази сутрин се беше получило писмо… Тя го разгледа — адресирано беше с непознат почерк и беше изпратено от Франция, но тя бе сигурна, че е от София. Находката й подейства като плесница. Санти и София отново я изолираха, отново я пренебрегваха. Обзе я такава ярост, че й идваше да закрещи.
	Върна се в стаята си и заключи вратата. Просна се на леглото и дълго се взира в писмото, питайки се как да постъпи. Трябваше да го предаде на Санти, ала гневът я заслепи. Скъса плика, извади листа хартия, разгъна го и веднага позна почерка на братовчедка си. Писмото започваше с „Любов моя“. Без да чете нататък, тя обърна листа, за да се увери, че подписът е на София. „Сърцето ми се изпълва с радост при мисълта, че скоро ще сме заедно. Само тя ме крепи, иначе нямаше да издържа: Чофи.“
	Гневът й се разпали. „Значи възнамеряват да избягат заедно и никога да не се върнат. Не! Няма да допусна и той да си тръгне! Няма да позволя скръбта да погуби мама и татко. А Санти ще съжалява до края на живота си.“ Сърцето й подскочи — изведнъж й бе хрумнал план. Ако изгори писмото, София ще си помисли, че Санти е размислил и се е отказал да избяга с нея. Ще издържи някак заточението — тъкмо ще забрави увлечението си по него — и ще се върне след три години.
	Записа адреса в дневника си и върна в плика писмото, без да чете повече. Не можеше да си го причини, нямаше да издържи изтезанието да научи подробности за връзката им. Взе кибрит, излезе на балкона и запали плика и го хвърли в една саксия; хартията бързо се превърна в пепел. Мария се разплака. Знаеше, че не е трябвало да изгори писмото, обаче накрая всички щяха да са й благодарни. Не го беше направила за себе си, а заради родителите си, които нямаше да преживеят раздялата със Санти.
	По-късно осъзна какво е сторила и я връхлетя непоносимо чувство за вина. Зарече се никога никой да не узнае тази тайна. Погледна отражението си в огледалото… и видя непозната жена.
	Когато пристигна още едно писмо, тя се почувства още по-гузна, но вече нямаше връщане назад. Скри плика в чантата си и по-късно го изгори като предишното.
	Лятото си отиде, настъпи зимата. Атмосферата в ранчото се беше променила, всяко семейство се беше затворило в себе си.
	Седмиците тягостно се нижеха една подир друга и Санти пропадаше все по-дълбоко в бездната на отчаянието. Питаше се дали някой някак си не пречи писмата на София да стигат до него. Чикита му съчувстваше, ала беше реалистка: помоли го да забрави София и да продължи напред. Мигел му каза, че всеки има тежки моменти, важното е да ги преодолее.
	Непрестанно мислеше за София — денем, когато галопираше из пустошта, нощем, когато не можеше да заспи. Всеки уикенд отиваше при дървото омбу, докосваше инициалите, издълбани в кората, и ридаеше, докато не му останеха сили дори да плаче.

	* * *

	През юли същата година президентът Хуан Перон почина — обичан или мразен, в продължение на трийсет години той бе в центъра на общественото внимание. Изабел, втората му съпруга, зае президентския пост и тласна страната към упадък. Пако предсказа, че не след дълго тя ще бъде свалена от власт.
	— Та тя е бивша танцьорка в нощен клуб. Какво разбира от политика? — мърмореше гневно.
	Оказа се прав. През март 1976-а Изабел беше свалена чрез военен преврат и поставена под домашен арест. Всички, заподозрени в антидържавна дейност, биваха арестувани, изтезавани и убивани. Големият терор беше започнал.


>	Двайсет и първа глава

	_Женева, 1974 г._
	София седеше на скамейка с изглед към тъмносиньото Женевско езеро. Очите й, възпалени и зачервени от плач, бяха вперени в далечните планини. Носеше кожуха и вълнената шапка на братовчедка си, но пак трепереше от студ. Доминик й беше казала да се храни. Какво щеше да си помисли Санти, ако се върнеше в Аржентина като жалко подобие на жената, с която се сбогува? Само че тя нямаше апетит. Щеше да си го възвърне, когато той отговореше на писмото й. София пристигна в Женева в началото на март. Още в първия момент остана поразена от разликата между родната й Аржентина и Швейцария. Женева беше педантично подреден и чист град. Колите бяха лъскави и модерни, сградите не носеха следите на бурни времена като в Буенос Айрес. Въпреки реда и лустрото на София й липсваше лудешкото, жизнерадостно настроение на града в нейната родина. Липсваха й нехайството, шумните кафенета, уличните артисти и празненствата, мирисът на дизел и на карамел. Град Женева й се струваше смълчан. Изтънчен, космополитен, цивилизован, но смълчан.
	Не познаваше Антоан и съпругата му Доминик, макар че беше чувала родителите си да говорят за тях. Антоан беше втори братовчед на баща й; Анна й беше казвала, че е живяла при тях в Кенсингтън по време на годежа си с Пако. София смътно си спомняше, че Анна не беше очарована от Доминик, казваше, че била твърде „агресивна“, каквото и да означаваше това. Доминик не хареса Анна, познаваше използвачите, щом ги зърнеше, но обикна София от първия миг. Също като Пако беше късметлийка. За щастие Антоан и Доминик се оказаха най-възхитителната двойка, която бе виждала. Антоан беше щедър, с чудесно чувство за хумор и говореше английски със силен френски акцент. Доминик, наскоро навършила четирийсет, беше закръглена, с искрено, благородно лице и с огромни сини очи, които се разширяваха, когато искаше да покаже интерес към нещо. Носеше дългата си руса коса на конска опашка, неизменно завързана с кърпа на точки. Доминик разказа на София, че се запознала с Антоан благодарение на носната кърпа на точки, която той й подал по време на представление в Парижката опера, защото забелязал, че тя си бърше сълзите с ръкава на копринената си рокля. Оттогава тя винаги носела кърпа на точки като спомен за онзи забележителен ден.
	Носеше широки панталони в ярки цветове и дълги блузи, които купуваше от екзотичен магазин на име „Арабеск“ на Мокъм стрийт. На всеки неин пръст блестеше пръстен.
	— Истинско оръжие, ако загазиш — обясни на София, преди да й разкаже как избила зъбните протези на мърляв ексхибиционист на метростанцията „Найтсбридж“. — Поне да беше надарен — тогава щях да му стисна ръката, а не да го ударя — пошегува се тя. — Лондон е странен град. Само тук ми налитат извратени типове. И винаги в метрото. Спомням си още един — впери в мен кървясалите си очи и ми рече: „Ще те изчукам“. Аз пък му отвърнах, че ако го направи и аз разбера, че го е сторил, много ще се ядосам. Той така се шашна, че на следващата станция избяга.
	София беше изумена не само от чувството за хумор на Доминик, но и от ярките виолетови и сини сенки, с които подчертаваше цвета на очите си.
	— Какъв е смисълът да използваш естествени цветове, и без друго си ги имаш, нали? — разсмя се тя, когато София я попита защо избира толкова крещящи багри.
	Пушеше с дълго черно цигаре като принцеса Маргарет и си лакираше ноктите в кървавочервено. Беше самоуверена, упорита и дръзка. София разбираше защо майка й не е харесала Доминик, защото тъкмо тези „дефекти“ я заплениха от първия миг. С Анна рядко бяха на едно мнение. Антоан и Доминик живееха сред разкош в голяма бяла къща на Ке дьо Колони с изглед към езерото. Антоан работеше дълги часове в сферата на финансите, а Доминик пишеше книги.
	— Много секс и убийства — усмихна се широко, когато София я попита за какво пише. Беше й дала една от книгите си, за да я поразведри. Казваше се „Голият заподозрян“ и беше ужасяващо посредствена; дори София, доста необиграна в областта на литературата, го разбра. Обаче романчетата на Доминик се продаваха добре.
	Антоан и Доминик имаха две деца в пубертета — Делфин и Луи. София изпита доверие към Доминик, тъй като тя веднага изрази съчувствието си за нейното положение.
	— Знаеш ли, шери, преди години имах бурна любов с един италианец. Обичах го с цялото си сърце, но според родителите ми не бил достатъчно добър за мен. Притежаваше малък магазин за кожени изделия във Флоренция. По онова време живеех в Париж. Моите родители ме изпратиха в Италия да изучавам изкуството, не мъжете, но ще ти кажа, шери, че научих за Италия много повече от Джовани, отколкото бих научила в която и да е класна стая. — Тя се заля от смях — дълбок и гърлен. — А сега не мога да си спомня второто му име. Онова, което се опитвам да ти кажа, шери, е, че знам как се чувстваш. Плаках цял месец.
	София плачеше повече от месец. Един дъждовен следобед легна на бялата кувертюра до Доминик и й разказа всичко, от момента, когато Санти се беше върнал вкъщи през онова лято до момента, когато я целуна за довиждане под дървото омбу. Потъна в спомени, а Доминик седеше облегната на възглавниците, пушеше цигарите една от друга и попиваше със съчувствие всяка дума. София не пропусна нито една подробност и описа как са правили любов, без да се изчерви. Беше чела романите на Доминик и знаеше, че едва ли има нещо, което може да я шокира.
	Доминик застана на страната на София от самото начало. Не разбираше защо Пако и Анна не са разрешили на двамата да се оженят и да си родят бебето. „Сигурно има и нещо друго“ — помисли си тя и стовари вината върху Анна.
	— Не е типично за Пако — заключи Антоан, когато Доминик му разказа историята на София.
	След това обсъдиха бебето. София не даваше дума да се издума за аборт.
	— Писах на Санти за бебето. Знам, че той ще иска да го родя. Ще се върна с него в Аржентина. Ще ги поставя пред свършен факт. Ще бъдем семейство и край.
	Доминик я окуражаваше. Естествено не биваше да прави аборт. Ще й помогне… за нея ще бъде чест. Ще пази тайната й, докато не се почувства готова да каже на семейството си.
	— Ще останеш, колкото искаш — успокояваше я тя. — Ще те обичам като моя дъщеря.
	Отначало всичко беше интересно. София писа на Санти веднага щом пристигна, а Доминик на драго сърце надписа плика, за да не познаят изпращачката по почерка. Заведе я да пазаруват, за да си устроят празненство, и й купи дрехи по последна европейска мода.
	— Носи ги, докато можеш. Скоро няма да ти стават — засмя се тя.
	В края на седмицата отиваха на ски във Вербие, където Антоан имаше хубава дървена вила, сгушена в планински склон, с изглед към долината. Пуснаха писмото, все едно извършваха ритуал, от другата страна на границата, доволни, че никой няма да заподозре откъде е писмото с френска марка. Докато София тъгуваше за Санти, си представяше, че той щом получи писмото, ще й отговори незабавно. Изчислиха колко време е необходимо да й напише писмо и тя да го получи. Когато двете седмици според техните изчисления станаха месец, после два, настроението й спадна, не можеше нито да се храни, нито да спи и заприлича на сянка. Запълваше дните си с различни курсове, на които Доминик я записа — по френски, по изкуство, музика и рисуване.
	Отдаде им се, понеже й носеха известно духовно успокоение. Музиката, която изпълняваше на пианото на Доминик, беше сърцераздирателна, картините, които рисуваше, бяха меланхолични, и тя лееше сълзи пред божествената красота, когато изучаваше живописта на италианския Ренесанс. Докато чакаше писмото от Санти или самия него — беше сигурна, че той ще я изненада и скоро ще се появи на вратата — използваше изкуството, за да изрази своето нещастие и отчаяние. Отново му писа, после пак в случай че не е получил първото й писмо, но вест от него нямаше. Ни вест, ни кост.
	Взираше се в езерото и се питаше дали Санти не се е изплашил от нейната бременност. Може би предпочиташе да си затвори очите. Може би си мислеше, че за всички ще е по-добре, ако я забрави и продължи да си живее постарому. Ами Мария? И тя ли я беше забравила? София искаше да пише и на нея, няколко пъти дори започна, но всеки път смачкваше писмото и го хвърляше в камината. Много се срамуваше. Не знаеше какво да й каже… Тръсна глава и се огледа. Пролетта беше навред, в утробата й растеше дете. Трябваше да е щастлива. Но „Санта Каталина“ й липсваше, липсваха й горещите летни дни и следобедната дрямка, когато със Санти се усамотяваха на тавана, недостъпен за всеки друг.

	* * *

	Като се върна, Доминик беше на балкона на къщата и като обезумяла размахваше син плик. София влезе на бегом. Меланхолията й се изпари. Доминик се усмихваше широко, белите й зъби проблясваха.
	— Така се изкушавах да го отворя. Побързай! Какво пише? — попита нетърпеливо и възбудено. Най-после младежът беше отговорил. София отново щеше да се усмихва.
	София грабна плика и видя почерка.
	— О! — възкликна разочаровано. — От Мария е. Сигурно тя ми е писала, понеже на него са му забранили. — Разкъса плика. Очите й пробягаха по редовете, изписани с кокетен почерк. — О, не! — простена и се разрида.
	— Какво има, скъпа, какво пише? — попита разтревожено Доминик.
	София рухна на дивана, докато Доминик четеше писмото.
	— Коя е Максима Маргулес? — попита гневно.
	— Не знам — изхълца София. — Мария пише, че Санти и Максима Маргулес са гаджета. Как можа… толкова скоро?
	— Вярваш ли на братовчедка си?
	— Разбира се, че й вярвам. Тя е най-добрата ми приятелка… след Санти.
	— Може би се среща с друга, за да покаже на семейството си, че вече не се интересува от теб. Може би се преструва.
	— Мислиш ли? — София вдигна глава.
	— Той е умен, нали?
	— Да, и аз излизах с Роберто Лобито по същата причина — оживи се София.
	— Роберто Лобито ли?
	— Няма значение! — махна с ръка София, тъй като не искаше да отклонява разговора от Санти.
	— Каза ли на Мария за вашата любовна история?
	На София й прималя от чувство за вина. Трябваше да каже на Мария.
	— Не. Беше наша тайна, на никого не съм казвала. Не можех… Винаги съм споделяла всичко с Мария, но този път… ами, не можах.
	— Значи според теб Мария не знае — настоя Доминик.
	— Не знам — отговори София, гризейки нервно нокътя си. — Не, не знае, иначе нямаше да ме нарани с новината за Максима. Освен това щеше да спомене в писмото си нашата любовна връзка. Бяхме много, много близки приятелки. Затова мисля, че не знае.
	— Тогава Санти едва ли й е казал.
	— Да, имаш право.
	— На твое място, щях да чакам, докато не получа писмо от Санти.
	София зачака. Дните се изнизваха, лятото наближаваше. До май вече беше в четвъртия месец. Коремът й се закръгли, но иначе беше слаба, направо мършава. Лекарят на Доминик й каза, че ако не се храни, ще навреди на бебето. Затова тя се тъпчеше насила и пиеше много вода и сокове. Доминик постоянно се тревожеше за нея и се молеше Санти да й пише, мътните го взели! Но писмо така и не пристигна. София продължи да се надява дълго след като Доминик се беше отчаяла. С часове седеше на скамейката, гледаше отвъдния бряг на езерото и пред очите й пролетта измести зимата, настъпи лятото, после дойде есента. Почувства, че нещо в нея също умира заедно с лятото. Нейната надежда. Едва по-късно, когато чувствата й постихнаха, погледна на ситуацията по-обективно и се досети, че щом Мария знае адреса й, значи и Санти го знае. Осъзна, че нищо не му е пречило да й пише, но това така и не се случи. Беше я изоставил. Опита се да се утеши, оправдавайки измяната му с най-различни аргументи, които може би не са оставили друга възможност на чезнещия от любов Санти, освен да я забрави.

	* * *

	На 2 октомври 1974 г. София роди прекрасно момченце. Плачеше, докато го държеше на гърдите си и го гледаше как суче. Имаше черна коса като нейната и сините очи на Санти. Доминик й обясни, че всички бебета се раждат със сини очи.
	— Тогава неговите ще бъдат зелени като на баща му.
	— Или кафяви като на майка му.
	Беше трудно раждане. Тя крещеше от нетърпимата болка. Плачеше за Санти и така силно стискаше ръката на Доминик, че за малко щеше да й счупи пръстите. В мига, в който бебето се появи на бял свят, тя почувства, че сърцето й се изпразва едновременно с утробата й. Санти вече не я обичаше и липсата на неговата любов хвърли сянка в душата й. Почувства, че не само е загубила любимия си, но и единствения истински приятел на този свят. Отново потъна в отчаяние.
	Щастието, което изпита, когато за пръв път гушна бебето си, я накара за миг да забрави празнотата от отсъствието на Санти. Прекара ръка по личицето на новороденото, погали ангелската му коса и вдъхна топлия му мирис. Докато то сучеше, тя милваше ръчичката му, вкопчена собственически в нейната, и продължаваше да я държи дори след като бебчето заспеше. То имаше нужда от нея. Когато се разплачеше, нещо я пробождаше в гърдите. Щеше да го нарече Сантигито, защото ако Санти беше тук, така щеше да го кръсти — малкия Сантяго.
	След първата радост от новороденото тя отново изпадна в депресия, струваше й се, че бъдещето не вещае нищо хубаво. Беше погълната от вледеняваща паника, която сякаш изтласкваше въздуха от белите й дробове и й пречеше да диша. Не беше способна да отглежда сама бебето; не знаеше как. Не и без Санти, не и без Соледад. Когато понечи да изкрещи, от гърлото й се изтръгна само вопъл. Беше сама и не знаеше как да се справи със страшната действителност.
	Често мислеше за Мария. Копнееше да сподели мъката си с нея, но не знаеше как. Чувстваше се гузна. Ако Мария знаеше какво се е случило (в което София вече беше почти сигурна), щеше да се почувства предадена. Сигурно затова вече не й пишеше. София страдаше, откъсната от всичко, което й беше познато. Когато и да погледнеше през болничния прозорец към проблясващите планини в далечината, си мислеше какво е загубила. Беше загубила обичта на Санти и Мария. Беше загубила така скъпия си дом, всичко, което й беше скъпо, всичко, което й вдъхваше любов и сигурност. Чувстваше се изоставена и самотна. Не знаеше накъде да поеме оттук нататък. Където и да отидеше, колкото и далеч да избягаше, нямаше да се отърве от усещането за тежка загуба.

	* * *

	След седмица се върна с бебето си в къщата на Ке дьо Колони. В болничното легло имаше много време, за да помисли за бъдещето си и да вземе решение. Не й беше лесно, но вече беше сигурна, че Санти не ги иска. Не можеше да се върне у дома, в Аржентина, нямаше да замине и за Лозана, както планираха родителите й. Отначало те й пишеха, като се опитваха да й обяснят защо са постъпили така с нея. Баща й пишеше по-често. Но София не им отговори нито веднъж, тъй че писмата им престанаха да пристигат. Навярно те си въобразяваха, че нещата ще се нормализират след завръщането й. Но тя никога нямаше да се върне у дома. Обясни на Доминик, че няма да понесе да е в Аржентина без Санти, а Женева беше твърде спокоен град, за да изгради бъдещето си тук. Възнамеряваше да се установи в Лондон.
	— Защо точно в Лондон? — попита Доминик, разочарована, че София и малкият Сантигито ще я напуснат. — Знаеш, че можеш да останеш при нас. Не е необходимо да заминаваш.
	— Знам. Но трябва да се махна от всичко, което ми напомня Санти. При вас ми беше много хубаво, обаче е време за ново начало. — Въздъхна и сведе очи. В този момент Доминик осъзна, че откакто София бе станала майка, детското в нея вече го нямаше, тя се беше превърнала в млада жена. Само че изглеждаше тъжна и странно загадъчна. — Мама и татко са се запознали в Лондон. Говоря английски и имам ирландски паспорт благодарение на дядо, който е от Северна Ирландия. Освен това Лондон е последното място, където ще ме потърсят. Първото им предположение ще бъде Женева или Париж… или Испания, разбира се. Не, взех решение. Заминавам за Лондон.
	София от край време беше запленена от Лондон. Баща й беше обещал един ден да я заведе там. Сега ще отиде сама.
	— Шери, какво ще правиш в Лондон с малко бебе? Сама няма да можеш да се грижиш за него.
	— Няма да го взема със себе си — отговори тя с наведена глава. Доминик не можа да скрие колко е шокирана. Взря се ужасена в бледото лице на София.
	— Какво ще правиш с него? На нас ли ще го оставиш? — заекна ядосано, убедена, че София страда от някаква следродилна депресия.
	— Не, не, Доминик — отвърна София изтощено. — Искам да го дам на добро семейство, което ще го гледа като свое. Може би на семейство, което отдавна иска да си има дете… моля те, намери такова семейство — умоляваше тя, но изражението й беше непоколебимо.
	Антоан и Доминик как ли не я убеждаваха да не постъпва така. Валеше като из ведро, а тя беше нещастна. Сантигито спеше в люлката си, увит със стар шал. София обясни, че не може да живее с това дете, което всеки път, щом го погледне, й напомня за Санти и неговата измяна. Беше много млада. Не знаеше как да се справи. Бъдещето й приличаше на огромна черна дупка, към която се носеше с бясна скорост, без контрол. Не искаше бебето си.
	Антоан й напомни, че говори за човешко същество, за което е отговорна. Че бебето не е играчка, която може да захвърли. Доминик се опита да я убеди, че рано или късно ще забрави Санти, че синът й ще порасне и повече няма да й напомня за него. Но тя не отстъпи. Ако го оставеше сега, нямаше да е толкова мъчително, но задържеше ли го по-дълго, никога нямаше да се раздели с него, а се налагаше. Беше твърде млада, за да се грижи за дете. В живота, който беше принудена да започне, нямаше място за него. Беше взела решение.
	Доминик и Антоан с часове разискваха какво е редно да направи София, докато тя разхождаше бебето с количката покрай езерото. Не искаха тя да даде детето си за осиновяване; знаеха, че ще съжалява цял живот. Но София беше млада и неопитна, за да вижда толкова надалеч в бъдещето.
	С надеждата, че ако я заведат на лекар, ще се вразуми, Доминик и Антоан й записаха час при психиатър. София се съгласи да отиде, но заяви, че няма да промени решението си. Психиатърът, доктор Бодрон, дребен мъж с посребрена коса, пригладена назад, разговаря с нея с часове, подтиквайки я да анализира минута по минута живота си през последната година. Тя му разказа всичко за събитията, довели я в неговия кабинет: сякаш се наблюдаваше отстрани как говори с глас, който не беше нейният. След безкрайни, безплодни разговори доктор Бодрон каза на Доминик, че тази млада жена или е дълбоко травмирана, или притежава нечовешка способност да се контролира. Поиска още малко време, но София отказа да го посещава повече.
	След като София убеди братовчедите си, че няма да се откаже от намеренията си, трябваше да се оформят документите около осиновяването. Доминик беше съкрушена. Опита се да внуши на София, че ще съжалява, може би не веднага, но по-късно със сигурност. Младата жена не искаше и да чуе. Доминик не беше виждала по-инатливо същество и за момент изпита съчувствие към Анна. Като си наумеше нещо, София ставаше непреклонна и съвсем не беше ангелското същество, за каквото се мислеше. Имаше буен нрав, нацупваше се и скръстваше ръце на гърдите си, лицето й се превръщаше в безизразна маска, която никакви мили или разумни доводи не можеха да пробият. Доминик копнееше София да си стегне багажа, да си вземе детето и да се върне в Аржентина; след първоначалния шок и скандалът, който щеше да се разрази, бурята щеше да отмине и всички щяха да приемат майката и детето. Но София не искаше да се върне. Никога.
	Докато чакаше процедурата по осиновяването да приключи, все повече си даваше сметка какво й предстои. Щеше да изостави сина си и всеки миг с него й беше скъп. Щом го погледнеше, се разплакваше; знаеше, че никога няма да го види пораснал. Питаше се как ли ще изглежда след време. Притискаше го към себе си, говореше му с часове, като че ли по някакво чудо бебето щеше да запомни гласа й или мириса й. Но въпреки мъката от раздялата с него знаеше, че постъпва правилно.
	Доминик и Антоан неохотно й дадоха пари да започне живота си в Лондон. Доминик я посъветва да се настани за няколко дни в хотел, докато си намери жилище под наем. Закараха я на летището и останаха с нея, докато не обявиха полета й.
	— Какво да кажа на Пако? — попита мрачно Антоан, сдържайки емоциите си. Беше обикнал София, но се възмущаваше от нейната студенина.
	— Не знам. Кажи им, че съм решила да започна нов живот, но не издавай къде.
	— Все пак ще се върнеш у дома, нали, София? — тъжно промълви Доминик.
	— Вече нищо не ме свързва с Аржентина. Мама и татко ме прогониха, като че ли не съм тяхна дъщеря — отвърна тя и гласът й се разтрепери.
	— Нали говорихме за това, София? Трябва да им простиш, иначе горчивината ще те разяде и ще ти причини само скръб.
	— Не ме е грижа — отвърна тя.
	Доминик въздъхна тежко и прегърна младата жена, която вече приемаше като своя дъщеря.
	— Ако имаш нужда от нещо, винаги можеш да ни се обадиш. Или да се върнеш. С радост ще те приемем, скъпа. Ще ни липсваш — говореше тя, без да се притеснява, че сълзите размазват грима й.
	— Благодаря, благодаря и на двама ви — изхълца София. — Ох, не исках да плача. Такава ревла съм. Какво ми става?
	Подсмръкна и изтри лицето си с опакото на дланта си. Обеща да се обажда. Обеща да ги потърси, ако има нужда от нещо.
	Прегърна мъничкия Сантигито, опря устни до нежната му главица и вдъхна бебешкия аромат. Не можеше да се откъсне от него и за малко не се отказа от намеренията си. Но как да остане в Женева, където всяка секунда ще си спомня за своето нещастие? Впи поглед в скъпото личице, за да го запомни завинаги.
	Бебето също впери в нея блестящите си сини очи, сякаш му беше любопитно да я наблюдава. София знаеше, че няма да я запомни, пък и толкова мъничките дечица още не виждаха съвсем ясно. Щеше да изчезне от живота на сина си и той нямаше да подозира, че някога е бил в обятията й. Опита се да се овладее и да си наложи да продължи напред. Прокара пръст по слепоочието на Сантигито, обърна се, взе чантата си, мина през бариерата за проверка на документите и изчезна от погледите на изпращачите.
	Преглътна с усилие, вирна глава и престана да плаче. Започваше нов живот. Дядо ОʼДуайър често казваше: „Животът е твърде кратък за съжаления. Животът е такъв, какъвто си го направиш, София Мелъди. Зависи как ще гледаш на него. Чашата е или наполовина празна, или наполовина пълна — въпрос на нагласа. Позитивна душевна нагласа“.


>	Двайсет и втора глава

	_„Санта Каталина“, 1976 г._
	Изминаха две години без никаква вест от София. Пако говори с Антоан, който му обясни, че е заминала, без да съобщи къде възнамерява да се установи. София не искаше родителите й да знаят къде е, дори в коя държава е, но Антоан размисли и реши, че това вече е прекалено, и довери на Пако, че дъщеря му иска да заживее в Лондон.
	Анна беше съсипана, че дъщеря й не беше заминала да учи в Лозана, както бяха планирали. Искаше да я помоли да се върне у дома, но се страхуваше, че това няма да се случи. Толкова жестоко ли беше постъпила с нея? Не, София си го беше заслужила и сигурно го съзнаваше. Но каквото и да се бе случило, вече беше в миналото. Доминик я беше успокоила, че дъщеря й си е „разрешила проблемите“. Как е възможно детето ти да храни озлобление толкова дълго време? Беше направила всичко за нейно добро. Един ден София щеше й благодари. Но защо поне не се обади! Защо едно писмо не написа? Ни вест, ни кост от нея, и то след като й беше изпратила толкова много писма. Анна се чувстваше като чудовище. Убеждаваше се, че София преживява „злополучен“ период и че ще се върне. Разбира се, че щеше да се върне, „Санта Каталина“ бе неин дом. Но тайно изпитваше съмнения — съмненията на човек, който знае, че е постъпил лошо, но не иска да го признае дори пред себе си.
	Чикита гледаше как Санти слабее и се топи пред очите й. Опасяваше се, че накуцването му създава главоболия, но той не разговаряше с нея. Тялото му беше тук, но умът му — другаде. И тя като Анна се надяваше, че детето й ще се върне. Фернандо следваше за инженер в университета в Буенос Айрес. Той също преживяваше труден период. Прибираше се след определения полицейски час, беше изгубил личната си карта и имаше неприятности с органите на реда. Чикита беше чувала слухове за арестувани и изчезнали хора. Мрачни слухове. Тревожеше се, че Фернандо се е забъркал с безотговорни младежи, които заговорничеха да свалят правителството.
	— Политиката не е игра, Фернандо — каза сърдито баща му. — Ще загазиш, ще ти струва живота.
	Фернандо беше поласкан от вниманието. Най-после родителите му го бяха забелязали. Почти му се искаше да го арестуват, та родителите му да покажат колко го обичат, влагайки сили и енергия да го освободят. Баща му се ядосваше, майка му плачеше от облекчение, че и този път се е отървал невредим. Фернандо наблюдаваше как брат му се движи из къщата като привидение. Движеше се безшумно и почти не продумваше. Отдал се беше изцяло на учението, пуснал си беше брада и бе станал почти неузнаваем. „Как се преобърна късметът — мислеше си злорадо Фернандо. — И то заради София. Те са си лика-прилика.“
	Мария избухна в сърцераздирателен плач, когато майка й каза, че София се е преселила в Лондон, но не е оставила адрес.
	— Аз съм виновна — ридаеше безутешно, но не обясняваше защо.
	Майка й се чувстваше безпомощна; децата й бяха нещастни. Само Панчито се усмихваше и изглеждаше доволен от живота.
	През ноември 1976-а Санти навърши двайсет и три, но изглеждаше много по-възрастен. Най-после се беше примирил, че София никога няма да се върне. Как беше възможно да пропаднат всичките им планове? Толкова внимателно бяха обмислили всяка стъпка. След като напразно чака писма от нея, си помисли, че може би баща му ги взима от портиера, когато излиза сутрин за работа, затова започна да става рано, и още в зори отиваше в пощата. Но писмо от София така и не получи. Нито каквото и да е известие.
	Най-накрая се реши да говори с Анна. Отначало Чикита го посъветва да не се появява пред леля си. Анна беше подчертала, че не иска да го вижда, и той правеше всичко възможно да не се сблъска случайно с нея. Но след около два месеца, влуден от липсата на писма, най-дръзко отиде в апартамента й в Буенос Айрес и поиска да му каже къде е София.
	Анна обсъждаше с готвачката менюто за следващата седмица, когато на вратата на дневната се появи Лорето и съобщи, че сеньор Сантяго е в коридора и настоява сеньората да го приеме. Анна му поръча да каже на неканения гост, че тя не е вкъщи, но прислужникът се върна и виновно обясни, че сеньор Сантяго нямало да си тръгне, докато не разговаря с нея, дори бил готов да спи на пода, ако се наложи. Анна се смили, освободи готвачката и каза на Лорето да доведе младежа.
	Когато го зърна, си помисли, че той повече прилича на призрак, отколкото на човек. Лицето му беше бледо, очите — разгневени. Беше си пуснал брада и дълга коса. Вече не беше красив, а изглеждаше изпаднал и дори страшен. Всъщност беше заприличал на Фернандо, който от малък изглеждаше малко зловещо.
	— Влез и седни — каза тя спокойно, като се стараеше гласът й да не трепери.
	Санти поклати глава:
	— Не искам да сядам. Няма да остана дълго. Дай ми адреса на София и ще си тръгна веднага.
	— Чуй ме, Сантяго — тросна се Анна. — Как смееш да искаш адреса на дъщеря ми, след като ти я обезчести, отне й целомъдрието?
	— Дай ми го и ще си отида — отговори той, решен да избегне сцените. Познаваше леля си. Неведнъж беше докарвала до сълзи майка му. — Ако обичаш — примоли се с престорена любезност.
	— Няма да ти дам адреса й, защото не искам повече да се срещате или да поддържате връзка. На какво се надяваш, Сантяго? — попита с леден тон Анна. — Нали не си въобразяваш, че ще се ожениш за нея? Това ли искаш?
	— Просто ми го дай, проклета да си! С кого ще се среща София не е твоя работа — озъби й се той, изгубвайки самообладание.
	— Как се осмеляваш да ми говориш по този начин? Тя е моя дъщеря. Беше почти дете, непълнолетна, когато… онова се случи. Как мислиш, че се чувствам? Ти открадна невинността й — обвини го тя, повишавайки тон.
	— Откраднал съм невинността й ли? Боже мой, винаги си толкова мелодраматична? Не искаш да знаеш дали тя е изпитала удоволствие. — Лицето на Анна трепна нервно. — Тя изпита удоволствие. Наслаждаваше се на всеки миг, защото ме обича и аз я обичам. Любихме се, Анна. Помежду ни има любов. Не мръсен секс, а красива любов. Не очаквам да разбереш, нямаш вид на жена, способна да изпита радост от любовта. Злобата те е разяла. Хубаво, не ми давай адреса. Но аз ще го открия. Ще го открия, със София ще сключим брак в Европа и никога няма да се върнем. Тогава ще ти се иска да не беше я прогонила.
	Чикита и Мигел го скастриха заради грубото му поведение, Пако също го упрекна, макар и малко по-спокойно, и му обясни защо не бива да пише на София. Санти беше обезумял и не забеляза болката в очите на чичо си, нито прошарената му коса. Бяха двама съкрушени мъже. Но Санти не можеше да се откаже. София му беше казала никога да не се предава.
	Две години и половина се измъчва с най-различни предположения. Може би тя му е писала и писмата са се загубили. Ами ако беше очаквала писмо от него? Изтерза се до пълно отчаяние, докато Мария не можеше повече да понася чувството за вина и си призна какво е сторила.
	Беше мрачна, дъждовна зимна вечер. Санти стоеше на балкона, загледан в шумните улици. Мария излезе при него. Устните й бяха побелели и трепереха. Знаеше, че трябва да му каже. Ако продължеше да премълчава, той може би щеше да се хвърли от терасата и тя никога нямаше да си прости.
	Загледа се в неясния му профил, докато той все така се взираше надолу, без да забелязва, че тя е до него. Нямаше представа, че сестра му има намерение да изповяда най-мрачната си тайна.
	— Санти… — подхвана тя, но гласът й изневери.
	— Остави ме на мира, Мария. Искам да бъда сам — отвърна той, без да откъсва очи от улицата.
	— Искам да говоря с теб — настоя тя.
	— Ами, говори! — сопна й се той, но грубостта му беше несъзнателна.
	Заради своето нещастие беше безчувствен към другите, като че ли единствен той на света страдаше.
	— Ще ти призная нещо. Не се ядосвай и ме остави да ти обясня за-за-защо го направих — заекна тя, сълзите вече се стичаха по лицето й, защото предвиждаше неговата реакция.
	Той бавно обърна глава към нея и впери в нея печалните си очи.
	— Да ми признаеш ли? — изрече с равен глас. — Какво?
	Мария преглътна и изтри с трепереща ръка сълзите си.
	— Аз изгарях писмата на София до теб.
	Когато Санти осъзна какво казва сестра му, гневът, страданието и усещането за безсилие се разразиха с такава сила, че му беше невъзможно да се овладее. Грабна една от саксиите на майка си и я запрати в стената. След това погледна с омраза сестра си. Сълзите й се стичаха на вадички по лицето й.
	— Съжалявам, съжалявам — повтаряше неспирно тя, опитвайки се да го докосне. — Как можах да ти го причиня?
	— Защо? — изкрещя Санти и се отдръпна от нея. — Защо, Мария? Ти не си такава! Как можа?
	— Беше ми криво, Санти, бях засегната. София беше и моя приятелка — бърбореше отчаяно Мария, опитвайки се да му обясни. Но той не помръдваше и я гледаше втренчено. — Санти, моля те, прости ми. Ще направя каквото поискаш.
	— Боже мой, Мария, тъкмо ти ли? Ти! Не мога да повярвам, че си способна на такова предателство — прошепна Санти; толкова беше разгневен, че трепереше като лист.
	Изведнъж Мария забеляза колко се е състарил. Заради нея. Тя му го беше причинила! Никога нямаше да си прости.
	— Сгреших. Мразя се. Искам да умра! — простена. — Извинявай, извинявай!
	— Как се добра до писмата? — озадачено попита той.
	— Взимах ги от портиера, когато отивах на лекции. Не исках да заминаваш, не можех да го понеса. Не и ти след София. Мислех за мама и татко и колко ще страдат… и просто не можех да го допусна.
	— В такъв случай си чела писмата.
	— Не. Само последните няколко реда.
	— Какво пишеше?
	— Нещо в смисъл че копнее да отидеш при нея в Швейцария.
	— Значи ме е очаквала. Сигурно си е помислила, че съм я изоставил — промълви той.
	— Вярвах, че ще се върне, и ще разберете, че сте го надживели, и всичко ще си бъде постарому. И през ум не ми минаваше, че ще замине завинаги. Иска ми се да не бях се намесила.
	— И аз — сподавено отвърна той, свлече се на теракотения под и закри с длани лицето си. Цялото му тяло се тресеше от риданията. Отначало отблъскваше сестра си, когато тя се опитваше да го успокои. Но Мария не се отказа, накрая й позволи да го прегърне и двамата заплакаха един до друг.

	* * *

	На Санти му отне две години, за да прости на сестра си. Когато се срещна с Фернандо и с двама негови приятели — партизани — през онази хладна юлска вечер, за да спасят сестра си от злокобния Факундо Ернандес, изведнъж прогледна и видя света извън себе си и своята болка.
	Мария се влюби във Факундо Ернандес през есента на 1978-ма. Току-що беше отпразнувала двайсет и втория си рожден ден. Факундо беше висок и смугъл, защото в жилите му течеше испанска кръв. Имаше тъмнокафяви очи и дълги черни мигли. Беше станал наскоро офицер в армията на генерал Видела и се перчеше с новата си униформа. Факундо обожаваше генерала. Ходеше наперено по улиците на Буенос Айрес, придавайки си важност като всички военни от онова време.
	Генерал Видела беше взел властта през март 1976-а с намерението да прекрати безредието, властвало при управлението на Перон, и да преустрои аржентинското общество. Правителството започна кървава война с опозицията, арестувайки всеки заподозрян в подривна дейност. Хората живееха в страх. Броят на „изчезналите“ без съд достигна двайсет хиляди души. Те просто изчезваха безследно.
	Факундо Ернандес вярваше в демокрацията. Вярваше, че военният режим полага основите на бъдещата демокрация, която щяла „да е в съзвучие с реалността, да отговоря на нуждите на аржентинците и да подпомогне напредъка на страната“. Той си внушаваше, че изтезанията и убийствата са неизбежни средства за постигане на крайната цел, а тя оправдаваше средствата.
	Факундо Ернандес зърна за пръв път Мария Соланас през една априлска неделна утрин, когато тя се разхождаше с приятелка в парка в Буенос Айрес. Беше топло, безоблачното небе сияеше над града и паркът беше пълен с деца, които играеха на слънцето. Факундо тръгна след Мария. Хареса му начинът, по който гъстата й лъскава коса падаше върху гърба й. Хареса му и това, че беше закръглена. Падаше си по жени със заоблени задни части и бедра.
	Мария и Виктория седнаха на една от масичките и си поръчаха кока-кола. Когато Факундо Ернандес се представи и поиска разрешение да седне при тях, те се отнесоха с подозрение към него и нервно обясниха, че очакват приятел. Но той се досети, че познава Виктория, и обясни, че е приятел на нейния братовчед Алехандро Торедон; чак тогава двете се отпуснаха и се запознаха с него. Мария веднага хареса Факундо. Той я разсмя. Накара я да се чувства привлекателна. Обърна й специално внимание и пренебрегна приятелката й. Тъй като все пак беше предпазлива, не му даде телефонния си номер, но се съгласи да се срещнат на другия ден в парка.
	Скоро техните разходки започнаха да завършват с обеди и най-накрая се стигна до вечеря. Той беше очарователен и интелигентен. На нея й се стори много забавен. Притежаваше безочливо чувство за хумор и обичаше да се подиграва на хората. Умееше да забелязва слабите места на всекиго. Винаги намираше за какво да се присмее. Мария толкова много го харесваше, че се смееше на шегите му. С времето щеше да установи, че са жестоки. Факундо я целуна за първи път в мрака — стояха на улицата пред жилищната й сграда. Целуна я нежно и й каза, че я обича. А когато Мария се прибра у дома, той си каза, че тя ще му стане съпруга. Сподели го с Мануела, проститутката, при която редовно ходеше, успокоявайки я, че бракът му няма да промени отношенията им.
	— Няма втора като теб, Мануела — простена, когато тя коленичи пред него и го задоволи с уста.
	Отначало Мария си каза, че си е заслужила плесниците. След незначителен спор той я зашлеви по двете страни. Остана като ударена от гръм, искаше й се да му се извини. Нейна беше грешката; изразила се беше твърде грубо. Трябваше да покаже повече уважение. Обичаше го. Харесваше й маниерът му, когато я прегръщаше и целуваше, когато й говореше. Беше щедър, купуваше й дрехи. Настояваше тя да се облича по определен начин.
	— Имаш красиво тяло — казваше й. — Искам всички да виждат какво притежавам и да си умират от завист.
	Ако нещо не беше по вкуса му, я удряше. Тя приемаше грубостите с убеждението, че ги заслужава, и копнееше за неговото одобрение. След като я удареше, той се разплакваше, прегръщаше я и обещаваше, че това повече няма да се повтори. Нуждаел се от нея. Само тя можела да го спаси. И така тя продължаваше да се среща с него, защото го обичаше и искаше да му помогне. Срещаше се с него следобедите в апартамента му в Сан Телмо. Когато й каза, че няма да правят секс, защото също като нея и той е добър католик, тя беше поласкана и трогната. Каза й още, че засега му стига да я докосва и да я гали: ще правят любов, когато се оженят. Мария не сподели с родителите си за Факундо, нито ги запозна с него. По-късно щеше да погледне назад и да признае как подсъзнателно е усещала, че семейството й няма да одобри Факундо Ернандес.
	Чикита виждаше, че дъщеря й се връща вкъщи със синини, понякога със сцепена устна. Мария обясняваше, че нищо особено не се е случило, просто е паднала на улицата, друг път лъжеше, че се е спънала на стълбището в университета. Но синините се появяваха все по-често и Чикита реши да поговори с Мигел. Крайно време беше да предприемат нещо.
	Една вечер в края на юни Фернандо проследи Мария до апартамента на Факундо Ернандес в занемарена и грозна сграда. Изчака сестра си да влезе, заобиколи сградата и се изкатери до балкона на първия етаж. След това се прехвърли на втория и надникна през прозореца. Слънцето се отразяваше в стъклата и нищо не се виждаше. Но щом очите му се приспособиха, освен своето отражение вече виждаше какво става в стаята.
	Мъжът като че ли поглъщаше сестра му. Не я любеше, а хапеше шията й и опипваше гърдите й през тясната ризка. Изведнъж се отдръпна рязко и я удари. Изкрещя й нещо, май й се сърдеше, че носи сутиен. Мария се разплака, започна да се оправдава, трепереше като лист. Той падна на колене, започна да я прегръща и да я целува, накрая двамата се вкопчиха един в друг и започнаха да се поклащат.
	Фернандо беше отвратен, повдигна му се. Искаше му се да счупи стъклото, да скочи в стаята и да извие врата на проклетника, който биеше сестричката му. Но знаеше, че по този начин няма да постигне нищо. Трябваше да бъде търпелив и да продължи да ги наблюдава.
	Така и направи. Проследи непознатия до публичния дом. Научи името му и че е офицер в армията. Повече информация не му беше необходима. Този човек беше враг. Трябваше да му даде урок.
	Когато каза на родителите си, те останаха потресени. Чикита не разбираше защо дъщеря им не е споделила, защо не е поискала да й помогнат.
	— Винаги всичко ми казва — плачеше тя и клатеше недоумяващо глава.
	Мигел искаше да го убие за това, че нараняваше детето му. Фернандо го удържа със сила да не грабне пистолета си. Чувстваше се герой; той откри кой е мъжът и го проследи. Той владееше ситуацията и родителите му бяха благодарни. Имаха нужда от него, разчитаха на него. Каза им да не се тревожат, че ще се справи със ситуацията сам, и за негова изненада и възхита те се съгласиха. За първи път видя, че се гордеят с него. Беше спечелил уважението им и се чувстваше на седмото небе от щастие.
	Санти, от четири години затворник в своя мрачен свят, най-после се изтръгна от самоизолацията. Отначало Фернандо отказа да го посвети в плана си. Това беше неговият момент на слава и искаше да й се наслаждава сам. Но като видя искреното възхищение на Санти, омекна.
	— Можеш да ме придружиш — каза наперено — обаче ще ми се подчиняваш. И без въпроси.
	Санти се съгласи. Фернандо знаеше, че ще е опасно, но беше готов. Чувстваше се по-силен от всякога. Двамата братя седнаха и говориха дълго за Мария. Фернандо почти не усети как за първи път помежду им се установява истинска връзка; стана съвсем незабелязано, докато беше зает да говори със Санти като с равен, с когото имат обща кауза.
	Изчакаха подходящия момент, след това с двамата приятели на Фернандо се промъкнаха посред нощ в апартамента на Факундо Ернандес, нарушавайки полицейския час и рискувайки живота си. Вместо маски бяха нахлузили на главите си черни чорапи и изглеждаха доста застрашително. Измъкнаха ужасения Факундо от леглото му, завързаха го за стол и го биха, докато едва не го усмъртиха. Той ги помоли да пощадят живота му. Фернандо го предупреди, че ако се приближи до Мария Соланас отново, ако я заговори, или се свърже с нея, ще се върнат и ще го довършат. Факундо изпъшка и припадна.
	Чикита говори с дъщеря си. Не й беше лесно. Каза й, че знае за побоищата и проститутката. Мария се опита да защити Факундо, заяви, че родителите й грешат. Той никога не я бил удрял, никога. Обвини ги, че са я шпионирали. Животът си бил неин… и щяла да се среща с когото си иска. Нямали право да й се месят.
	Отне им доста време, но с помощта на Фернандо и Санти успяха да я убедят, че греши; накрая тя се предаде и изплака:
	— Обичам го, мамо. Не знам защо, просто го обичам…
	Денят си отиваше, а те говореха ли, говореха. Мигел, Чикита, Санти и Фернандо, всички заедно в малката стая, свързани от обичта помежду си. Тяхната преданост и обич подействаха като балсам на наранената душа на Мария. Накрая тя заспа в леглото на родителите си. Чикита веднага се обади на лекаря с молба да прегледа дъщеря й. Доктор Хигинс беше зает, но изпрати свой колега — възпитан млад мъж на име Едуардо Маралди.
	Постепенно животът в „Санта Каталина“ се нормализира. Зимните месеци се изнизаха, времето се позатопли, дните станаха по-дълги и цветята напъпиха. Мирисът на плодородие изпълни въздуха, птиците се завърнаха, за да възвестят настъпването на пролетта. Някогашните рани започнаха да заздравяват и лошите чувства си отидоха заедно със зимните мъгли. Санти отново „прогледна“ и светът около него му се стори някак различен. Беше време да си обръсне брадата — доброволното му отшелничество беше свършило.


>	Двайсет и трета глава

	Едуардо Маралди беше висок, слаб и много интелигентен млад човек. Сивите му очи издаваха всяка негова емоция. Ако не бяха скрити зад малките кръгли очила, щяха да показват открито какви са чувствата му на всеки, който погледнеше в тях. По време на първата му визита спокойният му глас и начинът, по който се опитваше да я успокои по време на прегледа, направиха много силно впечатление на Мария.
	— Къде ви боли, сеньорита? — попита я и тя с изненада откри, че премълчава истината, за да не го разстрои. Беше свикнала с лекари, които проявяват ледено безразличие и не съчувстват на пациентите си.
	След втората визита му разказа всичко за Факундо, дори неща, които беше премълчала пред майка си. Като например как се е възбуждал и свършвал върху нея, когато е бил пиян, тъй като не е искал да прави секс с нея, за да запази девствеността й до първата брачна нощ, но я опипвал навсякъде и й причинявал болка. Разказа му как я е карал да го докосва по начин, който за нея бил мъчителен. Как я е принуждавал да върши неща, които не е искала. Как я е плашел и същевременно е спечелил любовта й. Окуражена от благата му усмивка и от съчувственото му изражение, сподели с него най-съкровените си тайни — тайни, които не бе предполагала, че ще издаде пред някого. Той я прегърна през раменете и без да прекрачва фината граница между лекар и пациент, направи всичко възможно да я утеши.
	— Сеньорита Соланас — каза й, след като тя се поуспокои — телесните ви рани ще заздравеят, дори белези няма да останат, и никой няма да разбере, че сте били наранена. Проблемът не е в тях. — Тя го погледна учудено. — Тревожат ме душевните ви рани. Има ли с кого да говорите вкъщи?
	— Точно за това с никого не съм говорила.
	— Ами майка ви? — попита той, спомняйки си стройната любезна жена, с която се запозна при първата си визита.
	— Говорих с нея, но не както с вас. — Мария се изчерви и сведе поглед.
	— Имате нужда от грижи и обич — каза лекарят.
	Тя се изчерви още по-силно, надявайки се той да не забележи. Само че Едуардо забеляза руменината, обляла лицето й, и също се изчерви, изведнъж му стана горещо.
	— О, имам много любещо семейство, доктор Маралди.
	— За душевните рани е необходимо дълго време, за да заздравеят. Не очаквайте чудеса. Може изведнъж да изпаднете в депресия без видима причина. Възможно е да ви бъде трудно да започнете нова връзка. Просто бъдете търпелива и не забравяйте, че сте преживели нещо, което ще ви засегне повече, отколкото съзнавате.
	— Благодаря, докторе.
	— Ако искате да споделите, винаги можете да дойдете при мен — предложи той. Надяваше се, че Мария ще го посети.
	— Ще дойда. Благодаря.
	Тя излезе от кабинета и Едуардо наплиска лицето си със студена вода. Каза ли й истината? Изплаши ли я? Искаше да й признае, че ще се грижи за нея, но не можеше да покани пациентка на среща. Противоречеше на професионалната етика. От все сърце се надяваше, че Мария отново ще го посети.

	* * *

	На Мария й се искаше София да е тук. С нея можеше да говори открито, без преструвки. Господи, колко й липсваше! Често мислеше за нея, питаше се как живее, с кого е. Изпрати й още едно писмо, но Доминик й го върна с бележка, че София е заминала за Лондон и не знае адреса й. Мария не беше чак толкова глупава. Очевидно София не искаше семейството й да знае къде е. Наистина беше скъсала с всички, и то заради нея. Вината й тежеше. Хем й се искаше братовчедка й да се върне и да й обясни какво и защо е направила, хем изпитваше такъв срам, че предпочиташе никога повече да не я види. Знаеше, че никога няма да има приятелка като София.
	През следващите два месеца мислеше за Едуардо по-често, отколкото очакваше. Лицето на Факундо постепенно избледня в съзнанието й и бе изместено от издълженото, аскетично лице на Едуардо. Надяваше се, че той ще я потърси, но това не се случи. Знаеше, че може да отиде в кабинета му под претекст да потърси медицински съвет, обаче се страхуваше, че ще я погледне с безразличие. Съмняваше се, че се е сетил за нея поне веднъж след последната им среща.
	След това се случи нещо странно. Господ, или някой, който управлява съдбите ни, бе видял, че ако не се намеси, тези две кротки души никога няма да се намерят. Затова Той изпрати Едуардо на улицата, по която вървеше Мария на път за вкъщи след лекциите в университета.
	Не гледаше къде върви и се сблъска с него. Двамата едновременно се извиниха, преди да вдигнат очи и да се познаят.
	— Сеньорита Соланас! — възкликна Едуардо и тъжните му мисли се разсеяха като дим. Последните два месеца бяха изминали мъчително бавно и той беше изпаднал в депресия без видима причина. Изведнъж настроението му се подобри и той се усмихна… по-широко от обичайното за него.
	— Доктор Маралди! — изненадано възкликна Мария. — Какво съвпадение!
	— Щастливо съвпадение, нали? — Той поклати глава, сякаш не вярваше на късмета си.
	— Моля ви, наричайте ме Мария — каза тя с пламнало лице. — И ако може, нека си говорим на „ти“.
	— Казвай ми Едуардо — днес не съм твой лекар.
	— Не, не си — отговори тя и се изкиска свенливо.
	— Искаш ли да пием кафе или нещо друго? — попита той и бързо добави: — Сигурно нямаш време.
	— О, имам — отвърна тя също толкова бързо.
	— Хубаво, чудесно… Наблизо има симпатично кафене. Дай да ти помогна — настоя и Мария му подаде чантата си, която доста тежеше най-вече заради помагалото по история, което си беше купила днес.
	В кафене „Калабрия“ беше прохладно, нямаше много посетители. Едуардо избра маса до витрината и учтиво дръпна стола, та Мария да седне. Когато сервитьорът се приближи, той поръча кафетата и две сладки.
	— О, не, за мен не! И без това съм доста пълна — запротестира Мария.
	Едуардо я погледна и си помисли колко е красива тъкмо заради сочното си тяло. Напомняше му за узряла праскова.
	Мария забеляза изражението му и изненада себе си, като добави:
	— Ами, добре, този път ще направя изключение.
	Пиха кафе, после дойде време за обяда, после — за следобедния чай. Тръгнаха си чак в шест вечерта. Мария му разказа за София; всъщност му се изповяда. Той разбра постъпките й и намираше обяснение за всяка. Изглежда, имаше обширни познания по психология. Мария стигна дотам, че му разказа за любовната връзка между братовчедка си и брат си, беше сигурна, че той ще запази тайната.
	— Сторих нещо непростимо — обясни тъжно. — Изгорих писмата на София. Сега горчиво съжалявам. Никога няма да си го простя. Защото изгубих най-добрата си приятелка и за малко щях да загубя и брат си.
	Едуардо я погледна с дълбоко състрадание.
	— Мислела си, че постъпваш правилно. Само че ние си вземаме поука от нещастията в живота, а не от щастливите моменти. Може би един ден, когато София е щастливо омъжена и има пет деца, ще ти благодари. Кой знае? Няма смисъл да съжаляваш за нещо сторено и непоправимо. Гледай напред — посъветва я той, свали очилата си и ги избърса.
	— Значи не мислиш, че съм лоша? — попита Мария и се усмихна свенливо.
	— Не, не мисля. Смятам, че си добър човек, който е сгрешил и… ами, всички грешим, нали? — Жадуваше да й каже, че е прекрасна и по душа, и по външност. Жадуваше да я обича с цялото си сърце, за да заличи всяка следа от тъга, вина и болка. Знаеше, че ще я направи щастлива, ако му даде възможност.
	Сподели с нея, че преди време едва не се оженил. Когато тя го попита защо се е отказал, той откровено отговори, че нещо е липсвало — тръпка, усещане за близост…
	— Наречи ме непоправим романтик — добави — но сякаш знаех, че ще обикна друга повече, отколкото обичах онази жена.
	След този следобед започнаха с часове да разговарят по телефона, отидоха няколко пъти на кино и на вечеря, преди той да се осмели да я целуне. Мария си даваше сметка, че Едуардо не прибързва, за да не я изплаши; беше му благодарна, въпреки че й се искаше да я целуне още първия ден в кафенето. През тази паметна вечер той дойде да я вземе и й поднесе букет от полски цветя. След това я заведе в ресторант „Ла Костанера“, вечеряха на светлината на свещите и разговаряха безспир. След вечерята Едуардо предложи да се поразходят по брега на реката. Мария знаеше, че той ще я целуне, и изведнъж стана неспокойна и млъкна. Най-накрая той я хвана за ръка, спря, и се обърна с лице към нея.
	— Мария…
	— Да?
	— Аз… аз исках да…
	Беше истинско мъчение. Искаше й се да я целуне и да престанат да се преструват.
	— Едуардо, всичко е наред. Искам да ме целунеш — промълви тя и затаи дъх, сепната от дързостта си. На него сякаш му олекна. За миг Мария се изплаши, че ще се почувстват неловко, но той обхвана с длани лицето й, допря треперещите си устни до нейните и я целуна с увереност, каквато тя не вярваше, че му е присъща. По-късно, когато сподели с него страховете си, той се усмихна гордо и й каза, че тя го е накарала да повярва в себе си.
	Чикита и Мигел знаеха за всяка нейна среща с доктор Маралди. Вечер обсъждаха романтичната история. Преди да заспи, Чикита се молеше Едуардо да се грижи за дъщеря й и да й помогне да забрави противния Факундо. Когато двамата обявиха годежа си в края на лятото, Чикита прошепна благодарствена молитва, после се разплака и прегърна дъщеря си.
	— Мамо, не знам дали го заслужавам — каза й Мария, когато останаха насаме. — Той е всичко, което бих пожелала. Мил, забавен, ексцентричен. Обичам го заради начина, по който му се разтреперват ръцете, когато държи чупливи предмети, и задето заеква, когато е нервен. Имам късмет, да, голям късмет. Само ми се иска София да беше тук да ме види. Щеше да е щастлива заради мен, знам го. Липсва ми, мамо.
	— На всички ни липсва, скъпа моя. Липсва ни много.


>	Двайсет и четвърта глава

	_Лондон, 1974 г._
	София пристигна в Лондон в средата на ноември 1974-та. Беше съвсем паднала духом. Братовчедка й беше запазила стая в „Кларидж“.
	— На две крачки от Бонд стрийт е — обясни, опитвайки се да я ободри. — Улицата с най-бляскави магазини в Европа.
	Но на София и през ум не й минаваше да обикаля магазините. Седеше в леглото, втренчена през прозореца в проливния дъжд, който биеше по стъклата. Беше студено и влажно. Не й се излизаше. Не знаеше какво да прави, затова се обади на Доминик да й каже, че е пристигнала благополучно. Чу малкия Сантигито да плаче и сърцето й се сви от копнеж по него. След като затвори телефона, отиде до куфара и взе да рови в него. Извади бяла муселинена пеленка и я притисна до носа си. Миришеше на Сантигито. Сви се на кълбо в леглото и плака, докато заспа.
	Хотелът беше много престижен, персоналът — очарователен и внимателен, точно както Доминик й беше казала.
	— Попитай за Клод, той ще се погрижи за теб — посъветва я тя.
	София намери Клод — нисичък, пълен мъж с лъскава плешива глава, наподобяваща топче за пинг-понг. Когато спомена името на Доминик, Клод се изчерви чак до плешивото теме. Попи челото си с бяла носна кърпа и й каза, че ако има нужда от нещо, каквото и да било, да не се колебае и да го повика. Братовчедка й била много почитана клиентка на хотела, всъщност най-очарователната. За него щяло да е удоволствие да й бъде от полза.
	София знаеше, че трябва да си потърси апартамент и работа, но нямаше желание и сили. Затова започна с часове да се разхожда в Хайд Парк. Ако не й беше толкова тежко, щеше да се наслаждава на свободата си. Можеше да обикаля и да разглежда Лондон без родители, без телохранител, който да я следва като сянка навсякъде. Вървеше безцелно по улиците, разглеждаше витрините на магазините с блестяща коледна украса, дори посети няколко галерии и изложбени зали.
	Лондон по нищо не приличаше на Буенос Айрес. Всъщност изобщо не приличаше на мегаполис, а по-скоро на голям град. Къщите бяха едноетажни, от двете страни на улиците се издигаха дървета, а самите улици така се виеха и преплитаха, че човек не знаеше къде започват и къде свършват. За нея Лондон беше блестящ като перла. В сравнение столицата на родината й беше мръсна и западнала, но Буенос Айрес беше неин дом и й липсваше.
	След няколко дни започна да си търси квартира. По съвет на Клод се свърза с някоя си Матилда от агенция за отдаване на жилища под наем, която й намери едностаен апартамент в Куинс Гейт. Зарадвана, че ще има жилище, София си купи някои неща. Апартаментчето беше напълно обзаведено, но искаше да го направи свой дом, своя крепост в тази чужда страна.
	Пазаруването повдигна настроението й и тя се осмеляваше да обикаля града, независимо от вълната бомбени атентати по онова време. Нямаше телевизор и не си купуваше вестници. Научаваше всички новини от шофьорите на таксита — най-големите симпатяги, които беше срещала.
	Постепенно обикна Лондон, снажните полицаи със смешни шапки, почетната стража пред двореца „Сейнт Джеймс“, малките градски къщи, и модерните жилища над някогашните конюшни. „Куклен град с куклени къщи“ — мислеше си. Един ден застана пред Бъкингамския дворец — беше й интересно защо хората се трупат там и надничат през желязната ограда. Видя за първи път смяната на караула и това така я плени, че на другия ден отиде отново да гледа церемонията. Опустошаваше сърцето си с мисли за Санти и Аржентина, за малкия Сантигито, докато най-накрая то не издържа, предаде се и се вледени.
	Когато парите й започнаха да свършват, неохотно започна да си търси работа. Тъй като нямаше никаква квалификация, първо обиколи магазините. Навсякъде търсеха продавачки с опит, затова собствениците поклащаха глави и я отпращаха:
	— Има голяма безработица. Ще извадите голям късмет, ако някой ви назначи.
	След три седмици безуспешно търсене София се отчая. Парите й се стопиха, а трябваше да плати наема. Не искаше да се обажда на Доминик. Тя вече беше направила достатъчно, пък и София не искаше нищо да й напомни за сина й.
	Един ден, напълно обезсърчена, влезе в книжарница на Фулам Роуд. Симпатичен очилат мъж седеше зад камара книги и си тананикаше, пригласяйки на мелодията по радиото. Каза му, че търси работа, но навсякъде държат на хора с опит, какъвто тя няма. Добави, че може би по Коледа господинът ще има нужда от допълнителен персонал. Мъжът поклати глава и каза, че съжалява.
	— Виждате колко малък е магазинът — обясни той. — Но опитайте в съседство, при Маги. Там не търсят човек с опит.
	„При Маги“ се оказа фризьорски салон. София се ужаси. Не беше чак толкова изпаднала, че да се унижи дотам. Погледна през замъглената витрина, подмина салона, седна в едно кафене, поръча си топло какао и впери поглед в чашата. След малко огледа хората около себе си. Те разговаряха помежду си, без да й обръщат внимание. Изведнъж се почувства много самотна. В тази страна нямаше нито един приятел.
	О, как й липсваше Санти… Мария също. Копнееше да поговори с нея и да й разкаже какво преживява. Съжали, че не й писа нито веднъж. Съжали, че не сподели с нея. Помисли си, че Мария сигурно е тъжна и самотна като нея. Познаваше я много добре и беше сигурна, че е така. Но вече беше твърде късно. Да беше й писала преди година. Ала ако тогава не знаеше как да започне писмото, какво оставаше за сега? Не, беше пропуснала момента. Не само изгуби любимия си, но и жената, която въпреки своята деликатност и свенливост, я разбираше и я подкрепяше във всичко. Откакто се помнеха, бяха неразделни, а сега всичко бе свършило.
	Улиците бяха пълни с минувачи, всички бързаха нанякъде. Тя нямаше къде да отиде. Никой не го беше грижа за нея. Можеше да умре на тротоара отвън и никой да не забележи. Зачуди се колко време ще мине, преди да открият коя е, за да съобщят на семейството за смъртта й. Може би седмици, месеци, ако изобщо някой си направеше труда. Имаше британски паспорт благодарение на дядо си, но всичко тук й беше чуждо. Плати сметката и излезе. Отново отмина фризьорския салон на Маги, после се върна да хвърли още един поглед. Прилепи лице до витрината. Висок като върлина мъж подстригваше някаква жена, от време на време прекъсваше работата си и жестикулираше, за да подчертае историята, която разказваше. Русокосо момиче седеше зад бюрото — явно работата му беше да отговаря на телефонните обаждания. То слушаше в захлас разказа на върлинестия и едва сдържаше смеха си, докато записваше часове на клиентките. Внезапно вратата се отвори и отвътре лъхна приятната миризма на шампоан и парфюм.
	— Мога ли да ви помогна? — попита червенокоса жена на около петдесет, подавайки глава навън. Червилото й беше аленочервено като на Доминик, очните й сенки бяха в най-грозния нюанс на зеленото.
	— Чух, че търсите помощница — отговори колебливо София.
	— Правилно си чула. Влизай. Аз съм Маги — каза тя, щом влязоха в топлия салон.
	— Казвам се София Соланас — представи се София. Дългучът престана да разправя своята история и се обърна да я погледне. Проницателните му очи я измериха от глава до пети, без да пропуснат облеклото й. Той подсмръкна с одобрение:
	— Много добре, София. Много добре. Аз съм Антон. Всъщност Антъни, но Антон звучи по-екзотично, не мислиш ли? — попита той и заситни към шкафа, за да извади буркан с гел.
	— Антон е голям чешит, София. Смей се на шегите му и ще те заобича, сладурче. Дейзи се смее, нали, скъпа? И той я обича. — Русокосата се усмихна и подаде ръка иззад бюрото. — А сега остават десет минути до шест, което е добре. Ще метеш, ще миеш коси и ще поддържаш салона чист. Мога да ти плащам всичко на всичко осем лири на седмица, но ще получаваш и бакшиши. Как ти се струва? Мисля, че е добре. Нали, Антон?
	— Много щедро, Маги — изчурулика той и изля в дланта си нещо подобно на зелена слуз.
	— Ама… моят наем е осем лири на седмица — измънка София.
	— Повече не мога да ти дам. Приеми или прав ти път. — Маги скръсти ръце на едрата си гръд.
	— И аз плащам наем. Ами ако се обединим? Имам предвид да си поделим наема — предложи Дейзи. Тя живееше в занемарен апартамент в Хамърсмит и пътуваше дълго, за да дойде на работа сутринта. — Наблизо ли живееш?
	— На Куинс Гейт.
	— Нищо чудно, че наемът ти е толкова висок. Откъде си, скъпа? — попита Маги, която не можеше да определи акцента й.
	— От Аржентина — отговори София и гърлото й се стегна — толкова отдавна не беше изричала тази дума.
	— Очарователно! — произнесе се Антон, който не знаеше къде, по дяволите, се намира тази страна.
	— Ами, ако искаш съквартирантка, много ще се радвам — промълви Дейзи.
	На София не й харесваше идеята да сподели жилището си. Но беше отчаяна, а тази Дейзи изглеждаше добродушна и мила. Затова се съгласи.
	— Много добре, твоята първа работа трябва да се полее, София! Иди и купи хубаво евтино вино — разсмя се Маги, отвори касата и извади малко дребни. — Наистина трябва да се полее, нали Антон?
	— Да, Маги, имаме повод за купон.
	След две седмици този малък салон стана втори дом на София, а Маги, Антон и Дейзи — нейното ново семейство. Маги беше напуснала съпруга си и беше започнала свой бизнес, за да свързва двата края.
	— Глупаво момиче — каза по неин адрес Антон, когато тя беше далеч и не можеше да го чуе. — Този тип беше въшлив с пари и с много големи връзки.
	Антон живееше с гаджето си Марчело — мургав, красив италианец, който се отбиваше в салона, грациозно се отпускаше на дивана с тапицерия на леопардови шарки и слушаше историите на Антон. Маги отваряше бутилка вино и сядаше до него. Но колкото и да пърхаше с изкуствените си мигли, колкото и да се опитваше да го омагьоса, той виждаше само Антон. Тя флиртуваше и с клиентите, повечето от които бяха поласкани от вниманието й. Дейзи и София си умираха от смях, докато я наблюдаваха.
	Дейзи беше весела и остроумна, но най-важното бе сърдечността й. Русата й къдрава коса изглеждаше вечно разрошена, лицето й имаше сърцевидна форма, очите й закачливо проблясваха и тя беше олицетворение на жизнерадостта. На София отначало й беше трудно да споделя с някого малкия апартамент, обаче постепенно се привърза към новата си приятелка. Дейзи й помогна да не се чувства така самотна и запълни пространството, което някога принадлежеше на Мария.
	Родителите й бяха разведени и живееха в провинцията, в Дорсет. Баща й, майстор строител, работеше на разни места в северната част на страната, а майка й живееше в Тонтън с любовника си, по една случайност също строител, и беше козметичка.
	— Открай време искам да стана като нея, да посещавам клиентките в домовете им и да ги разкрасявам — грим, прическа, маникюр. Обаче щом получих правоспособност и отидох за първи път на работа, се спънах и залях с парафин кучето на собственицата на салона. Беше пълна катастрофа, едва не се наложи да одерат горкото животно. Вдигнах си чукалата и дойдох в Лондон. Не казвай на Маги, обаче мисля отново да опитам. Този салон определено може да спечели, ако разполага с опитна козметичка и стилистка.
	Дейзи сама свиваше цигарите си и пушеше на отворен прозорец, понеже София не понасяше тютюневия дим. Двете често разговаряха за живота си и за мечтите си. Но мечтите на София бяха измислени за пред Дейзи; пред никого не би разкрила миналото си.
	В салона София метеше пода и често се усмихваше, като виждаше разноцветните кичури коса. Антон обожаваше да боядисва косите на клиентките. Това беше любимата му работа. Казваше, че е истинско удоволствие да разполагаш с всички цветове на дъгата и да експериментираш с тях.
	Друго задължение на София беше да мие косата на клиентите на салона, сред които имаше и представители на силния пол. Отначало й беше неприятно, тъй като тази работа съсипваше маникюра й, обаче не след дълго свикна, пък и получаваше големи бакшиши, особено от господата.
	— София не говори много за себе си, нали, Антон? — отбеляза Маги, която се беше изтегнала на дивана и пилеше дългите си нокти.
	— Така е, обаче е голяма чаровница.
	— Безспорно.
	— И е работлива. Само да не беше толкова тъжна. — Той си наля чаша вино. Минаваше шест и половина и беше време за питие.
	— Смее се на шегите ти, нали, сладък?
	— О, да! И все пак е обгърната с тъга като с мантия. Обзалагам се, че е преживяла голяма трагедия, красавице.
	— Мили, толкова си поетичен! Нали няма да ме напуснеш, за да пишеш стихове? — Тя се разсмя и запали цигара. — Знаеш ли защо е дошла в Лондон?
	— Никога не е споменавала. В действителност нищичко не знаем за нея, Маги.
	— Умирам от любопитство, скъпи.
	— О, и аз! Да й дадем малко време. Сигурно ще ни разкаже потресаваща история.
	Коледа наближаваше, Лондон блестеше, улиците и магазините бяха с коледни украси. Понякога София се питаше дали не липсва на семейството си. Чудеше се дали Санти си мисли за нея, или я е забравил. Мария престана да й пише след онова мъчително писмо, което София й върна през пролетта. Навремето бяха приятелки, неразделни приятелки. Толкова лесно ли беше да загърбиш това приятелство? Всички ли я бяха забравили, никой ли не се сещаше за нея? Когато мислеше за дома си, се чувстваше изпепелена.
	Дейзи замина при майка си за Коледа. Обади се веднъж: че снегът така бил натрупал, че не можели да излязат от къщи. Майка й правела маникюр и прически на всички. Ако продължавало да вали все така, може би щяла да спечели пари за нова къща.
	На София й беше тъжно, че Дейзи замина; самата тя нямаше семейство, при което да отиде, и отсъствието на приятелката й съвсем я съкруши.
	На връх Коледа заедно с Антон и Марчело честваха празника в бонбоненорозовата къща на Маги във Фулам. Отвориха няколко бутилки шампанско, накрая Антон, издокаран с клош панталон със зеброви шарки, и с лъскави гирлянди около главата, имитиращи лавров венец, затанцува из стаята. Марчело се изтягаше на дивана и пушеше марихуана. Маги цял ден готви заедно със София, която нямаше какво друго да прави, освен да тъгува за дома си. Всеки беше приготвил за другите по едно подаръче. Маги връчи на София комплект лакове за нокти, а пък Антон — тоалетна чантичка с огледало и гримове. София с горчивина си даде сметка за нелепото си положение. Произхождаше от едно от най-богатите семейства в Аржентина, а беше бедна като църковна мишка.
	След вечерята и след още много изпити чаши вино седнаха пред камината и се загледаха в пламъците. Изведнъж София закри с длани лицето си и се разрида. Маги погледна Антон, който й кимна. Тя седна до София и я прегърна през раменете, а тежкият й парфюм едва не задуши по-младата жена.
	— Какво има, миличка? Можеш да ни кажеш, твои приятели сме.
	И София им разказа почти всичко, премълча само за Сантигито. Тази тайна беше твърде скандална, за да я разкрие.
	— Мъж. Че какво друго, ако не някой проклет мъж ти е скапал живота! — негодуващо възкликна Антон.
	— Ти си мъж, скъпи.
	— Само наполовина, сладката ми.
	— По-добре си без него, София — каза нежно Маги. — Щом не е спазил обещанието си и не ти е писал, бих те посъветвала да му биеш чертата.
	— Но аз го обичам толкова много, че чак ме боли, Маги.
	— Ще го забравиш, скъпа. Всички забравяме. Ще си намериш някой чудесен англичанин.
	— Или италианец.
	— На твое място не бих припарила до жабар, съкровище. Да, един чудесен англичанин, тъкмо това ти пожелавам.

	* * *

	На другата сутрин София се събуди с главоболие и с отчаян копнеж по детето си. Сви се на кълбо, прегърна бебешката пелена и плака, докато не почувства, че главата й ще се пръсне. Спомняше си мъничкото лице на Сантигито, ясните невинни сини очи, вперени доверчиво в нея. Тя го предаде. Как можа да бъде толкова жестока? Какво си въобразяваше тогава? Как така Доминик й разреши да се откаже от собственото си дете? Притисна длани до корема си и оплака загубата на сина си; изведнъж се изплаши, че никога няма да го види. Толкова дълго плака, че гърлото я заболя. Най-накрая взе телефона и набра познатия номер в Швейцария.
	— Да?
	Сърцето на София се сви, като чу гласа на киселата икономка.
	— Мадам Ибер, обажда се София Соланас от Лондон. Мога ли да говоря с Доминик, моля?
	— Съжалявам, мадмоазел, мосю и мадам Ривиер са извън страната за десет дни.
	— Десет дни! — изненада се тя. Не бяха споменавали, че ще пътуват. — Не ви ли оставиха телефон за връзка?
	— Мадмоазел София — каза сприхаво жената — не ми съобщиха къде отиват, не ми оставиха телефонен номер или адрес. Не мога да ви помогна, съжалявам.
	— И аз съжалявам — изхлипа София, затвори телефона и отново се сви на кълбо. Притисна лицето си до пелената и си каза, че за последен път се е чувствала така нещастна, когато дядо ОʼДуайър умря до нея. Никога повече нямаше да види Сантигито. Нито пък обичния си дядо. Като че ли се беше случило безвъзвратното, като че ли Сантигито беше мъртъв. Никога, никога нямаше да си прости, задето го беше изоставила.


>	Двайсет и пета глава

	Почивните дни след Коледа бяха мъчителни. Сама в апартамента, София плака безутешно, докато най-накрая се умори и заспа, мислейки за „Санта Каталина“ и за всички любими хора, които й липсваха. Антон и Маги се отбиваха често при нея, защото се страхуваха да не би самотата да я тласне към дълбока депресия. Когато салонът отново отвори врати след празниците, София се върна на работа с облекчение и с надеждата, че 1975-а ще е по-щастлива.
	Доминик често посещаваше Лондон, тъй като сега съпругът й Антоан имаше по-интензивни делови отношения с английските си партньори. Когато София придружаваше Доминик, двете се хранеха в елегантни ресторанти и пазаруваха на Бонд стрийт; това напомняше на София за привилегирования й живот в миналото и тя му се наслаждаваше максимално; знаеше, че щом Доминик се върне в Женева, тя отново ще се върне към скучното си ежедневие на обикновено работещо момиче.
	Една година мина като насън. София се сприятели с Мармадюк Хъкли-Смит — очилатия собственик на книжарницата. Той я запозна със свои приятели, един от които от време на време я извеждаше, и това беше приятно, но София не го харесваше. Всъщност не харесваше нито един мъж.
	В свободното си време двете с Дейзи обикаляха магазините на Кингс Роуд, търсейки стоки с намаление. На мода бяха индийските дрехи и София си купи няколко дълги, широки поли; Антон й направи червени кичури, а един ден, когато нямаше работа и му беше скучно, изправи къдравата коса на Дейзи. Русокоската стана почти неузнаваема, но изумително красива. Веднъж в месеца ходеха на кино, веднъж посетиха театралната постановка на „Капан за мишки“ в Уест Енд. Антон ги заведе да гледат „Шоуто на Роки Хорър“; идваше им да потънат в земята от срам, когато той дойде да ги вземе с взет под наем розов кадилак. Всъщност кадилакът не беше най-страшното; по-фрапиращи бяха „тоалетът“ на стилиста — дантелено бельо, придържано с тиранти — и костюмът на тигрови шарки, с който се беше издокарал Марчело, ситнещ кокетно до приятеля си. Потресената Маги възкликна, че се надява той да не забрави да се преоблече в понеделник, преди да тръгне за работа. София отбеляза, че на Марчело му липсва само дългата опашка. Той пък заяви, че ако й покаже „опашката“ си, тя няма да погледне друг мъж.
	Дейзи успя да купи евтини билети за концерт на Дейвид Боуи на стадион „Уембли“. Освен по него тя си падаше и по Мик Джагър и по време на работа надуваше музиката до дупка, което дразнеше Маги, почитателка на по-нежните песни на Джони Мичъл.
	Мрачните зимни месеци бавно отминаха и отнесоха със себе си тъгата на София. Гледайки разцъфналите дървета, тя откри ново душевно състояние — позитивната нагласа на дядо ОʼДуайър.
	Работеше неуморно и Маги й повиши заплатата. Съжителството с Дейзи я радваше и двете прекарваха много приятни вечери в „Кафе дез Артс“.
	През август Маги затвори салона за две седмици и покани всички във взетата под наем вила в Девън, за да се порадват на океана и плажа. София прекара много приятно, макар че почти през цялото време валя дъжд. Спомни си разказите на майка си за хълмовете на Гленгариф и се зачуди дали приличат на хълмовете в Девън. Устройваха си пикници на влажния пясък на брега на океана и се сгушваха под чадърите, когато задухаше вятър и напълнеше с пясък сандвичите им. Така или иначе постоянно намираха повод да се заливат от смях. Шегуваха се и с Марчело, който зъзнеше въпреки плътния кадифен панталон и пуловер и мънкаше, че никога няма да разбере лудостта на англичаните.
	— Върнете ме в Тоскана — изхленчи — където мога да виждам небето и да съм сигурен, че слънцето съществува.
	— Млъкни Марчело, не бъди чак такъв италианец — издърдори Маги, докато се тъпчеше с шоколадова торта.
	— Не с лошо, малката. Обичам го, защото е италианец. — Марчело притисна Антон до себе си, за да го стопли.
	— Марчело има право — заяви Дейзи. — Не ви ли прави впечатление, че единствените хора на плажа са британци? Не е ли нелепо, че седим под дъжда, все едно сме в Южна Франция?
	— Затова спечелихме войната, скъпа — поучително каза Маги, която се опитваше да си запали цигарата, но вятърът гасеше пламъчето на запалката. — Антон, София, все ми е едно, запалете ми цигарата, преди да побеснея.
	— Ти не си била на фронта, Маги — засмя се Антон. — Дори с една цигара не можеш да се справиш. — Той се обърна с гръб към вятъра и запали цигарата й.
	— Изненадваш ме с разсъжденията си, драги — кисело заяви тя. — Ти си по-скоро жена, отколкото мъж. А ти, София, защо се умълча, езика ли си глътна?
	София, която се беше загърнала с влажна хавлиена кърпа, се поусмихна, въпреки че трепереше от студ и устните й бяха посинели:
	— Съжалявам, но ще подкрепя Марчело. Свикнала съм с плажовете в Южна Америка.
	— Ама вие двамата сте същински баби! — изкиска се Маги. — Липсва ви твърдост на духа, каквато притежаваме само ние, британците.
	— Е, поне за теб гарантирам — засмя се Дейзи. — А ти, София, надали си си представяла, че ще се озовеш тук, когато си се изтягала на плажовете с горещ пясък в Южна Америка.
	— Вярно е — откровено отговори София, но не добави, че Девън й харесва тъкмо защото не й напомня за родината. Тук тя се чувстваше така, сякаш беше попаднала в напълно различен свят.

	* * *

	За София Коледата на 1975-а беше много по-щастлива от предишната. Тя прекара десет дни с Антоан и Доминик в тяхната планинска хижа във Вербие. Времето сякаш се подчиняваше на някаква магия — всяка сутрин слънцето се появяваше на синьото като метличина небе, облаците го скриха чак след като София замина обратно за Лондон. Новата година й донесе неочаквана изненада.
	Дейзи предложи да отидат в един клуб в Сохо, където било „фрашкано с актьори“. София обичаше театъра и идеята й хареса. Купи си от магазин „втора ръка“ на Портобело Роуд пола от съшити парчета плат и велурена шапка с широка периферия, и допълни тоалета си с кафяви кожени ботуши, които й бяха подарени от Доминик. Получаваше твърде малка заплата и никога не можеше да задели нещо настрана, но все пак реши, че е заслужила да се поглези, за да ознаменува началото на нова, по-оптимистична епоха.
	Барът беше претъпкан. София и Дейзи си намериха места на бара и се заоглеждаха. Познаха двама артисти и телевизионен водещ. Барманът, който беше вързал дългата си черна коса на опашка, заряза другите клиенти и побърза да обслужи двете красавици, привлекли вниманието му.
	Малко преди полунощ Дейзи разгорещено флиртуваше с някакъв скулптор, на когото очевидно питиетата му бяха дошли в повече. Той надникна похотливо в дълбокото й деколте и я поведе към другия край на помещението. На Дейзи като че ли й беше все едно кой я целува, стига да й купува питиета и да й обръща внимание. София поклати глава — стигаше й да седи на бара и да наблюдава развеселените посетители. Предпочиташе да седи сама. Вече беше свикнала със самотата.
	— Да те почерпя ли питие?
	Тя се обърна към стройния, красив мъж, който седна до нея. Веднага го позна. Беше го гледала преди няколко седмици в „Хамлет“, където той изпълняваше главната роля. Беше й се сторило, че преиграва, но той надали се интересуваше от мнението й. Кимна и поиска още един джин с тоник. Той махна на бармана, който веднага дойде.
	— Джин с тоник за моята приятелка и уиски за мен — поръча той, после пак се обърна към София и се подпря на лакти.
	— Моят дядо пиеше уиски — промърмори София.
	— Хубаво питие.
	— Погребаха го с неговото шише с пиячка — добави тя, имитирайки ирландския акцент на дядо си.
	— Защо?
	— Защото се страхуваше, че леприконите ще му го откраднат.
	Той я погледна и се подсмихна. Положително беше различна от всички жени, които познаваше.
	— Ирландка ли си?
	— Майка ми е ирландка, а баща ми — аржентинец.
	— Аржентинец ли?
	— Да, но с испанско потекло.
	— Боже мой! — възкликна той. — Кой вятър те довя тук?
	— Дълга история.
	— Бих искал да я чуя.
	Продължиха да разговарят въпреки гърмящата музика. Ако той не беше приближил стола си до нейния, щеше да им се наложи да викат, за да се чуват.
	— Джейк Фелтън — представи се той. Английският му беше прекрасен, гласът — плътен и внушителен.
	— София Соланас.
	— Страхотно сценично име. А пък от теб ще излезе невероятна актриса — отбеляза той, поглъщайки с жаден поглед изразителното й лице.
	— Гледах те в „Хамлет“.
	— Нима? — възкликна той и се усмихна широко. — Хареса ли ти? Не ми казвай, ако не ти е харесало — добави шеговито.
	— Допадна ми. Но все пак трябва да имаш предвид, че съм чужденка и не разбирам английския на Шекспир.
	— Не се притеснявай. И повечето англичани не го разбират. Ще ме гледаш ли пак? Ще играя в „Олд Вик“ в нова пиеса. Премиерата е през февруари.
	— Може би — отвърна сдържано тя и допи джина.
	С настъпването на новата година в полунощ всички вдигнаха чаши и целунаха хората до себе си. Джейк щеше да я целуне по устните, ако тя не беше извърнала глава. Когато я попита дали ще се видят отново, София му даде телефонния си номер.
	За нейна изненада Джейк Фелтън се обади още следващата седмица. На първата среща я заведе на вечеря в „Ресторантът на Дафни“ на Дрейкът Авеню. Отначало София се чувстваше неловко, сякаш изневеряваше на Санти. После си напомни, че Санти беше онзи, който й изневери. Време беше да порасне и да продължи напред.
	След няколко месеца двамата започнаха да се виждат редовно. Маги и Антон изпаднаха във възторг, когато научиха за връзката й, но и искрено се зарадваха.
	— Джейк Фелтън! Красавец! — възторжено възкликна Антон, след като се съвзе от шока. Дейзи пък я предупреди да внимава:
	— Жените му се лепят като мухи на мед.
	Когато нямаха работа, Дейзи четеше клюкарските рубрики.
	Не след дълго София посещаваше репетициите на Джейк и се запозна с всичките му приятели. Изведнъж нейният малък лондонски свят се разшири и тя се озова сред бохеми и интересни хора.
	Когато правеха любов, София предпочиташе лампата да свети. Предпочиташе да го гледа. Джейк беше поласкан. Тя не можеше да му каже, че когато затвори очи, мисли за Санти. Във всяко отношение Джейк беше различен от Санти. Някога тялото й беше принадлежало на Санти. Само той го беше докосвал. Искаше да държи очите си отворени, та като вижда лицето на другия мъж, да забрави голямата си любов. Джейк беше нежен и я възбуждаше, но тя не го обичаше. Той твърдеше, че я обича, че е променила живота му, ала нейните отговори не бяха искрени, не бяха изпълнени със същата страст. В най-добрия случай му казваше колко държи на него, колко спокойна се чувства с него, как е запълнил празнотата в нея.
	Вечер присъстваше на репетициите му, после анализираше изпълнението му. Дори нощем в леглото му помагаше да си учи репликите. Той беше толкова запален по работата си, че най-неочаквано ставаше и подхващаше някой от своите монолози. В ресторантите я молеше да репетира заедно с него:
	— Ти си Жулиета… хайде, започвай!
	Подаваха си репликите, влизаха в ролите си и играеха, докато не се разсмееха така, че оставаха без дъх и, разбира се, прекратяваха „репетицията“.
	— Ама той само за себе си ли говори, сладурче? — попита Антон една вечер, след като София излизаше с Джейк от около месец. — Не се ли интересува от теб?
	— Интересува се, естествено. Но в момента работата му е много важна. С приоритет е.
	— Мразя да развалям удоволствието на хората, захарче, обаче, когато се запознах с него, определено ми се стори високомерен — отбеляза Маги и изтръска цигарата си на пода.
	— Държи се високомерно, защото така прикрива стеснителността си — защити го Дейзи. — Всъщност мисля, че е плах.
	— Плах ли?! Ако беше плах, нямаше да се мята из сцената като тигър — кисело отбеляза Маги. — Антон, ти си съкровище, налей ми още чаша винце. Само това е утехата на добро момиче като мен.
	— Не бъди такава мърморана, Маги! — сгълча я той, после й се усмихна съчувствено. — В най-скоро време някой хубавец ще те отвлече, нали, София?
	София кимна, остави метлата и седна до Маги на дивана:
	— Дейвид Харисън, продуцентът на пиесата на Джейк, ни покани в къщата си в провинцията за уикенда.
	— Знаем кой е Дейвид Харисън, нали, Маги?
	— Да, много е известен. Разводът му преди около десет години, а може и да са повече, беше скандален. Ето, той е мъж за теб, скъпа.
	— Не ставай смешна, Маги. Щастлива съм с Джейк.
	— Е, твоя воля. Не казвай, че не съм те предупредила, когато Джейк избяга с актрисата, която играе главната роля. Актьорите са си такива, вятърничави и фустогонци. Дейвид Харисън е достатъчно възрастен, за да ти е баща, обаче няма лошо. Какво по-хубаво от красив, богат, по-стар мъж, нали, Антон?
	— Ще ни разкажеш всичко, като се върнеш, нали, хубавице? — намигна той на София.

	* * *

	Джейк взе София от Куинс Гейт в събота сутрин с неговия мини купър и потегли по магистралата към Глостършир. През цялото време говореше за себе си; имал разногласия с режисьора за някои сцени от пиесата, какво си въобразявал този пуяк…
	София си спомни разговора с Маги и Антон и мрачно се загледа през стъклото в пробягващия заскрежен пейзаж. Изглежда, Джейк не забелязваше, че е мълчалива, увлечен в упреци към режисьора. Олекна й, когато стигнаха до къщата на Дейвид Харисън, издигаща се в края на дълга алея. Домакинът се показа на вратата, придружаван от два рижи лабрадора, които размахаха опашки, като видяха колата. Беше среден на ръст, строен, с гъста светлокестенява коса, леко прошарена на слепоочията. Носеше малки, кръгли очила и се усмихваше широко и дружелюбно:
	— Добре дошли в Лоузли, оставете багажа и елате да пийнем по нещо.
	София последва Джейк. Двамата мъже се ръкуваха и Дейвид потупа приятелски Джейк по гърба.
	— Радвам се да те видя, покорителю на женски сърца.
	— Дейвид, запознай се със София. София Соланас.
	— Джейк ми е разказвал много за теб. — Дейвид се здрависа с нея. — За мен е удоволствие да се запозная с теб. Заповядайте, влезте.
	По стените висяха картини, навсякъде имаше камари книги. Разкошният дъсчен под беше отчасти покрит с красиви персийски килимчета. Красиви растения, засадени в порцеланови саксии, придаваха домашен уют. София на мига се влюби в къщата.
	Дейвид ги въведе в гостната, където четирима души, непознати на София, държаха чаши с питиета и пушеха до запалената камина. Гледката напомни на София къщата на Чикита в „Санта Каталина“ и тя потисна силния копнеж по дома. Дейвид представи новодошлите на другите гости — Тони Мидълтън, писателят, и неговата жена Заза, която държеше бутик на Бийчъм Плейс, и Жилбер дʼОранж, френски журналист с жена си Мишел, наричана Мич. След това всички пак седнаха и продължиха разговора си.
	— Е, къде работиш? — обърна се Заза към София.
	— Във фризьорски салон на име „Маги“ — отговори тя и стаи дъх в очакване Заза да се усмихне учтиво, но пренебрежително, преди да се извърне.
	Но за нейно възхищение очертаните със зелено очи на другата жена се разшириха и тя ахна.
	— Не мога да повярвам. Тони, скъпи. Тони!
	Съпругът й прекъсна изречението си по средата и я погледна. Всички млъкнаха, за да чуят за какво става дума.
	— Няма да повярваш. София работи при Маги!
	Тони се поусмихна.
	— Колко малък е светът! Маги беше омъжена за моя втори братовчед Вив. Как е моето момиче?
	София се въодушеви и след малко всички се превиваха от смях, докато тя имитираше Маги и Антон. Дейвид я гледаше отдалеч и си мислеше, че през целия си живот не е виждал по-прелестно създание. Въпреки усмивката й имаше нещо трагично в огромните й кафяви очи и той изпита желание да я прегърне и да се грижи за нея. Беше много по-млада от останалите, но разговаряше с тях с лекота. Едва когато Заза, която очевидно си изгуби ума по нея, я попита за родната й страна, София се умълча.
	След обеда в задимената трапезария, Жилбер и Мич отидоха в стаята си да подремнат. Джейк реши да потича.
	— Не е ли малко неразумно след този обилен обед? — попита София.
	— Тази сутрин не успях и ми се ще да се пораздвижа, преди да се стъмни — отговори той и се затича нагоре по стълбището, взимайки по две стъпала наведнъж.
	— Ами, тогава ние ще се поразходим — предложи ентусиазирано Заза. — Дейвид, ще дойдеш ли с нас?
	Въздухът беше мразовит, но грееше слънце. Четиримата — Тони, Заза, София и Дейвид — вървяха по павираната пътека, която минаваше през градината и водеше към задния двор на къщата. Дърветата бяха оголели и замръзнали от февруарските студове и нападалата шума гниеше.
	София жадно вдъхваше чистия въздух и си мислеше, че много отдавна не е била на толкова красиво място. Спомни си „Санта Каталина“ през зимата и си помисли, че ако затвори очи и вдъхне мириса на влажна земя и гнили листа, почти ще убеди себе си, че е там.
	Харесваше Дейвид, който притежаваше онова английско безразличие, което тъй много й допадаше като на чужденка. Беше интелектуален тип, много привлекателен, без да е красавец. Беше силен, решителен и харизматичен, а в светлосините му очи се долавяше проникновение, което разкриваше, че и той е водил своите житейски битки.
	Пътеката ги изведе до конюшните и сърцето на София се разтуптя.
	— Ако някой иска да язди, имам два коня — подхвърли Дейвид. — Ариела ги развъждаше. Когато ме напусна, фермата западна и продадох всички кобили. Задържах само два коня.
	София почти несъзнателно ускори крачка и другите останаха далеч зад нея. Гърлото й се стегна, докато вдигаше резето на вратата на конюшнята. Мирисът на топло сено веднага я удари в носа и тя се усмихна тъжно, когато кадифената муцуна на коня се подаде от една преграда. Тя го помилва по главата, взирайки се в блестящите му очи.
	— Кой си ти? Красив си. Много красив!
	Почувства сълзи върху устните си и ги облиза. Конят като че ли усети тъгата й и изпръхтя в лицето й. Тя стисна клепачи и си представи, че отново е у дома. Беше толкова реално, че сърцето й се сви; отвори очи и прогони спомена.
	Когато Дейвид застана на вратата, видя, че София е сложила глава на шията на Сафари. Искаше му се да отиде при нея, но почувства, че моментът е съкровен. Тактично отведе Тони и Заза встрани.
	— Тя добре ли е? — прошушна Заза, която забелязваше всичко.
	— Не знам — загрижено поклати глава Дейвид. — Странно момиче, нали?
	— Не пожела да говори за дома си, когато я попитах — отбеляза Заза.
	— Сигурно й липсва родината — заключи благоразумно Тони. — Страда от носталгия.
	— Дейвид! — Всички се обърнаха и видяха София, която тичаше към тях. — Аз трябва… искам да кажа, че бих искала да пояздя. Може ли?
	Тони и Заза продължиха разходката сами и оставиха Дейвид и София да оседлават конете.
	Двамата яздеха в лек галоп през Котсуолд и София почувства как тежестта в гърдите й изчезва. Отново дишаше свободно. Умът й се избистри; изведнъж разбра коя е и къде й е мястото. Като че ли беше се върнала у дома и яздеше по хълмовете. Тялото й се изпълни с енергия, каквато не беше усещала, откакто напусна „Санта Каталина“.
	Дейвид веднага забеляза промяната у нея. Като актриса в пиеса беше захвърлила сценичния костюм и беше разкрила истинската си същност. Когато закачиха седлата в стаята с такъмите и затвориха вратите на конюшнята, вече се чувстваха като отдавнашни приятели.


>	Двайсет и шеста глава

	Докато Джейк шофираше към Куинс Гейт, за да остави София, тя размишляваше върху предложението на Дейвид.
	— Много ще се радвам, ако възобновя фермата — каза той, имайки предвид развъждането на расови коне. — Очевидно разбираш от коне. Бившата ми съпруга ги развъждаше. След като ме напусна, продадох всички коне, оставих само Сафари и Инка. Ще ти плащам, разбира се, ще наема и помощник. Не е необходимо да стоиш в провинцията през цялата седмица, само ще ръководиш и наблюдаваш. Тук е пълно мъртвило, когато няма хора, които да се грижат за къщата и конюшните.
	Говореше престорено нехайно, но в изражението му се долавяше топлота. София установи, че се усмихва, като си го представи. Идеята беше чудесна, обаче Джейк нямаше да се съгласи. Беше твърде властен и самовлюбен, а тя си имаше само него.
	През април се навършиха два месеца от премиерата на пиесата. Един ден София отвори вратата на гримьорната на Джейк и видя как той чука Манди Борн, изпълнителката на главната роля. Изминаха две-три минути, преди да я забележат. Манди грухтеше, лицето й се кривеше, сякаш изпитваше болка, но от звуците, които издаваше между грухтенето, София подразбра, че се наслаждава на половия акт. Джейк шепнеше „Обичам те, обичам те!“ и, изглежда, се доближаваше до кулминацията, когато Манди отвори очи и изпищя. Джейк притисна лице до провисналите й гърди, после вдигна глава, видя София на прага и извика „Божичко!“. Манди се разрида и избяга.
	Нямаше извинения, нямаше разкаяние. Джейк обвини София, че е спал с Манди, понеже не го допускала до себе си.
	— Ти не ме обичаш! — изкрещя обвинително.
	София отвърна с леден тон:
	— Първо трябва да ти повярвам.
	Напусна театъра и повече не се върна. Не искаше никога повече да вижда Джейк Фелтън. Вдигна телефона и набра номера на Дейвид Харисън с надеждата, че си спомня предложението, което й направи през февруари.

	* * *

	— Напускаш ли ни? — извика отчаяно Антон. — Няма да го понеса!
	— Ще започна да развъждам расови коне в конюшнята на Дейвид Харисън — обясни тя.
	— Подъл човек — изръмжа Маги и дръпна от цигарата си.
	— О, Маги, изобщо не е такъв. Макар че беше права за Джейк Фелтън. Мъже… на кого са му притрябвали?
	— Охо, не знаеш последните новини! Маги си има любовник, нали, сладка моя? Един клиент. Мисля, че най-после й излезе късметът — заяви Антон.
	— Браво, Маги! Много ми е тъжно, че ви напускам. — София позамълча. — Но няма да стоя постоянно в Лоузли. Ще се виждаме.
	— Няма да е зле. Така или иначе ще научаваме всички клюки от Дейзи. Само не забравяй да ни поканиш на сватбата ви.
	— Стига де! — разсмя се София. — Дейвид е възрастен човек.
	— Внимавай какви ги говориш, и аз съм прехвърлила четирийсетте! — тросна се уж на шега Маги и добави: — Ще видим какво ще излезе от тази твоя нова работа.
	Дейзи беше съкрушена. Не само защото приятелката щеше да й липсва, но и защото ако работата на София потръгнеше, на нея щеше да й се наложи да си търси съквартирантка. Обаче тя не искаше да живее с никоя друга. Със София бяха станали като сестри.
	— Значи, ако ти хареса, ще се преместиш там за постоянно? — попита, изпитвайки ужас при мисълта да живее „на село“, без значение колко разкошна е къщата.
	— Да, на мен ми харесва животът сред природата. Липсва ми — отговори София.
	— Не забравяй да се обаждаш и да ни посещаваш понякога, чу ли? — Дейзи размаха заканително пръст, опитвайки се да скрие колко й е тъжно.
	София беше свикнала да напуска места и хора и да завързва нови приятелства. Беше се научила да изключва емоциите си, за да не страда твърде много, затова обеща на Дейзи, че ще й се обажда всяка седмица. Също като номад се отправяше към следващата авантюра, без много-много да се замисля за хората, които изоставяше.
	Щом се настани в симпатична къщичка в Лоузли, осъзна, че изобщо няма да й е тъжно, ако никога повече не стъпи в Лондон. Провинцията й беше липсвала повече, отколкото беше осъзнавала, и сега не искаше за нищо на света да я напуска. Често говореше с Дейзи по телефона и се забавляваше с най-новите клюки от салона на Маги. Обаче не й оставаше много да мисли за старите си приятели. Беше твърде заета с възстановяването на коневъдната ферма на Дейвид. Той й беше казал „да надзирава“ работата. Но тя нямаше никакво намерение да надзирава. Искаше да работи и да научи, каквото не знаеше.
	От госпожа Бърнистън научи, че след като Ариела си отишла, затворили конюшните, при което Фреди Ратри, когото всички наричали Рати, станал излишен. Той управлявал коневъдната ферма и се грижел за жребчетата. Бил експерт, информира я госпожа Бърнистън. С нейна помощ София откри Рати и назначи него и осемнайсетгодишната му дъщеря Джейни.
	Когато Дейвид си идваше за уикендите, София го посрещаше с широка усмивка и го пленяваше със заразителното си чувство за хумор. Винаги носеше джинси и тениска, често връзваше на кръста си вехтата му бежова жилетка, която беше взела назаем и така и не му върна. Чистият въздух й се беше отразил благотворно; лицето й сияеше, вече не връзваше на опашка дългата си лъскава коса, а я носеше разпусната. Очите й блестяха и завладяващата й енергия вдъхваше на Дейвид усещането, че е по-млад. Очакваше с нетърпение уикендите с нея и когато в неделя вечер потегляше обратно към Лондон, настроението му се разваляше. Радваше се, че тя напредва с помощта на Рати, когото обожаваше и за когото веднъж каза:
	— Англичанин до мозъка на костите си е… като градински гном от приказките.
	— Надали ще му хареса това описание — изкиска се Дейвид.
	— О, той няма нищо против. Аз така го наричам — „гном“ — и понякога той само се усмихва. Мисля, че е толкова щастлив, задето се върна, че мога да го наричам, както си пожелая.
	Рати беше и запален градинар и Дейвид остана изненадан от преобразяването на градината за краткото време, откакто със София работеха за него. Самата София осъзна, че тепърва има какво да научи от него. В детството й в „Санта Каталина“ дори не можеше да оседлае кон, всичко получаваше наготово с помощта на гаучосите. Рати малко й напомняше за Хосе, може би затова й беше още по-симпатичен.
	Следвайки неговите наставления, купиха шест расови кобили и наеха двама коняри, които работеха заедно с дъщеря му Джейни.
	— Иска се време, за да се организира и потръгне такава ферма — предупреди той София. — Носят малките си единайсет месеца, нали разбираш — продължи, обгръщайки със загрубелите си длани чашата димящо кафе. — През есента търсим жребци за нашите кобили, чистокръвни жребци, нали разбираш?
	София кимна.
	— През август и септември ще наемем посредник, който ще преговаря със собствениците на жребци. Извън бизнеса съм от няколко години, но по-рано Уили Ранкин беше моят човек, и вярвам, че още е.
	София постоянно задаваше въпроси и всичко й се струваше много по-сложно, отколкото беше предполагала.
	— Тая работа иска много учене, а? — подсмихна се той, като забеляза, че подробностите я отегчават. — Не е като оня живот в… как му викаше? Помпата ли?
	— Пампата, Рати. Имаш право, никога не съм се занимавала с конете по… този начин.
	— Е, ако ги обичаш, както ти ги обичаш, скоро ще се научиш — отбеляза любезно той. — През юли ще имаме много работа, за да подготвим едногодишните коне за продажба. Тогава ги извеждаме всеки ден, стараем се да привикнат с юздите и седлото, ей такива работи… Търговете се провеждат на Нюмаркет през октомври. Ще ти бъде интересно и ще се забавляваш — добави. — Ще те науча на всичко, което знам, но няма да стане, ако седиш на кухненската маса. „По-малко приказки, повече работа“ — повтаряше баща ми. Затова спираме с приказките и се хващаме за работа. Става ли? — попита, докато тя му наливаше още кафе.
	— Готова съм, Рати. — Подробностите не я интересуваха; докато работеше с коне, се чувстваше като у дома.
	Лятото измина неусетно. Тя пътува до Лондон само веднъж. Отначало Маги и Антон й бяха много сърдити и тя доста им се умилква, за да престанат да се цупят. Остана само един час в салона, тъй като бързаше да се прибере при конете. Приятелите й се зарадваха на посещението, но почувстваха, че тя започва да се отчуждава от тях и се натъжиха.
	Дейвид започна да прекарва повече време в провинцията, дори назначи секретарка на половин работен ден, за да му помага и да не изостава с работата. Изведнъж къщата отново се беше оживила и се беше превърнала в истински дом. Но ако беше честен пред себе си, щеше да признае, че се е влюбил безнадеждно в София и не издържа да е разделен с нея задълго. Тъкмо затова я беше наел. Цената не го интересуваше; щеше да плати, каквото и да поискаше тя. Само така можеше да се среща с нея, без да я ухажва открито. Беше реалист и си даваше сметка, че ако й признае чувствата си, ще я изплаши и тя ще избяга. Дванайсет лири на седмица плюс безплатно жилище и храна бяха нищо в сравнение с каквото искаше да й даде — името си и всичко, което притежаваше.
	София беше щастлива заради решението му да прекарва повече време в Лоузли. Вечер се разхождаха в градината и разговаряха. Гледаха как дългите летни сенки се скъсяват с приближаването на есента и дните започват да намаляват, а нощите да стават по-дълги. Дейвид забеляза, че тя никога не говореше за дома си и не я разпитваше. Разбира се, беше любопитен; искаше да научи всичко за нея. Искаше с целувки да заличи тревогата, която тлееше под усмивката й. Всъщност жадуваше да я целуне всеки път, щом я видеше, обаче не искаше да я изплаши. Не искаше да я изгуби. Отдавна не се беше чувствал толкова щастлив. Затова никога не се и опита. После, точно когато София започваше да забравя случилото се преди години, в Лоузли се появи някой, който й напомни за миналото.
	Дейвид не беше канил гости от лятото. Предпочиташе да бъде само със София, но Заза намекна, че тя може би жадува за компанията на хора на своята възраст.
	— Много привлекателна млада жена е. Някой мъж ще я грабне, преди да се усетиш. Не бива да я криеш — каза му, без да подозира колко го нарани.
	Дейвид наблюдаваше как София буквално фучи из имението и си мислеше колко щастлива изглежда. По нищо не личеше, че копнее да се среща с други хора. Очевидно конете й бяха достатъчни. Но Заза настоя, пренебрегвайки доводите му с думите:
	— Само една жена може да разбере друга жена.
	Когато Заза и Тони го запознаха с Гонзало Сегундо, мургав, необичайно висок аржентински играч на поло, приятел на техния син Еди, Дейвид схвана намека и покани всички през уикенда. И през ум не му минаваше как ще реагира София.
	— София Соланас! — възкликна Гонзало, когато ги запознаха. — Да не сте роднина на Рафа Соланас? — попита на испански.
	София онемя. От години не беше говорила испански.
	— Той ми е брат — смотолеви и машинално отстъпи назад, защото собственият й глас, прозвучал на родния й език, отключи всички потискани спомени. Пребледня и избяга, облята в сълзи.
	— Нещо нередно ли казах? — смути се Гонзало.
	След малко Дейвид почука на вратата й.
	— София, как си? — попита тихо и пак почука.
	Тя отвори и той влезе, последван от кучетата. Лицето й беше мокро от сълзи, очите — зачервени и гневни.
	— Как можа? — извика. — Как можа да го поканиш, без да ме попиташ?
	— Не знам за какво говориш, София. Успокой се. — Той се опита да сложи ръка върху нейната, но тя веднага се отдръпна.
	— Няма да се успокоя! — тросна се.
	Дейвид затвори вратата. Не искаше Заза да чува какво си говорят.
	— Той познава семейството ми! Ще се върне и ще им разкаже за мен — ридаеше тя.
	— Има ли значение?
	— Да! Да, има! — сопна се тя и отиде до леглото. Седнаха един до друг. — За мен има огромно значение — добави тихо и преглътна сълзите си.
	— София, не разбирам какво се опитваш да ми кажеш. Не мога да те разбера, ако не споделиш с мен. Помислих си, че ще ти бъде приятно да срещнеш твой съотечественик…
	— О, Дейвид!
	Задави се и се притисна до него. Дейвид я прегърна и този път тя не се дръпна и не го отблъсна.
	— Преди три години напуснах Аржентина, понеже имах любовна връзка с човек, когото моите родители не одобряваха. Оттогава не съм се връщала.
	— Не си се връщала ли? — повтори той, защото не знаеше какво друго да каже.
	— Скарахме се жестоко. Мразя ги. Оттогава не съм говорила с никого от семейството.
	— Горкото ми момиче — промълви Дейвид и спонтанно я помилва по косата, макар да не искаше да помръдне, за да не прекъсне изповедта й.
	— Обичам ги и ги ненавиждам. Липсват ми и се мъча да ги забравя. Но не мога, просто не мога. В Лоузли ми беше по-лесно да забравя. Бях толкова щастлива тук. А виж какво стана…
	Дейвид изтръпна, когато тя отново се разплака. Риданията й разтърсваха цялото й тяло. Притисна я до себе си и се опита да я успокои. Никога не беше виждал толкова дълбоко нещастен човек. София плачеше толкова горчиво, че едва си поемаше дъх. Той изпадна в паника. Не го биваше в тези неща, може би една жена щеше да знае какво да направи. Ала когато се изправи, за да доведе Заза, София го хвана за жилетката и го помоли да остане.
	— Има и друго, Дейвид. Моля те, не си отивай. Искам всичко да узнаеш, всичко… — Преглътна срама си и му разказа за изневярата на Санти, за Сантигито, премълча само, че със Санти са първи братовчеди.
	— Отказах се от бебето си — прошепна тя отчаяно и впери поглед в него. Той я погледна в очите, видя и почувства болката й. Искаше да й каже, че ще я дари с толкова деца, колкото тя пожелае. Че ще я обича така силно, за да компенсира обичта, която са й отказали близките й. Но не знаеше как да й го каже. Прегърна я и се умълчаха. В този момент Дейвид почувства, че я обича повече, отколкото си беше представял, че може да обича някого. Когато беше с нея, осъзнаваше колко самотен е бил. Знаеше, че ако тя е с него, ще бъде щастлива.
	Странно, но София се почувства по-добре, след като изповяда тайната си, макар и да му разказа само половината от историята. Вдигна глава и внезапно го видя с други очи. Когато устните им се сляха, нито той, нито тя се изненадаха. През тези няколко минути София изпита към него доверие, каквото беше изпитвала само към Санти. В прегръдките на Дейвид забрави целия свят, останаха само Лоузли и убежището, което си беше изградила тук.


>	Двайсет и седма глава

	Когато Дейвид и София се върнаха в гостната, всички се престориха, че нищо не се е случило. София си помисли колко британско е това поведение. В родината й всички щяха да се струпат около тях и да ги обсипят с въпроси. Гонзало и Еди очевидно бяха предупредени от Заза да не наливат масло в огъня, затова само й се усмихваха и я разпитваха за конете.
	Заза запали цигара, облегна се на канапето, присви очи и огледа подозрително Дейвид и София. „Дейвид само дето не подскача и колко много се старае да го прикрие“ — помисли си и издуха тънка струйка дим. А София беше неузнаваема. Личеше си, че е плакала, но страните й руменееха от вълнение, което тя едва сдържаше. Тук определено ставаше нещо…
	В очите на Гонзало София бе неотразима поради две причини — беше красива и в образа й имаше нещо трагично. В Аржентина се носеха слухове за нея. В Буенос Айрес нямаше как да се скрие подобен скандал. Помъчи се да си спомни: не ставаше ли въпрос за любовна връзка с един от братята й, заради което я бяха прокудили в Европа? Нищо чудно, че не искаше да се знае коя е… какъв срам и позор. „И все пак — помисли си, загледан в широката й усмивка и потръпващите й устни — бих й простил всичко, абсолютно всичко!“
	— София, искаш ли да пояздим? — попита я на испански.
	Тя се усмихна колебливо и стрелна с поглед Дейвид, който повдигна вежда. След като беше споделила чувствата си, не искаше да се разделя с него дори за минута.
	— Гонзало иска да отидем на езда — каза тя с надеждата, че друг ще предложи нещо по-интересно. Но никой не се обади.
	Дейвид ги проследи с поглед, когато излизаха, и го жегна ревност. Макар и да знаеше, че София прие неохотно, мисълта, че ще язди с мъж от родината й, беше непоносима. Млад, красив мъж, който говореше нейния език, разбираше нейната култура. Без нея в стаята сякаш стана по-студено.
	— Какъв гений си, скъпи — отбеляза Заза, наблюдавайки го изпод око.
	— Защо да съм гений? — попита той, като се стараеше да говори шеговито.
	— Задето покани Гонзало.
	— И защо това да е гениално?
	— Защото Гонзало и София са възхитителна двойка! — засмя се тя, стисна кехлибареното цигаре между червените си устни и впи поглед в него. Той се постара да изглежда безразличен.
	— Заза, скъпа, през този уикенд Купидон няма да се заиграва. Онзи тип я накара да се разридае и да избяга. Надали е най-романтичният начин да спечелиш сърцето на една жена — намеси се Тони.
	— Какво стана? — попита Еди, зарадван, че баща му най-после подхвана темата. Всички впериха очи в Дейвид, който се приведе към камината и се престори, че е зает да разпалва огъня.
	— Липсва й домът й, нищо повече — отговори предпазливо.
	— О… — въздъхна разочаровано Еди. Тони кимна съчувствено.
	— Само това ли? — настоя Заза. — Какво й каза, та върна усмивката й?
	— Не съм я върнал аз, тя си я върна. Като се съвзе от шока, ми разказа за дома си и се почувства по-добре — промърмори Дейвид и потрепна. Заза веднага щеше да забележи опашатата лъжа.
	— Разбирам. Е, с Гонзало ще се опознаят малко по-добре, без ние, по-възрастните, да ги държим под око. Ех, младост, младост, кога отлетя! — добави с въздишка тя.
	Дейвид помръкна. Беше с над двайсет години по-възрастен от София. Какво си въобразяваше? Заза имаше право, Гонзало подхождаше на София повече, отколкото той. Може би тя ще го осъзнае. От месеци не беше виждала мъж на нейните години. „Ще говори за дома си и ще осъзнае, че в Аржентина й е мястото“ — унило си помисли той. Още усещаше устните й върху своите. Още усещаше вкуса им. Не беше ли се възползвал от нея в момент на слабост? Не биваше да се поддава на емоциите и да я целуне, трябваше да се сдържи.
	Побърза да смени темата, като се мъчеше да говори нормално, но гърлото му се беше стегнало и в думите му липсваше обичайната живост. Заза забеляза болката в очите му и разбра, че е стигнала твърде далеч. Открай време го харесваше; въпреки че беше щастлива с Тони, в сърцето си пазеше местенце и за Дейвид. У нея се обади ревността и тя се намрази заради слабостта си. Опита се да го разведри със забавни истории, обаче не успя да прогони угриженото му изражение. Нетърпеливо погледна часовника на полицата над камината и й се прииска София да се върне по-скоро и да го успокои.
	Гонзало беше изкусен ездач. София го гледаше как стои на седлото с онова типично аржентинско перчене, с онази омразна надменност, и изпита смут. Говореха на испански, след малко и тя започна да жестикулира като всички латиноамериканци. Изведнъж се почувства освободена от принудата да крие истинската си същност. Почувства се отново аржентинка и от звученето на гласа й, от усещането на думите, докато ги изричаше, й се зави свят от щастие. Гонзало беше забавен. Разказваше й истории, които я разсмиваха. Не я разпитваше за семейството й и тя не каза нито дума за близките си. Изглежда, й стигаше да го слуша.
	— Разкажи ми още нещо, Гонзало — примоли му се; попиваше думите му с възторга на човек, който е бил дълго време глух и внезапно е започнал отново да чува.
	Като изкачиха хълмовете, се впуснаха в галоп, смееха се и се наслаждаваха на вятъра в косите си и на устрема на конете. Яздиха дълго, докато не се вдигна гъста мъгла, появила се като че ли от нищото.
	— Колко е часът? — попита София и внезапно усети вълчи глад.
	— Дванайсет и половина. Хей, ще се ориентираш ли в тази мъгла?
	— Разбира се — успокои го тя, макар че не беше толкова сигурна. Огледа се, но всички посоки й се струваха еднакви. — Следвай ме — добави с увереност, каквато всъщност не изпитваше.
	Яздеха един до друг през ширналата се белота, следвайки оредяващата замръзнала трева. Гонзало не изглеждаше разтревожен. И конете бяха спокойни и пръхтяха доволно. София беше премръзнала и копнееше за топлината на огъня в камината в Лоузли. И за Дейвид. Изведнъж се озоваха край сивеещите развалини на старинен замък.
	— Това познато ли ти е? — попита Гонзало, взирайки се в красивото й лице, помрачено от безпокойството.
	Тя поклати глава:
	— Признавам, че никога не съм виждала тези развалини. Нямам представа къде се намираме.
	— Значи се загубихме — отбеляза той спокойно и се усмихна широко. — Да останем тук, докато се вдигне мъглата.
	Тя кимна и двамата слязоха от конете. Отведоха ги на сушина и завързаха поводите за един голям камък.
	— Хайде да си потърсим сухо местенце и за нас — каза той, хвана ръката на София и закрачи сред отломките. Вървеше бързо и всъщност я теглеше след себе си по хлъзгавите камънаци. Тя едва успяваше да го следва, спъна се и падна. Не мислеше, че е кой знае какво, докато не се опита да се изправи. Прониза я болка в глезена, тя изохка и се строполи на земята. Гонзало се наведе над нея:
	— Къде те боли?
	— Глезенът. Дано не съм го счупила…
	— По-скоро е изкълчен. Можеш ли да си движиш крака?
	Тя се опита и изпъшка:
	— Много ме боли.
	— Все пак го движиш. Спокойно, ще те нося.
	— Ако видя как си кривиш лицето, докато ме носиш, ще те убия — шеговито подхвърли София.
	— Няма, обещавам. — Той я пренесе в една от полуразрушените кули. Остави я на влажната трева, съблече връхната си дреха и я постла до нея.
	— Сега седни тук, на сухо. — Помогна й да се премести.
	— Сякаш вече не съм вир-вода — засмя се София. — Благодаря все пак.
	— Ако свалим ботуша ти, няма да можем да го обуем пак — предупреди я той.
	— Няма значение, болката е нетърпима. Ако глезенът се подуе, никога няма да можем да събуем проклетия ботуш. Предпочитам да яздя боса, отколкото да ме боли.
	Той внимателно задърпа ботуша; София се потеше от болката, лицето й се изкриви и пламна.
	— Готово — победоносно обяви Гонзало и сложи стъпалото й на скута си. Събу внимателно чорапа и неволно се възхити от нежната й розова кожа. София дишаше на пресекулки и бършеше сълзите си с ръкава на палтото. — Доста е подут, обаче няма да умреш. — Той прокара топлата си длан по крака й.
	— Така е по-добре — изпъшка тя и облегна глава на каменната стена. — Малко по-надолу… да, там… ох… — бърбореше, докато той нежно масажираше свода на ходилото. — Жалко, пропуснахме обяда — добави печално.

	* * *

	Дейвид се взря в мъглата навън, после в часовника на полицата.
	— Сигурно чакат да се вдигне мъглата — каза Тони. — Аз не бих се тревожил. София е в сигурни ръце. Гонзало е силен като бик.
	„Тъкмо това ме притеснява“ — помисли си мрачно Дейвид.
	— Гладен съм — измрънка Еди. — Трябва ли да ги чакаме?
	— Предполагам, не — отговори Дейвид.
	— Глупаво е да оставим храната да изстине — обади се Заза. — Сигурна съм, че скоро ще се върнат. София познава добре околността — добави тя.
	— Не чак толкова добре — въздъхна Дейвид. — Надали ще се ориентира в тази проклета мъгла. Като че ли никога няма да се вдигне…
	— О, не се бой. Тук мъглите бързо се вдигат — успокои го Заза.
	— Скъпа, какво знаеш ти за мъглите? — подразни я Тони.
	— Просто съм оптимистка. Дейвид се тревожи, не виждаш ли?
	— Дали да не отида да ги потърся? — смотолеви Дейвид.
	— И как, по дяволите, ще стане? Дори не знаеш накъде са тръгнали — отбеляза Тони. — Ако не се върнат, докато се стъмни, ще те придружа.
	— Ти не можеш да яздиш, скъпи — каза Заза и нервно запали поредната цигара.
	— Ще взема джипа.
	— Да затънете в калта ли искаш? — добави Еди, а баща му само сви рамене.
	— Тони има право. Да обядваме. Като започне да се стъмва, всички ще тръгнем да ги търсим.
	Дейвид се поуспокои, след като вече имаха план. Опита се да не мисли как двамата са сгушени един в друг, за да се топлят. Беше ядосан и нещастен. Познаваше околността по-добре от всеки друг… щеше да ги намери. Надяваше се, че София е добре. „Умела ездачка е, но и умелите падат, а глупавото момиче никога не си слага шапка — мислеше отчаяно той. — Това тук не са проклетите пампаси.“ Надяваше се, че София язди Сафари — беше кротък и нямаше да я хвърли на земята. За другите коне не беше толкова сигурен. Измъчван от неспокойните си мисли, той поведе гостите към трапезарията.

	* * *

	Докато разговаряше с Гонзало и той масажираше глезена й, София мислено се пренесе в пампасите.
	— Ще ти обуя чорапа. Не бива кракът ти да измръзне — промърмори той.
	— Справяш се чудесно, докторе.
	— Докторът си знае работата, сеньорита.
	— Внимателно — предупреди го тя, когато той се помъчи да й обуе чорапа.
	— Как е?
	— По-добре — отговори София; беше изненадана, че не я боли, колкото очакваше. — Имаш ръце на лечител.
	— Не само доктор, ами и лечител, ласкаеш ме — подсмихна се той. — Други оплаквания, сеньорита?
	— Нямам, благодаря, докторе.
	— Ами тревожното ти сърце?
	— Тревожното ми сърце ли?
	— Да, твоето тревожно сърце — повтори той сериозно, обгърна с длани лицето й и допря устни до нейните. Не биваше да му разрешава да я целуне, но неговият глас, говорът му с неподражаем аржентински акцент, ездата, мирисът на коне, стелещата се мъгла, която ги бе скрила от света… за миг тя се поддаде на изкушението и му отвърна. Беше хубаво, ала не бе редно… Отдръпна се рязко и видя, че мъглата се вдига.
	— Виж, прояснява се — прошепна обнадеждено.
	— Иска ми се да останем тук — промълви той.
	— Да, но дрехите ми са мокри и кракът ме боли. Моля те, заведи ме вкъщи.
	— Добре — въздъхна Гонзало. — Не бях забелязал колко съм мокър и премръзнал.
	Изведнъж София изпита копнеж по Дейвид. „Сигурно ужасно се е разтревожил“ — помисли си.
	Гонзало я взе на ръце, занесе я до конете и й помогна да яхне Сафари.
	Яздиха дълго, без да знаят дали са улучили вярната посока. София отново се обърка, но не се отказа: отпусна юздите на Сафари с надеждата, че конят знае пътя. Когато той ги отведе до къщата, тя се запита защо тази идея не й е хрумнала още в началото.

	* * *

	— Повече не мога да чакам, отивам да ги търся. — Дейвид се отдръпна от прозореца. — Вече се стъмва, а тях още ги няма. Случило се е нещо и навярно им е необходима помощ — добави.
	— Ще те следвам с джипа — предложи Тони.
	Еди и майка му се спогледаха, но не се осмелиха да продумат. По време на обяда всички се чувстваха неловко. Дейвид беше в ужасно настроение и явно не можеше да се съсредоточи в разговора. Постоянно поглеждаше през прозореца, взираше се в мъглата, като че ли София и Гонзало щяха изневиделица да изникнат от нея като във филмите. Тони и Еди нищо не забелязваха. „Мъжете понякога са толкова нечувствителни“ — ядосано си помисли Заза.
	Дейвид изтича по коридора, облече си палтото, обу ботуши и тъкмо когато отвори вратата, видя Гонзало да изплува от мъглата, носещ на ръце треперещата и мокра София.
	— Какво стана? Защо се забавихте толкова? — сопна им се, невъзможно му беше да скрие гнева си.
	— Дълга история, ще ти я разкажем после. Първо да настаним София в стаята й — отговори Гонзало, пренебрегвайки предложението на Дейвид той да я носи.
	— Изкълчих си глезена — промълви София, като минаха покрай него.
	— Боже мой, какво се е случило? — възкликна Заза. Двамата ездачи като че ли се бяха търкаляли в калта.
	— Къде е твоята стая? — попита Гонзало, докато се качваше по стълбището.
	— Ето там — посочи му тя, оглеждайки се за Дейвид, но той не ги беше последвал.
	Гонзало влезе в стаята и сложи внимателно София на леглото:
	— Някой трябва да ти помогне да съблечеш мокрите дрехи. Ще напълня ваната.
	— Не се притеснявай и сама ще се справя.
	— Ще изпълняваш нарежданията на доктора.
	— Моля те, не е необходимо, честна дума.
	— Благодаря, Гонзало — чу се мъжки глас откъм вратата. — Прояви се като герой, но дори героите трябва да си починат. Аз ще се погрижа за София.
	— Дейвид! — прошепна с облекчение тя.
	Гонзало сви рамене и й се усмихна, за да й покаже, че се подчинява, но неохотно.
	— Какво беше това изпълнение, да му се не види? — сопна се Дейвид и отиде в банята да напълни ваната.
	София чу шуртенето на водата и изведнъж се почувства изтощена.
	— Загубихме се в мъглата, приютихме се в един порутен замък…
	— Как стигнахте чак дотам? — прекъсна я той.
	— Дейвид, нямам вина.
	— Не видя ли, че се вдига мъгла, или беше твърде заета с новия си приятел?
	— Не аз предложих да отидем на езда. Защо не ни спря?
	— Съблечи си мокрите дрехи, преди да умреш от студ. Ваната е готова — каза той и понечи да излезе. София почувства, че я ревнува, и се поусмихна:
	— Няма да се справя сама — промълви.
	Дейвид се обърна и тя си помисли, че когато е ядосан, изглежда още по-привлекателен; прииска й се с целувки да прогони гнева му.
	— Ще повикам Заза — отвърна той студено.
	— Не искам Заза, нито Гонзало. Искам теб — изрече тя бавно и го погледна в очите, които издаваха колко е наскърбен.
	— Нямаше те с часове. Не бях на себе си! — избухна Дейвид. — Какво трябваше да си помисля?
	— Надали имаш добро мнение за мен, ако мислиш, че се прехвърлям от един мъж на друг. Нямаш ли ми доверие?
	— Извинявай…
	— Реагираш така, защото Гонзало е аржентинец, нали?
	— И красив, и млад. А пък аз съм с двайсет години по-възрастен от теб — печално отбеляза той.
	— Е, и?
	— Стар съм.
	— И аз те обичам. За мен възрастта ти няма значение — прошепна София и започна да се съблича.
	— Ще ти помогна. — Дейвид пристъпи към нея. Коленичи, обгърна с длани лицето й и я целуна. Устните му бяха така нежни и топли, че й се прииска да се сгуши до него, но той я побутна назад. — Като мокро куче си! — засмя се и погледна мокрото петно на ризата си.
	Съблече едновременно пуловера и тениската й. Тя се разтрепери, мокрите й къдрици се разпиляха върху голите й рамене. Дейвид пак я целуна, сякаш се опитваше да стопли посинелите й устни. София разкопча изкаляните си и влажни джинси и той внимателно ги събу, за да не й причини болка, после загрижено промърмори:
	— Скъпа, премръзнала си. Ще те занеса във ваната.
	— Какво… с бельото ли? — разсмя се тя и си разкопча сутиена. Гърдите й бяха изненадващо едри за толкова слаба жена, зърната й се бяха втвърдили от студа. Свали и бикините си и протегна ръце към Дейвид. Той я вдигна и я занесе в банята.
	— Красива си — прошепна и я целуна по слепоочието.
	— И премръзнала. — София притисна лице до наболата му брада. — Какво блаженство — въздъхна, когато той й помогна да се излегне в горещата вода, в която беше хвърлил шепа ароматни соли.
	Дейвид седна до ваната и след малко видя как цветът на устните и страните й се връща. Беше й хубаво и малко по малко дойде на себе си, дори болката в навехнатия глезен сякаш поутихна. Накрая Дейвид я загърна с голяма хавлиена кърпа, занесе я на леглото и понечи да излезе, но тя продължи да го прегръща през шията.
	— Искам да ме любиш — прошепна.
	— Ами гостите? — Той погали влажната й коса.
	— Нека се забавляват, както намерят за добре. Аз съм болната, забрави ли?
	— Точно така… но сексът ще навреди на глезена ти.
	— Не правя любов с глезена си — изкиска се София, той също се разсмя, целуна я и след миг вече я милваше, докосваше я навсякъде, наслаждаваше й се. А тя бе щастлива, когато откри, че щом си затвореше очите, пак беше с него, а не със Санти.


>	Двайсет и осма глава

	— Знаех, че нещо се случи през онзи уикенд, когато ви гостувахме заедно с Гонзало — каза Заза, когато с Дейвид обядваха заедно след месец. — Познах по очите ти. Безнадежден актьор си — добави и гърлено се засмя.
	Дейвид й беше телефонирал сутринта да я покани на обяд — беше в Лондон по работа и щеше да остане няколко дни.
	— Не мога да се откъсна от София — обясни, после й довери, че са станали любовници.
	— Горкият Гонзало, мъчно ми е за него — усмихна се Заза и отпи от виното си. — Беше си загубил ума по София.
	— Откровено казано, мислех, че тя ще се влюби в него.
	— Аз също, затова предложих да го поканиш. Ако имах и най-малка представа за чувствата ти към нея, нямаше да бъда толкова нетактична. Ще ми простиш ли?
	— Не би трябвало, но какво да се прави, обичам те — засмя се той и отвори папката с менюто.
	— Какво ще правиш?
	— Не знам.
	— Естествено, ще се ожениш за нея — каза тя и почувства, че гърлото й се свива.
	— Не знам. Какво ще хапнеш? — попита Дейвид, за да смени темата, и повика сервитьора. Само че не беше толкова лесно да се затвори устата на Заза, когато си наумеше нещо. Тя си поръча на бърза ръка и поднови „разпита“:
	— София иска да се омъжи, нали? Всички момичета го искат. Ами Ариела?
	— Какво за нея? Разведени сме от седем години.
	— Казал ли си на София за нея?
	— Защо да се интересува от Ариела? Тя е бившата ми съпруга.
	— И мръсница, дразнещо красива мръсница — заяви Заза, просъсквайки думата „мръсница“. — Ще се вбеси, като научи за София.
	— Не, няма. Тя е във Франция с любовника си. — Доскоро щеше да го жегне болка при споменаването на онзи лигав французин, който съблазни жена му и му я отне. Изневярата й едва не го довърши. Но сега тази страница беше затворена, съдбата му беше дала София, която той обичаше повече, отколкото някога беше обичал Ариела.
	— Бившата ти ще цъфне и ще ти създаде проблеми, обзалагам се. Ще поиска да се върне при теб, като разбере, че обичаш друга. Ариела е толкова странна, винаги иска онова, което не може да има. Дейвид, в момента си неустоимо привлекателен за нея. Разбираш ли, тя винаги прекрачва общоприетите норми. Предизвикателна е и обича да я предизвикват. Обича да шокира, поведението й често е непредвидимо. Харесва й да мъти водата. — Заза присви очи. — Много я бива да мъти водата. Но тя ще се върне, помни ми думата.
	— Добре, стига сме говорили за нея, кажи как е Тони. — Дейвид леко се отмести, за да позволи на сервитьора да сложи пред него порцията печен костур.
	— Ами майка ти, запозна ли я с майка ти? — продължи Заза, без да обръща внимание на въпроса му.
	— Не, не съм ги запознал.
	— Но ще ги запознаеш, нали?
	— Не виждам абсолютно никаква причина да го сторя.
	— Майка ти обичаше Ариела: завършила Оксфорд, изискана, от аристократично семейство. Няма да хареса някаква си аржентинка, защото няма как да казва на приятелките си: „О, да, тя е от старинен род — фамилията Соланас от Норфолк“. Трудно ще й бъде да я прецени, да я постави в съответната ниша… Скъпи, София католичка ли е?
	— Не знам. Никога не съм я питал.
	— Само това липсваше… католичка! Тогава няма почти никаква надежда майка ти да я приеме. И все пак ти си единственият й син. Нима няма да се зарадва на твоето щастие?
	— Не съм й казвал за София и нямам намерение да й казвам. Не е нейна работа. Тя ще се държи отблъскващо. Защо да й давам възможност?
	— Винаги съм се чудела как дракон като Елизабет Харисън е родила толкова очарователно същество като теб, Дейвид. Чудя се, наистина.
	Тя размаха лъжицата все едно беше цигаре.
	— Ако си свършила с инквизицията, кажи ми как е Тони — усмихна й се той.

	* * *

	На път към офиса си Дейвид се замисли за София и се усмихна. Тя не пожела да дойде с него в Лондон. Предпочете да остане на село с кучетата и конете. След неприятната случка с Гонзало бяха безкрайно щастливи само двамата. Приятели идваха и си отиваха, но те предпочитаха да са сами. Яздеха по хълмовете, разхождаха се в гората, правеха любов на дивана пред пращящия огън.
	Харесваше му, когато работеше и тя влизаше в кабинета, слагаше ръце на раменете му и допираше нежната си страна до неговата. Вечер гледаше телевизия, сгушена на дивана с двете кучета до себе си, пиеше шоколад и хрупаше бисквити, а той четеше в съседната малка дневна. Нощем се прилепваше до него, преплиташе краката си с неговите и той така се възбуждаше, че я отблъскваше много внимателно, за да не я събуди. Тя изпитваше необходимост от близостта му, от сигурността, която й даваше.

	* * *

	От няколко месеца София не беше се обаждала на Маги и Антон. С Дейзи поддържаха връзка, тя даже й гостува два пъти. Още работеше в салона и София беше в час с най-новите клюки. Дейзи я накара да телефонира на Маги:
	— Ще си помисли, че си се възгордяла, ако не й се обадиш.
	Маги изобщо не се изненада, когато София сподели с нея за Дейвид.
	— Нали ти казах, че ще те прелъсти? — напомни й и вдиша дълбоко от цигарата. Възнамеряваше да говори дълго по телефона.
	— Вярно е — разсмя се София.
	— Подъл, дърт използвач.
	— Не е стар, Маги, само на четирийсет и две е.
	— Тогава е само подъл, сладурче. — Тя се засмя дрезгаво. — Запозна ли се с бившата му?
	— Прочутата Ариела ли? Не още.
	— Ще се запознаеш. Бившите винаги измислят нещо гадно — отбеляза тя.
	— Не ме е грижа. Много съм щастлива. Никога не съм вярвала, че отново ще се влюбя.
	— Винаги се влюбваш отново. Не ги слушай тия, дето разправят, че на света има само един мъж за всяка жена. Това е мит. Обичала съм неколцина, мила моя. И всички без изключение бяха сладури.
	— Дори Вив ли? — попита дяволито София, като си спомни втория братовчед на Тони.
	— Дори Вив. Беше голям мъж… ако се сещаш какво имам предвид. Винаги ме задоволяваше, даже когато се мразехме. Дано и Дейвид те задоволява — добави.
	— О, Маги!
	— Толкова си невинна, миличка… ех, в това ти е чарът и една от причините той да те обича. Не затривай тази невинност, напоследък рядко се среща — сухо заключи тя. — Ще ни посетиш ли някой път? Антон тъгува за теб.
	— Ще се видим съвсем скоро. В момента тук имаме много работа.
	— Ще е хубаво, ако е преди Коледа.
	— Ще се опитам.

	* * *

	София запали камината в малката дневна. Когато бяха сами, това помещение беше по-уютно от голямата гостна. Докато беше на езда, Дейвид я беше търсил два пъти по телефона, затова побърза да му позвъни. Липсваше й. Нямаше го само една нощ, обаче бе свикнала с него и леглото й се струваше грамадно и студено.
	Пламъците в камината лумнаха. София си пусна музика. Дейвид обичаше класическа музика, затова избра един от неговите дискове — щеше да й даде усещането, че той е някъде из къщата и да прогони тишината. Смрачаваше се и дневната светлина чезнеше в зимната мъгла. София спусна плътните завеси и си спомни за Ариела. Къщата очевидно беше подредена от нея. Дейвид не беше от мъжете, които се интересуват от обзавеждането на дома. Тя се запита как ли изглежда бившата му. Дейвид не й беше разказвал много за нея, освен че имала изискан вкус, разбирала от изкуство и обичала музиката. Запознали се през последната им година в Оксфорд. Никога не бил преследван от жена; в неговия свят мъжете ухажвали жените. Но Ариела не била от жените, които стоят безучастно и чакат да я ухажват. Взимала, каквото си поиска. Отначало не го заинтригувала, бил доста увлечен по момиче от курса по литература. Но тя не отстъпвала и най-накрая се озовали в леглото. Ариела не била девствена, държала се в секса по-скоро като мъж, обясни Дейвид. Оженили се след около година, а след седем се развели. Оттогава минали десет години. Нямаха деца, защото Ариела не искала.
	София не започна да го разпитва. Струваше й се неуместно, а и Дейвид не я притесняваше с въпроси за нейното минало. Сега обаче беше сама в къщата и чувстваше присъствието на Ариела във всяка вещ. Нямаше рамкирани фотографии, както би се очаквало, но пък и разводът е бил неприятен. В края на краищата тя го беше напуснала, а не той нея.
	Спонтанно заотваря чекмеджетата и потърси между документите и бележниците на Дейвид снимки от неговото минало. Не вярваше, че той ще има нещо против, и сигурно щеше да й ги покаже, ако беше тук. Само дето не искаше да го разпитва и да изглежда твърде заинтересувана, все едно го ревнува. Най-после на дъното на шкафа в неговия кабинет видя нещо, което й заприлича на фотоалбум. Извади го и го отвори, за да е сигурна, че е намерила, каквото търсеше. Видя усмихнатия Дейвид, небрежно прегърнал през раменете красива блондинка, затвори албума и го занесе в дневната. Сгуши се на дивана и започна да разглежда снимките от самото начало. Двете кучета Сам и Куид лежаха пред камината и тупаха доволно с опашки. Първите снимки на Дейвид и Ариела бяха от Оксфорд на пикник сред природата. София си помисли, че Ариела е много красива, и усети лека ревност. Косата й беше разпусната и беше почти бяла, кожата — бледорозова, лицето й — издължено и слабо. Носеше дебело палто. Черната спирала на миглите подчертаваше зелените й котешки очи. Тънките й устни бяха разтегнати в иронична усмивка. „На всички снимки изпъква, но само заради бялата си коса“ — помисли си София, твърдо решена да не унива заради нейната харизма и красота. Обърна на другата страница и се усмихна, като видя снимка на Дейвид като млад. Бил е кльощав, преди годините и успехът да го позакръглят. Буйната коса падаше на челото му и блестеше на слънцето.
	Тя потърси албуми със снимки от сватбата им и от годините след това, но не намери нито един. Беше доволна, че е забутан в шкафа, което според нея означаваше, че Дейвид никога не го разглежда.
	Когато след два дена Дейвид се върна, тя изтича да го посрещне заедно с кучетата, които се хвърлиха към него и оставиха по панталона му кални следи от лапи. София го обсипа с целувки, докато накрая той остави сака в антрето и я отнесе на ръце в спалнята.

	* * *

	Докато украсяваше къщата за Коледа, София забрави Ариела. Дейвид обикновено прекарваше празника със семейството си, но реши, че няма да е честно да я срещне с толкова много непознати накуп, затова измисли компромисно решение.
	— Ще заминем за Коледа в Париж — съобщи той на закуска.
	София учудено повдигна вежда:
	— Париж ли? Не е типично за теб. Какво ти става?
	— Искам да съм сам с теб на красиво място. Знам един малък хотел до Сена — отвърна той нехайно.
	— Колко хубаво! Никога не съм била в Париж.
	— Тогава ще ти бъда екскурзовод. Ще обиколим магазините на „Шанз-Елизе“… Нали няма да прекараш живота си с джинси и тениска? — добави и допи кафето си.
	София се влюби в Париж. Дейвид пътуваше със стил. Летяха с първа класа, на летището ги взе черна лимузина, която ги закара до техния дискретен хотел на самия бряг на Сена.
	Както й обеща, той я заведе да пазарува. Като го гледаше, тя си помисли, че дори със старото кашмирено палто и с филцовата шапка той е изискан и красив. Влизаше във всеки магазин заедно с нея, сядаше и казваше мнението си, докато тя пробваше дрехи.
	— Необходимо ти е палто — казваше — но онова е твърде късо. — После добавяше: — Трябва ти вечерна рокля… тази ти стои чудесно.
	Стигна дотам, че я заведе в магазин за бельо и настоя да си избере дантелено и копринено бельо, с което да замести памучното. — Красива жена като теб трябва да бъде обгърната с красиви неща.
	Не й разреши да носи пликовете с покупките. Във всеки магазин поръчваше да ги занесат в хотела.
	— Дейвид, сигурно похарчи цяло състояние — каза тя, докато обядваха. — Наистина не го заслужавам.
	— Заслужаваш всичко, че дори и повече. Едва сега започваме — отговори й — очевидно му доставяше удоволствие да я глези.
	Когато се върнаха в хотела, завариха всички покупки в дневната. Дейвид я остави да ги разопакова и слезе във фоайето да „се поогледа“.
	София отстраняваше фината хартия от всяка дреха, подреждаше покупките на дивана, после по столовете, докато стаята не заприлича на бутик. След това пусна радиото и под звуците на чувствена френска мелодия се отпусна в пълната с пяна вана. Беше истинско блаженство. Толкова бе щастлива, че от месеци не беше мислила за Сантигито или за родния дом, и нямаше намерение отново да се подложи на този душевен тормоз. В този момент миналото престана да я преследва и вече можеше да се радва на своето настояще, без да се терзае.
	Когато Дейвид се върна, тя го чакаше на вратата, облечена с новата червена рокля с дълбоко деколте, дълга почти до земята и с кокетна цепка отстрани. Изглеждаше по-висока заради обувките с токчета, къдравата й коса беше разпусната и блестеше под светлината. Дейвид явно беше зашеметен и тя се почувства на седмото небе. След вечерята в малък, изискан ресторант близо до „Плас де Вож“ Дейвид я хвана за ръка и я поведе навън, в мразовитата нощ.
	— Бъдни вечер е, нали знаеш? — промълви, докато бавно прекосяваха площада.
	— Да. Не съм празнувала истински Коледа, откакто пристигнах в Англия — отвърна тя без самосъжаление.
	— Ето, празнуваш с мен. Няма по-вълшебна Бъдни вечер.
	Бавно заобиколиха замръзналия каменен фонтан и се загледаха в скулптурната композиция, представляваща диви гъски с разперени крила.
	— Като че ли някой е плеснал с ръце и ги е подплашил — възкликна тя възхитено. — Не е ли прекрасно?
	— София… — промълви Дейвид.
	— Изглеждат толкова уязвими.
	— София! — повтори той.
	— Да? — отговори тя, без да откъсва очи от скулптурата.
	— Погледни ме.
	Тонът му я сепна и тя се обърна към него.
	— Какво има? — попита, но по изражението му не личеше да е нещо лошо. Той хвана ръцете й.
	— Ще се омъжиш ли за мен?
	— Да се омъжа ли? — повтори смаяно София. За част от секундата зърна измъченото лице на Санти и чу гласа му, сякаш понесен от вятъра: „Да избягаме далеч оттук и да се оженим. Ще се омъжиш ли за мен?“. След миг обаче гласът заглъхна и тя видя пред себе си Дейвид, който я гледаше с боязън. Почувства, че се просълзява — не беше сигурна щастлива ли е или тъжна.
	— Да, ще се омъжа за теб — прошепна. Дейвид облекчено въздъхна и широко се усмихна. Извади от джоба си малка кутийка и я сложи в дланта й. София я отвори — вътре имаше голям пръстен с рубин.
	— Червеният цвят е любимият ми! — ахна.
	— Знам…
	— О, Дейвид, прекрасен е. Не знам какво да кажа.
	— Не казвай нищо. Сложи го.
	Тя му подаде пръстена, за да не го изпусне, и непохватно започна да издърпва ръкавицата си. Дейвид нахлузи пръстена, после целуна ръката й.
	— Аз съм най-щастливият мъж на света, София, ти ми дари най-голямото щастие — промълви. Сините му очи блестяха от едва сдържаното вълнение.
	— А ти събра парченцата от разбитото ми сърце, Дейвид. Мислех, че никога повече няма да обичам. Но те обичам. Много те обичам.


>	Двайсет и девета глава

	_„Санта Каталина“, 1979 г._
	В началото на 1979-та Санти най-сетне позволи да бъде обичан. През същата година Фернандо най-сетне плати за грешките си.
	Чикита никога нямаше да забрави деня, когато се върнаха в „Санта Каталина“ и завариха вратата разбита. Не беше виждала такъв погром. Огледа съсипаните мебели, изпочупените огледала, съдраните пердета. Някой беше уринирал върху леглото й. Къщата миришеше на непознати. Вонеше на заплаха. Завариха Енкарнасион, изпаднала в шок, отчаяно да кърши ръце и да ридае на терасата.
	— Не знам как са влезли. Никого не видях. Кой го е направил? — стенеше тя.
	Когато Мигел и Чикита научиха, че Фернандо е арестуван, осъзнаха, че става въпрос за нещо много по-сериозно от разрушенията в дома им.
	Карлос Риверас, приятел на Фернандо, им се обади от телефонна кабина и ги информира, че синът им е бил арестуван заради връзката си с партизаните. Не знаеше къде е отведен и кога ще бъде освободен. Искаше да добави „ако изобщо го освободят“, но се въздържа. Родителите на Фернандо очевидно нямаха представа за неговите нощни „занимания“. Надяваше се той да издържи и да не издаде своите приятели.
	Мигел се отпусна на едно кресло и дълго не помръдна, сякаш се беше превърнал в мраморна скулптура. Чикита се разрида и през сълзи заобяснява, че не е знаела за връзката на Фернандо със съзаклятниците:
	— Не познавам сина си! Не го познавам…
	Не им оставаше друго, освен да чакат. И щяха да продължат да го търсят, да се опитват да разберат къде се намира.
	Цялото семейство Соланас чакаше. Непрогледна мъгла надвисна над дома на Чикита; тя се опасяваше, че тази мъгла никога няма да се разсее. Докато се опитваше да ликвидира последствията от погрома, все си повтаряше, че семейството на съпруга й е влиятелно. Никой нямаше да дръзне да причини нещо лошо на човек от фамилията Соланас. Фернандо щеше да се върне невредим. Вероятно беше станала ужасна грешка. После, разсъждавайки по-трезво, съжали, че не са попречили на сина си да се забърка с тези безотговорни младежи. Всъщност Мигел май го беше предупредил за опасностите… И все пак е трябвало да са по-бдителни. Като майка тя трябваше да прояви по-голяма бдителност… Да, тя беше виновна за бедите, сполетели сина й.

	* * *

	Фернандо, злочест и отчаян, седеше на пода в душната килия. Мъжделивата светлина, която се процеждаше през прозорчето, падаше върху бетонните стени. Нямаше мебели. Нямаше на какво да легне. Бяха го смазали от бой. Навярно имаше няколко счупени ребра, може би и един пръст — беше ужасно подут. Болеше го навсякъде. Бяха го отвлекли от улицата. До тротоара спря някаква черна кола, от нея слязоха двама костюмирани мъже, сграбчиха го и го хвърлиха на задната седалка. Всичко стана за по-малко от двайсет секунди. Никой не забеляза какво се случва. Притиснаха пистолет до ребрата му, вързаха му очите и го отведоха в жилищна сграда извън града. Кога се беше случило? Преди два или три дни? Не можеше да си спомни. Имена, искаха имена. Казаха, че и без него ще минат. Не им бил необходим. Имало куп хора, които щели да си кажат и майчиното мляко. Повярва им. Беше чул писъците, които огласяха сградата. Можеха да го убият и на никого нямаше да му пука. Казаха, че приятелите му са го предали, че не бива да рискува живота си, за да ги предпази. Фернандо отказа да говори и го биха, докато изпадна в безсъзнание. Когато се свести, нямаше представа колко време е лежал. Беше дезориентиран и изплашен. Страхът сякаш беше полепнал по стените на отвратителната килия и бе почти осезаем. Фернандо с копнеж си помисли колко би искал да си е у дома, в „Санта Каталина“. Защо се беше забъркал с тези хора? Той не милееше за своята родина, само се преструваше. Защо не послуша съветите на баща си, а все се перчеше и се самоизтъкваше? Беше толкова самодоволен. Като се присъедини към партизанското движение, се почувства важен и силен; то му даде цел и самоуважение. Посещаваше тайните събрания в сутерена на къщата на Карлос Ривера. Участваше в демонстрации и раздаваше позиви. Вярваше в демокрацията, но не си струваше заради нея човек да си рискува живота. Никога не беше се чувствал толкова отчаян; като че ли изтръгваха вътрешностите му. „Ако ще ме убиват — помисли си той — нека е бързо и безболезнено. Моля те, Господи, нека да е бързо!“
	Чу стъпки по коридора и го обзе паника. Искаше да изкрещи, но от пресъхналото му гърло не излезе нито звук. Вратата се отвори, влезе някакъв мъж. Фернандо закри с длани лицето си, заслепен от светлината, която нахлу отвън.
	— Стани! — заповяда мъжът.
	Фернандо се изправи, олюлявайки се. Онзи се приближи до него и му подаде кафяв плик:
	— Тук има нов паспорт и достатъчно пари да се прехвърлиш в Уругвай. Отвън те чака кола. Като пристигнеш в Уругвай, не искам повече да те виждам и да те чувам… разбра ли? Ако се върнеш, ще те убият.
	Фернандо изумено се втренчи в него.
	— Кой си ти? Защо ми помагаш?
	— Няма значение. Не го правя заради теб — отвърна лаконично непознатият и го съпроводи навън.
	Едва когато Фернандо се озова в безопасност отвъд границата, си спомни къде беше виждал този човек. Беше Факундо Ернандес.
	Чикита се разплака, щом чу гласа на сина си. Мигел взе слушалката от ръката й и изслуша разказа на Фернандо.
	— Не мога да се върна, татко, не и преди да се смени правителството.
	Родителите му бяха съсипани, че той няма да се прибере у дома, но и благодарни, че е жив.
	Минаха месеци, преди Чикита да престане да сънува кошмари. Ала преживяното от Фернандо в онази малка, душна килия щеше да го преследва години наред и да не му дава покой.

	* * *

	Два месеца след заминаването на Фернандо Санти се запозна с Клаудия Калисе. Родителите му го помолиха да ги представлява на благотворителна вечеря в Буенос Айрес. Чикита нямаше сили да се появи пред обществото, след като синът й съвсем наскоро се беше изтръгнал от „лапите на смъртта“. И така, Санти седеше на масата, потискаше прозевките си и разговаряше любезно с натруфената дама до себе си. От време на време кимаше, за да създава впечатлението, че слуша внимателно. По едно време зърна в другия край на салона млада жена, която очевидно се преструваше като него. Тя съчувствено му се усмихна, като че ли бяха съучастници, и се обърна към съседа си, кимайки вежливо.
	След вечерята Санти изчака мъжът до нея да стане и чак тогава прекоси салона. Младата жена го покани да седне до нея и се представи, после му прошепна, че е наблюдавала как лицето му пребледнява от скука.
	— И на мен ми беше ужасно досадно — добави. — Човекът, който седеше до мен, беше индустриалец. Нямахме общи теми за разговор, пък и той нито веднъж не показа, че се интересува от мен.
	Санти заяви, че ще му е безкрайно интересно да научи повече за нея. През следващите седмици Чикита забеляза, че Санти е започнал отново да се усмихва. Като всяка майка изпитваше известно собственическо чувство към него и не хареса изисканата, безинтересна Клаудия Калисе, която започна често да гостува в „Санта Каталина“. Тревожеше се за София, макар че нямаше никакви новини от нея, откакто тя замина. Клаудия беше изискана, гримираше се умело, обувките й винаги бяха лъснати до блясък. Чикита се питаше как тази млада жена успява винаги да е толкова елегантна. Всъщност мнението й нямаше значение, но беше благодарна за едно: тази Клаудия Калисе беше помогнала на Санти да се почувства щастлив. Чувство, което не беше изпитвал много отдавна.
	Тя много страдаше за София, която й беше като родна дъщеря, и не можеше да се примири с отсъствието й. Понякога тайно плачеше за нея, тревожеше се и се надяваше да не я е сполетяло нещо лошо, иначе би трябвало да изпрати поне едно писмо. Самата тя искаше да й пише, за да й покаже колко я обича, обаче Анна отказа да й даде адреса. И така, оставаше й само да чака и да се надява.

	* * *

	На 2-ри февруари 1983-та Санти се ожени за Клаудия Калисе в малката църква „Света Богородица от Асунсион“. Сватбеното тържество се състоя в ранчото. Докато Санти гледаше как булката върви под ръка с баща й по пътеката към олтара, неволно си представи, че това е София, и сърцето му се сви от копнеж. Ала когато Клаудия застана до него и му се усмихна окуражаващо, той почувства обич към тази жена, която му бе показала, че е възможно да се влюбиш повече от веднъж.


>	Трийсета глава

	— Мария, каква беше София? — попита Клаудия една лятна сутрин. Със Санти бяха женени от около година, но тя не се осмели да попита когото и да е за София, а по някаква причина никой не я споменаваше. Санти й беше разказал за връзката си нея. Беше й казал, че я е обичал, че не е било мръсна сексуална забежка. Не беше скрил нищо от нея, но женското любопитство за бившите любовници на съпруга е безгранично и желанието на Клаудия за повече подробности още не беше задоволено.
	— Каква е тя — поправи я Мария. — Не е мъртва. Може да се върне — добави с надежда.
	— Просто съм любопитна, нали разбираш? — промърмори Клаудия, надявайки се на проява на женска солидарност.
	— Ами, тя е дребничка, обаче създава впечатлението, че е много по-висока на ръст — подхвана Мария, остави купчинката снимки и се загледа в потъналата в лятна мараня равнина.
	Клаудия не се интересуваше от външността на София. Беше разгледала достатъчно албуми и рамкирани фотографии, пръснати из цялата къща на Пако и Анна. Интересуваше я най-вече нейната индивидуалност. Какво у нея беше пленило Санти? Защото въпреки неговите усилия беше убедена, че той продължава да мисли за предишната си голяма любов. Все пак остави Мария да говори; не искаше да пропусне тази възможност. Не знаеше обаче, че Мария изгаря от желание да говори за София. Мъчно й беше, задето съдбата ги беше разделила. Едновремешното страдание се беше превърнало в тъпа болка, пораждана от асоциации, напомнящи й за София, но изминалите години не бяха заличили напълно връзката помежду им, възникнала още от детството им. Хората от фамилията не желаеха да говорят за София и ако все пак някой споменеше нещо, го казваше почти шепнешком, като че ли тя беше покойница. Само Соледад беше склонна да изслушва спомените на Мария, макар че като станеше дума за София, тя избухваше — разбира се, не се сърдеше на София, а на родителите й, които й бяха попречили да се върне. А ето че сега Клаудия беше проявила интерес и Мария се зарадва на възможността да говори за прокудената си братовчедка и приятелка.
	— Всички говореха за нея — заяви гордо, като че ли споделяше нещо за родната си дъщеря. — Питаха се какво ли ще е следващото, което ще й хрумне. Дали майка й я обвинява несправедливо, или София наистина създава неприятности. Има ли си гадже. Беше толкова красива, че мъжете й се лепяха като мухи на мед. Роберто Лобито можеше да има всяка, но не можа да покори София. Тя се възползва от него, после го захвърли. Дотогава никоя не го беше зарязвала. Така му се падаше. Беше ужасно самодоволен. — Тя се разсмя и продължи, като че ли говореше сама на себе си. — Нищо не я плашеше. В това отношение беше почти като момче. Нямаше момичешки фобии като мен. Харесваше паяци и буболечки, жаби, даже крастави, и хлебарки, и играеше поло по-добре от някои момчета. Постоянно се спречкваше с Аугустин по този повод. С всички се спречкваше. Правеше го, за да ги дразни, но не беше злонамерена. Просто й беше скучно и искаше да стане по-забавно. Влудяваше всички; знаеше точно какво ще ги вбеси, познаваше слабите им места. В „Санта Каталина“ беше много по-интересно, докато тя живееше тук. Сега е… скучно. Не ме разбирай погрешно — няма по-хубаво място на света от „Санта Каталина“, но… живецът го няма. Обаче София ще се върне, и то само за да не позволи да я забравят. Ще е тъкмо в неин стил. Харесваше й да е център на вниманието и винаги го постигаше по един и друг начин — някои я обичаха, други я мразеха, ала за нея най-важното беше да я забелязват.
	— Наистина ли вярваш, че ще се върне? — попита Клаудия.
	— Разбира се! — отвърна категорично Мария. — Убедена съм.
	— О… — Клаудия кимна и насила се усмихна.
	— Много обичаше дома си, за да го напусне завинаги. — Мария започна отново да сортира снимките.
	— Какво правиш?
	— Напоследък не ми оставаше време да ги подредя в албум. Тази сутрин е спокойно, затова реших да свърша и тази работа. — Взе една фотография и почти се просълзи: — Тази е от лятото, когато тя ни напусна.
	„Лятото на любовта им със Санти“ — помисли си Клаудия с горчивина. Взе снимката и се загледа в загорялото, жизнерадостно лице на младата жена, която сякаш й се усмихваше победоносно. Носеше тесен бял панталон и кафяви ботуши, беше яхнала кон, на рамото си беше подпряла стик за поло. Косата й беше вързана на опашка. Клаудия ненавиждаше коне и живота извън големия град. Фактът, че София беше ги обичала до лудост, я караше още повече да ги мрази.
	Преди да се омъжи се престори, че обича конете и живота в провинцията, обаче усилията й бяха обречени на провал. Разбра, че си е губила времето напразно, когато Санти я покани да пояздят. Тя някак си се покатери на седлото, но само след няколко минути се разрида и призна, че мрази конете.
	— Никога повече не искам да яздя — заподсмърча.
	Изненада се, като видя, че Санти сякаш се зарадва. Заведе я вкъщи, прегърна я и й обеща никога повече да не я подлага на такова изпитание.
	Отначало Клаудия се зарадва, че повече няма да се преструва, но после й се прииска да не беше толкова радостен.
	— Санти беше ли много близък със София? — попита предпазливо.
	Мария я изгледа подозрително.
	— Не знам — излъга. — Попитай него.
	— Той никога не говори за нея — сви рамене Клаудия и сведе очи.
	— А, ясно. Открай време са близки. Той й беше като по-голям брат, а София ми беше като сестра… — Изведнъж й се стори, че разговорът се изплъзва от контрола й.
	— Имаш ли нещо против да разгледам още снимки? — Клаудия, тактично смени темата. Усети, че е издала любопитството си и не искаше Мария да го сподели със Санти.
	— Ето, разгледай тези, вече съм ги сортирала. — Мария й подаде купчина фотографии. — Не ги смесвай с другите, става ли?
	Клаудия се облегна на стола и сложи снимките на скута си. Мария я изгледа изпод око. Разликата им беше само няколко месеца, но Клаудия — макар и много красива — изглеждаше много по-възрастна заради начина, по който се обличаше и държеше. Предложи на Мария да я научи как да се гримира, за да бъде по-привлекателна.
	— Нямаш представа как мога да те разхубавя — беше й казала нетактично.
	Мария беше твърде добродушна, за да се обиди. Не искаше да бъде гримирана като Клаудия, пък и на Едуардо нямаше да му хареса да я види така изрисувана. Питаше се дали снаха й спи гримирана и ако си сваля вечер грима, дали Санти на сутринта я познава. Изкушаваше се да го попита, но не смееше. Навремето нямаше да се поколебае, ала сега отношенията помежду им се бяха променили — едва забележимо, но се бяха променили.
	За всички остана загадка защо Санти се ожени за Клаудия. Несъмнено беше учтива, мила, красива, но помежду им като че ли нямаше допирни точки. Чикита веднага я заобича, но само защото беше доволна, че синът й най-после се е оженил. Колкото и да е странно, единственият човек, с когото Клаудия се сближи, беше Анна. И двете бяха студени личности, и двете мразеха конете. Прекарваха много време заедно и Анна се стараеше да й помогне да се чувства като у дома си.
	— Защо ме гледаш? — внезапно попита Клаудия, без да откъсва очи от снимките.
	Мария се смути и смотолеви:
	— Интересно ми е. Толкова умело се гримираш.
	— Благодаря. Предложих ти да те науча, нали? — Тя й се усмихна снизходително.
	— Така. Мисля да приема. — Мария се опита също да се усмихне.

	* * *

	— Боже мой, на какво приличаш? — ужасено възкликна Едуардо, когато жена му се появи на вечеря, изглеждаща като продавачка в магазин за козметика.
	— Клаудия ме учи да се гримирам — смутено промърмори тя и примигна, при което миглите й, обилно наплескани с туш, едва не се слепиха.
	— Чудех се защо вие двете сте се заключили. — Той си свали очилата и ги избърса с ризата си. В този момент се появи Клаудия, облечена с дълга черна рокля с тънки, сребристи презрамки.
	— Любов моя, изглеждаш прекрасно — каза Санти и стана да целуне жена си. Не беше я виждал почти цял ден.
	— Бъди така добър да свалиш работния панталон и да се преоблечеш за вечеря — изсъска тя. — Смърдиш на коне.
	— Мама няма да възрази. Ако досега не е свикнала с маниерите ми, никога няма да свикне. — Той пак седна на креслото. Клаудия се намести до него, въпреки че нямаше място за двама. Санти прокара длан по косата й, с което предизвика нов гневен изблик:
	— Защо не си измиеш ръцете, преди да ме докоснеш? Току-що съм се къпала.
	Той широко се усмихна, придърпа я на коленете си и я прегърна.
	— Не ти ли харесва потта на един истински мъж?
	— Не, не ми харесва — изсмя се тя и го отблъсна. — Моля те, Санти, нямам нищо против ласките ти, само те моля да си измиеш ръцете.
	Санти стана неохотно и излезе. След пет минути се върна избръснат и преоблечен. Обърна се към жена си и иронично повдигна вежда:
	— Сега одобряваш ли ме?
	— Да. — Клаудия му махна да седне до нея на креслото.
	Вечеряха на терасата на светлината на ветроупорни фенери. Мигел, Едуардо и Санти обсъждаха политиката, а Чикита, Мария и Клаудия обсъждаха тях. Чикита се радваше на своето ново, по-многобройно семейство. Тайно тъгуваше за Фернандо, заточен в Уругвай, но пък с баща му често пътуваха при него.
	Преживяното още не му даваше покой. Беше си пуснал дълга коса; сега поне беше чиста и блестеше като гарваново крило. Живееше далеч от къщи, като бездомно куче. Чикита би искала той да е при нея в „Санта Каталина“, но съзнаваше, че трябва да е доволна, задето е жив. Панчито, който вече бе строен седемнайсетгодишен младеж, прекарваше повечето си време в игра на поло — справяше се блестящо — или в домовете на братовчедите и приятелите си. Обикновено Чикита дори не знаеше къде е и с кого е. Почти не го виждаше.
	— Какъв беше Мигел, когато се запознахте? — попита Клаудия.
	— Ами, беше висок и… — Чикита се разсмя.
	— Космат — намеси се Санти.
	— Да, но не колкото е сега.
	— Беше ли като стръвен вълк, мамо? Завлече ли те в леговището си?
	— О, Санти, понякога говориш нелепости — скастри го тя, но се усмихна и очите й заблестяха.
	— Е, татко, така ли беше?
	— Всички преследваха майка ти. По случайност аз бях късметлията. — Той намигна на Чикита.
	— И двамата сте извадили късмет — отбеляза дипломатично Клаудия.
	— В случая не става въпрос за късмет. Принесох дар на омбу.
	— На омбу ли? — озадачено попита Клаудия.
	Мария погледна брат си: той стисна зъби, извади от джоба си пакет цигари и запали една.
	— Не ми казвай, че Санти не те е водил при дървото омбу? — изненада се Чикита. — Когато беше момче, прекарваше цялото си време на върха на това дърво.
	— Не, не си ме водил. Какво толкова специално има в това дърво? — попита тя, отправяйки въпроса към Санти, но той не продума, само издуха дима през носа си.
	— Там си казвахме желанията. Мислехме, че е вълшебно, но то всъщност не е — каза припряно Мария, за да замаже положението. Почувства как Едуардо я побутна с крак, изразявайки подкрепата си.
	— Омбу е много специално дърво — заяви Мигел. — То е част от нашата младост. Като деца играехме там, като големи си определяхме срещите пак там. И без да съм недискретен, ще кажа, че под това дърво целунах за първи път майка ви.
	— Наистина ли? — изненада се Мария.
	— Наистина. За нас с майка ти това дърво е много специално.
	— Санти, ще ме заведеш ли? Стана ми много любопитно — обади се Клаудия.
	— Ще те заведа някой път — измънка неохотно Санти. Беше пребледнял като платно, мъждукащите пламъчета на свещите превръщаха лицето му в гротескна маска.
	— Скъпи, добре ли си? Ужасно пребледня — притесни се Клаудия.
	— Зави ми се свят. От горещината е. Цял ден бях на слънце. — Той загаси цигарата си и стана. — Ти остани и се нахрани — каза на жена си. — Ще се поразходя и ще ми мине.
	Настроението на Клаудия се помрачи, но тя придърпа стола си и разстла салфетката на коленете си.
	— Както искаш, Санти — отговори сдържано и се загледа след него, докато той изчезна в мрака. Отново чу подигравателния смях на София, ехтящ от тъмната бездна, в която сякаш бяха попаднали.
	Санти вървеше през пампата към дървото. Светлината от ясното, звездно небе беше достатъчна, но той можеше да намери пътя и със затворени очи. Като стигна до дървото, се изкатери на върха, седна на един дебел клон и се подпря на дънера. Чувстваше се ужасно. Задушаваше се, сякаш яката го стягаше, но тя беше разкопчана. Опита се да си поеме въздух, ала около гърдите му все едно имаше стоманен обръч. Повдигаше му се, главата го болеше. Загледа се в нощната тъма и си спомни как идваха тук със София и как съзерцаваха звездите, блещукащи над тях. Запита се дали, когато тя вдигне очи, вижда същото небе, дали още мисли за него.
	Изведнъж се разрида. Помъчи се да се овладее, ала скръбта му беше по-силна от волята. Не беше плакал от много отдавна. Не и откакто София го изостави наранен и съсипан преди толкова години. Мислеше си, че най-после е намерил щастието с друга жена. Клаудия върна усмивката му, понякога дори го разсмиваше. Любеше се с него чувствено и нежно, беше нежна и деликатна, приемаше го, какъвто е. Не изискваше, не беше досадна. Сдържаше емоциите си, но това не означаваше, че е безчувствена. Разбираше всичко, ала не се издаваше. Беше кротка и се държеше с достойнство. Тогава защо сърцето му копнееше за хаоса, създаван от София, за нейния егоизъм и безцеремонност? Защо след почти десет години притежаваше способността да го държи в подчинение и да го накара да плаче като дете?
	— Проклета да си, Чофи! — извика в нощта. — Проклета да си!
	Клаудия отчаяно искаше дете. Но за него все още беше недопустимо. Как да създаде дете, след като вярваше, че София ще се върне? Ако се обвържеше с Клаудия по този начин, щеше да е за цял живот. Да, още се надяваше, че един ден София ще се върне. Всички мислеха, че я е забравил, само че това никога нямаше да се случи. Спомените за нея витаеха във всяко кътче в ранчото, във всеки предмет. Не можеше да избяга от нея, ала и не му се искаше; тя го измъчваше и същевременно му носеше утеха.
	Когато се върна вкъщи, Клаудия седеше на леглото по нощница и го чакаше. Беше махнала грима си и беше много бледа.
	— Къде беше? — попита.
	— Да се поразходя.
	— Разстроен си.
	— Сега съм по-добре. Имах нужда от свеж въздух, нищо повече — отвърна той и започна да издърпва ризата си от панталоните и да я разкопчава.
	Клаудия не сваляше поглед от него.
	— До онова дърво ходи, нали?
	— Защо мислиш така?
	— Защото там си ходил винаги със София.
	— Клаудия… — подхвана раздразнено той.
	— Разглеждах снимките на Мария, на много от тях си със София при това дърво. Не те обвинявам, скъпи, искам да ти помогна. — Тя протегна ръце към него, но Санти продължи да се разсъблича, като хвърляше дрехите си на пода.
	— Нямам нужда от помощ и не искам да говоря за София — заяви.
	— И защо? Защо никога не говориш за нея? — попита Клаудия; стори й се, че гласът не е нейният.
	Той погледна изопнатото й лице:
	— Нима предпочиташ да говоря за нея? Това ли искаш?
	— Не разбираш ли, че като не говориш за нея, тя витае около нас като дух. Щом се приближа до теб, чувствам как тя се промъква между нас — каза тя с треперещ глас.
	— Какво те интересува? Всичко съм ти казал.
	— Не искам да я криеш от мен.
	— Не я крия от теб, Клаудия, искам да я забравя. Искам да изградя живота си с теб.
	— Още ли я обичаш? — изтърси тя.
	— Откъде ти хрумна? — Санти седна на леглото до нея.
	— Бях търпелива — продължи тя колебливо. — Никога не съм те питала за нея, този епизод от живота ти засягаше само теб.
	— Тогава защо сега повдигна въпроса? — попита той нежно и хвана ръката й.
	— Защото долавям присъствието й навсякъде. Долавям го, когато стане дума за нея и всички внезапно млъкват. Страхуват се да говорят за нея, като че ли е мъртва. Само че така тя става по-реална, по-заплашителна. Не искам да те загубя заради един призрак, Санти! — Тя мъчително преглътна, тъй като не беше свикнала да разголва душата си.
	— Няма да ме загубиш. Всичко свърши преди години.
	— Но ти още я обичаш — осмели се да каже Клаудия.
	— Обичам спомена за нея, нищо повече — излъга той. — Дори да се върне, и двамата сме се променили. Не сме предишните хора.
	— Честно ли говориш?
	— Какво да направя, че да те убедя? — Санти я привлече в прегръдките си.
	Притисна я до себе си и я целуна със страст, каквато не беше проявявал досега. Клаудия ахна. Той я просна на леглото, запретна копринената й нощница и прокара длан по гладкия й корем. Клаудия отвори очи и забеляза колко странно е лицето му. Озадачено се смръщи и видя как изражението му се смекчи. Опита се да отгатне мислите му, ала Санти притисна глава до шията й, започна да я целува и да я милва, докато тя не застена от удоволствие. Докосваше я между бедрата, после дланите му обхващаха гърдите й и тя се гърчеше, изпаднала в екстаз, защото милувките на Санти — тези уверени и нежни докосвания — събудиха у нея дълго потискана чувственост, емоции, каквито досега не си позволяваше да проявява. Санти разкопча панталона си, разтвори бедрата й и проникна в нея.
	— Не взе предпазни мерки! — прошепна тя, макар че в този момент на безумна страст това беше най-малкото, което я притесняваше.
	— Искам да заченеш, Клаудия — отвърна той задъхано и я погледна в очите. — Искам да имам бъдеще с теб.
	— О, Санти, обичам те… — въздъхна тя щастливо, обви около него бедрата си, прегърна го през шията и го притисна до себе си. „Сега ще ме освободиш, Чофи — помисли Санти. — Сега наистина ще те забравя.“


>	Трийсет и първа глава

	_Англия, 1982 г._
	София затвори книжката от Биатрикс Потър.
	— Прочети ми още една — каза сънено Джесика, без да изважда палеца от устата си.
	— Една не ти ли стига?
	— Искам за котенцето. — Малката се понамести в скута на София.
	— Казах вече, че повече няма да чета. Прегърни ме. — Вдигна на ръце Джесика и целуна розовото й личице. Малката се вкопчи в нея — не искаше майка й да си тръгне.
	— Ами ако дойдат вещиците? — попита, докато София я слагаше в леглото.
	— Те не съществуват… или най-малкото в тази къща със сигурност няма вещици. Ето, вземи Мечо. Ако случайно се появи вещица, той ще я накара да изчезне като дим. — София се наведе и я целуна нежно по челото. — Лека нощ.
	Когато се обърна да излезе, видя Дейвид, който стоеше на прага и замислено я наблюдаваше.
	— Какво правиш? — прошепна тя, измъквайки се от стаята.
	— Гледам те.
	— Гледаш ме, така ли? — засмя се София. — И защо?
	Дейвид я придърпа към себе си, прегърна я и я целуна по челото:
	— Явно умееш да предразполагаш децата. И те веднага те обикват.
	На София й беше ясно накъде бие той.
	— Така е, но…
	— Скъпа, ще те подкрепям непрекъснато, нито за миг няма да си сама. — Той погледна в изплашените й очи. — Говорим за наше дете. Частица от мен и частица от теб, единственото нещо на света, което ще е само наше. Мислех, че го искаш.
	Тя го поведе по коридора, по-далеч от спалнята на детето.
	— Обичам деца и искам един ден да имаме… много. Но не още. Моля те, дай ми време.
	— Аз нямам време, София. Не ставам по-млад. Искам да им се радвам, докато мога, докато не съм се превърнал в грохнал старец — каза той със странното усещане за déjà vu. Беше водил този разговор безброй пъти с Ариела.
	— Скоро. Много скоро, обещавам, скъпи. — Тя се отдръпна. — След минутка ще сляза. Кажи на Кристина, че дъщеря й е в леглото и е готова за „лека нощ“.
	София влезе в своята спалня и затвори вратата. Позаслуша се, за да е сигурна, че Дейвид няма да я последва. Беше тихо, стълбището не проскърцваше. Отиде до леглото, бръкна под матрака и извади захабената, бяла муселинена пеленка на Сантигито. Седна по турски на пода, притисна до носа си парчето плат и затвори очи. След толкова години пеленката вече не беше бяла, безбройните пъти, когато София я беше изваждала и притискала до лицето си, я бяха разръфали. И мирисът беше изчезнал. Парчето плат приличаше на дрипа и ако човек не знаеше историята му, щеше да го изхвърли на боклука. Ала София го пазеше като най-ценната си вещ. Когато го притиснеше до лицето си и стисваше клепачи, в съзнанието й започваха да се редуват образи на бебето й — толкова ярки, като че ли го беше видяла вчера. Спомняше си мъничките му пръстчета, косицата му, напомняща нежен пух, гладката му кожа. Спомняше си всичко, искаше да помни всичко. Превърташе лентата отново и отново, за да не забрави нито една подробност.
	С Дейвид бяха женени от четири години и близките им не се интересуваха от нищо друго, освен от това кога ще си имат бебе. „Не е тяхна работа“ — помисли си София ядосано. Засягаше само нея и Дейвид, макар че по някаква причина Заза си въобразяваше, че има право да се меси. София я сряза няколко пъти, но онази беше дебелокожа и се беше престорила, че не схваща намека. Само Дейвид, Антоан и Доминик разбираха защо София не иска дете. Доминик и Антоан долетяха от Женева за сватбата й — всъщност нямаше церемония, само подписване в кметството, но те не искаха да го пропуснат. След като живя при тях в Женева, те й станаха истински родители, много по-добри, отколкото нейните някога са били.
	Когато си мислеше за Анна и Пако, което се опитваше да не е толкова често, си спомняше само бледите им лица, когато й казаха да си събере багажа и да се подготви за дълго изгнание. Доминик често й се обаждаше, винаги се отнасяше с разбиране и съчувствие към нея, винаги беше готова да й помогне. Не забравяше рождения й ден, изпращаше й подаръци от Женева, картички от Вербие и като че ли усещаше, когато нещо не вървеше добре, понеже винаги й телефонираше точно в този момент.
	— Искам бебе, Доминик, но се страхувам — беше й признала вчера.
	— Скъпа, знам, че се страхуваш, но Дейвид разбира страховете ти. Не бива да се вкопчваш в спомените. Сантигито не е реален. Той вече не съществува. Като мислиш за него, само се измъчваш. Единственият начин да го забравиш, е да си имаш бебе от мъжа, когото обичаш и който е до теб.
	— Дейвид е толкова мил! Не говори много, но знам, че постоянно мисли за това. Чувствам се адски виновна. — София отново се облегна на възглавниците.
	— Не се чувствай виновна. Един ден ще му родиш бебе и ще бъдете безкрайно щастливо семейство. Не се тревожи, млада си, имаш много време да раждаш деца — каза нежно Доминик; от друга страна, разбираше Дейвид и от все сърце му съчувстваше.

	* * *

	През последните пет години София бе живяла като на тръни. Не приемаше за даденост живота си с Дейвид. Нито за миг не бе забравила скръбта, обгърнала я като черна мъгла през първите години на изгнанието й; тази тъмна пелена в съзнанието й обхващаше събития, които бяха твърде болезнени, за да останат на открито. Санти я учеше да живее в настоящето; Дейвид й доказа, че това може да се постигне. Любовта към съпруга й беше силна и непоколебима. Беше самоуверен и властен и все пак тя откри зад неговата сдържаност уязвимост, заради която още повече се привърза към него. Дейвид много рядко й се обясняваше в любов — такъв си беше — но тя знаеше, че я обича, и то много.
	София има нещастието да се срещне със своята свекърва Елизабет Харисън само веднъж. Дейвид ги запозна една седмица преди сватбата, като покани майка си на чай в хотел на Бейзъл стрийт. Каза, че е най-благоразумно да се видят на неутрален терен, така тя няма как да заплашва София или да прави сцени.
	Срещата беше кратка и неприятна. Елизабет Харисън — типична пуританка с аскетично лице, прошарена коса, тънки устни и изпъкнали воднисти очи — беше безмилостна като гроб. Свикнала беше да получава каквото си пожелае, изпълнена беше с горчивина и се стараеше да вгорчава живота на всички около себе си. Така и не прости на Дейвид, че се разведе с Ариела, която й допадаше повече заради родословието й, отколкото заради характера й, не му прости и задето е станал продуцент на театрални постановки въпреки желанието й да работи в Министерството на външните работи като баща си. Направи кисела физиономия, когато чу чуждестранния акцент на София, и наперено напусна заведението, движейки се възможно най-бързо с помощта на бастуна, щом разбра, че бъдещата й снаха номер две е работила във фризьорския салон на Маги на Фулъм Роуд. Дейвид не си направи труда да я спре и това я вбеси още повече. Сви тънките си устни и се върна в своята малка, празна, студена къща в Йоркшир. Дейвид обеща на София, че никога повече няма да я види.
	София се стараеше да живее в настоящето, ала миналото имаше лошия навик да се появява изневиделица, като я отвеждаше обратно в Аржентина. Издължените сенки на дърветата през летните вечери, ярката лунна светлина, под която капчиците роса по тревата блестяха като фалшиви брилянти. Ала евкалиптите най-много й напомняха за родината и по време на медения месец тя едва издържа миризмата им и влажния средиземноморски въздух. Сърцето й се свиваше и копнежът я разяждаше толкова силно, че дишането й почти спираше. Дейвид я прегръщаше, докато не се успокоеше. След това разговаряха. Тя не обичаше да говори за миналото си, но Дейвид й внушаваше, че потискането на чувствата е лош навик, и я насърчаваше да разказва отново и отново за едни и същи събития.
	Двете събития, към които тя постоянно се връщаше, бяха, когато родителите й се отказаха от нея, и денят, в който напусна Женева и малкия Сантигито.
	— Спомням си, сякаш беше вчера — подхващаше и се разплакваше. — Мама и татко — във всекидневната, атмосферата — напрегната и неприятна. Бях много изплашена. Чувствах се като престъпник. Все едно не бях заедно с родителите си, а с напълно непознати. С татко бяхме много близки, имахме специална връзка и… изведнъж като че ли не беше той. Не можех да го позная. Те ме прогониха. Прокудиха ме в изгнание. Отказаха се от мен. — И тя плачеше, докато й поолекнеше и започнеше отново да диша свободно. За мъката по Санти не можеше да говори със съпруга си от страх да не го нарани. Тайно проливаше сълзи за изгубения си любим и неволно позволи скръбта да се загнезди дълбоко в нея и да я трови.
	След като с Дейвид се ожениха, тя не мислеше за Ариела. Един-два пъти си спомни за нея, например, когато се качи на тавана да търси някаква лампа, и откри нейни картини, покрити с платно, за да не се прашат. Дейвид се качи да ги разгледа и отново ги покри с платното.
	— Имаше талант за живопис — само това каза, пък и София не се интересуваше от бившата му. Изобщо не очакваше, че ще я срещне на прием в Лондон. Мразеше приемите. Не искаше да отиде, но Дейвид настоя и изтъкна, че не може вечно да се крие.
	— Никой не знае колко ще продължи тази война — каза той. — Понякога трябва да застанеш храбро пред света.
	Когато Британия обяви война на Аржентина за Фолклендските острови, София се почувства отчайващо раздвоена. Винаги щеше да си остане аржентинка, никога нямаше да изневери на потеклото си. Беше й трудно да не влиза в словесни схватки, когато по време на официални вечери някои мъже удряха с юмруци по масата и се присмиваха на проклетите „аржита“. София забиваше нокти в дланите си, за да не им даде възможност да злорадстват, като я разстроят. По-късно се сгушваше в прегръдката на Дейвид и си позволяваше да даде воля на чувствата си. Питаше се как се справят близките й. Тя не беше ги изоставила. Беше една от тях.
	Приемът, даден от Иън и Алис Ланкастър, стари приятели на Дейвид, се състоя през една необичайно душна майска вечер. Беше от онези светски събития, за които се говори месеци предварително и които се обсъждат с месеци след това. София похарчи малко състояние в модния салон „Белвил Сасун“ за аленочервена рокля без презрамки, която сякаш просветваше на фона на смуглата й кожа. Дейвид толкова хареса дрехата, че дори не попита за цената, и се усмихна гордо, когато забеляза възхитените погледи на другите гости.
	На подобни приеми обикновено семейните двойки се разделяха и всеки се забавляваше, както намери за добре. Но София се страхуваше някой да не подхване темата за войната, затова хвана за ръка Дейвид и го последва, докато той обикаляше залата. Жените бяха окичени с диаманти, с тежък грим, прическите им бяха сложни и фиксирани с много лак за коса, роклите им бяха с така модните подплънки. София се почувства неловко, сякаш едва ли не беше по комбинезон. И не беше накичена с бижута — на гърдите й блестеше един-единствен диамант. Забеляза, че хората си шушукат, като минава покрай тях, и млъкват, щом се приближи. Никой не спомена войната.
	Шатра на светлосини и бели райета беше разпъната в градината зад разкошната къща на семейство Ланкастър в Хампстед. Екстравагантно аранжирани цветя, прилични на фонтани от зеленина и цветове, бяха поставени на всички маси. Пламъчетата на стотици свещи осветяваха шатрата. Когато поканиха гостите да заемат местата си, София с облекчение установи, че й е отредено място на масата на домакините, където ще е със съпруга си. Седна и намигна на Дейвид, за да го успокои, че е добре. Изглежда, той познаваше наконтената дама от лявата си страна, но мястото отдясно беше празно.
	— Радвам се да те видя отново! — възкликна човекът до София. Тя погледна името на картичката, с която бе обозначено мястото му. Джим Райе. Да, вече се бяха срещали. Този Джим беше от невзрачните хора, които срещаш често, но не запомняш имената им.
	— Аз също — усмихна се София, като се мъчеше да си спомни откъде го познава. — Къде се видяхме за последен път? — подхвърли небрежно.
	— На представянето на книгата на Клариса.
	— Ах, да… — София се престори, че си спомня, и се запита коя беше Клариса.
	— Боже мой, коя е тази? — ахна той, загледан във висока, стройна жена, която се движеше грациозно, все едно се плъзгаше покрай масите, и идваше към тях. София стисна зъби. Прелестното създание с елегантна бяла рокля несъмнено беше Ариела. Столът до Дейвид още не беше зает. „Моля те, Господи, не — примоли се — дано не седне до Дейвид.“
	— Не е ли Ариела Харисън, бившата съпруга на Дейвид? — каза мъжът от дясната й страна. — Какво секси парче — добави, докато Ариела поздравяваше втрещения Дейвид и се настаняваше до него.
	— Джордж — обади се Джим, опитвайки се да предотврати гафа.
	— Да, много секси! Ох, само да ми падне… — Онзи си облиза устните, обърна се към София, и попита: — Мислиш ли, че Йън и Алис нарочно са ги сложили един до друг?
	— Джордж!
	— О, здрасти, Джим. Страхотно гадже е онази, а?
	— Джордж, запознай се със София Харисън, съпругата на Дейвид Харисън. София, това е Джордж Хевиуедър.
	— Да му се не види… — промърмори Джордж.
	— Точно това си помислих, че ще кажеш — въздъхна Джим.
	— Моля за извинение. Честно. Какъв идиот съм.
	— Не се притеснявай, Джордж — каза София, погледна зачервения като домат Хевиуедър, после изгледа изпод око бившата на съпруга си.
	Ариела изглеждаше зашеметяващо под меката светлина на свещите. Белезникаворусата й коса беше прибрана на стегнат кок, прическата подчертаваше дългата й шия и изящните й черти. Беше неземно красива, но някак дистанцирана. Дейвид се облегна на стола си, като че ли искаше да остави по-голяма разстояние помежду им, но Ариела се приведе към него. Той кимна към София, бившата му я погледна и вежливо се усмихна. София също се усмихна, макар и насила, после побърза да се извърне, та погледът й да не издаде страха й.
	— Джордж е ужасно нетактичен — заобяснява Джим и отпи от виното си. — Последната му изцепка беше, когато каза на Дъги Крайтън: „Виждаш ли я оная блондинка? Как ми се иска да я изчукам! Не вярвам да ми откаже“, преди да разбере, че мацката е най-новото гадже на Дъги.
	София го слушаше с половин ухо, защото тайно наблюдаваше Дейвид и бившата му съпруга. Умееше да чете езика на тялото и виждаше как постепенно враждебността помежду им изчезва. Надяваше се, че Ариела ще се задави със сьомгата или ще разлее червено вино върху бялата си рокля. Представяше си как се лигави: „Значи това е малката аржи. Колко е миличка, като кученце“. Мразеше я. Мразеше и Дейвид, задето беше любезен с Ариела. Защо не стана и не отказа да разговаря с нея? Та нали тя го беше напуснала, а не обратното?
	Вечерята сякаш течеше на забавен каданс. Всички хапваха, пиеха и водеха безпричинно дълги разговори. Когато най-накрая сервираха кафето и пушачите запалиха цигари, София изгаряше от желание да се прибере вкъщи. Точно тогава Иън Ланкастър подхвана словесна атака срещу аржентинците и тя се вцепени.
	— Проклети аржита — каза и дръпна от пурата си. — Страхливци. Бягат като зайци от британските куршуми.
	— Всеизвестно е, че онзи глупак Галтиери нападна нашата територия само за да отвлече вниманието на хората от безнадеждната му вътрешна политика — отбеляза Джордж. Джим завъртя очи.
	— О, хайде — намеси се Дейвид. — Не ви ли омръзна да говорите за тази война? — Погледна към София, която се беше наежила.
	— О, съжалявам. Забравих, че си женен за аржи — злобно подхвърли домакинът.
	— Женен е за аржентинка — сряза го София. — Ние сме аржентинци, а не аржита.
	— Все пак щом нападате британска територия, трябва да си понесете последствията… или да си подвиете опашките и да си плюете на петите — добави и гръмко се засмя, без да го е грижа, че наранява чувствата й.
	— Те са хлапаци. Петнайсетгодишни мобилизирани хлапета. Изненадвате ли се, че са ужасени? — възкликна София, сдържайки възмущението си.
	— Галтиери трябваше да помисли за това, преди да обърка конците. Жалка картинка. Много жалка. Ще им дадем да се разберат.
	София погледна безпомощно Дейвид, който вдигна вежди и въздъхна. Всички около масата се умълчаха и смутено се загледаха в чиниите си. От съседните маси също бяха наострили уши и чакаха какво ще се случи по-нататък. След миг тих глас наруши тишината.
	— Иън, възхищавам се от твоята изтънченост — изчурулика Ариела.
	— Изтънченост ли? — повтори той, като очевидно се почувства неудобно.
	— Точно така.
	— Не разбирам какво имаш предвид.
	— О, хайде, Иън, недей да скромничиш. — Тя звънливо се засмя.
	— Наистина, Ариела, не разбирам — раздразнено промърмори Иън.
	Ариела се огледа, за да се увери, че всички я слушат. В подобни моменти обичаше да е център на вниманието и да бъде наблюдавана от многобройна публика.
	— Поздравления за твоята дипломатичност. Макар да сме във война с Аржентина, с Алис сте избрали за вашата шатра цветовете на аржентинското знаме. — Тя вдигна очи към платнището на широки сини и бели ивици. Всички проследиха погледа й. — Да вдигнем тост. Ще ми се всички да бяхме толкова съобразителни. Осмиваме Аржентина и нейния народ в присъствието на една аржентинка. Убедена съм, че София обича родината си, както ние обичаме нашата. Колко жалко, че постъпваме така нетактично, като употребяваме думи като „аржи“ и „страхливци“ в нейно присъствие, на твоята маса, Иън. Колко жалко, че под влияние на изпитото вино развали впечатлението за проявено благородство, когато си избирал цветовете на шатрата. Въпреки това искам да вдигна тост за твоята дипломатичност и осъзнаване на важността на момента, защото идеята е очевидна. Хората казват, че най-важна е идеята, нали, Иън? — Тя поднесе чашата към бледите си устни. Иън се задави с дима от пурата и кръвта нахлу в лицето му. Дейвид изумено се втренчи в Ариела, същото сториха сътрапезниците им и гостите на другите маси. София й се усмихна с благодарност и отпи глътка червено вино, за да потисне гнева си.
	— София, ще ме придружиш ли да се освежим? Присъствието на някои хора в момента ми идва в повече — заяви Ариела, стана, изчака София да се приближи, хвана я за ръка и я поведе край смълчаните гости. Разсмя се, щом се озоваха навън.
	— Какъв надут идиот! Умирам за една цигара, а ти?
	— Безкрайно ти благодаря — каза София, която още трепереше от едва сдържания гняв. Ариела й предложи цигара, но тя отказа.
	— Не ми благодари — заяви бившата съпруга на Дейвид. — Забавлявах се през цялото време. Открай време не харесвам Иън Ланкастър, така и не разбрах какво вижда у него Дейвид. Да не говорим за горката му жена. Какво ли е всяка нощ този дебелак да пухти върху теб? Призлява ми само като си го помисля.
	Седнаха на една скамейка. В ярко осветената шатра отново се надигна шумотевица, все едно някой беше раздухал с мях догарящ огън. Ариела кръстоса крак върху крак и запали цигара.
	— Нямаш представа с какво усилие се сдържах да не му плисна виното в лицето.
	— Държа се много достойно. Той загуби дар слово, вбеси се.
	— Радвам се. Как смее! — възкликна Ариела и дръпна от цигарата.
	— Всички реагират като него. Не исках да идвам тази вечер — печално измънка София.
	— Напоследък сигурно ти е много трудно. Съжалявам. Възхищавам ти се, че си дошла. Като газела сред лъвове си.
	— Дейвид настоя да го придружа.
	— О, да, Дейвид. Повтарям — така и не разбрах защо този противен човек му е симпатичен.
	— Надали ще му е симпатичен след тази вечер — разсмя се София.
	— Вероятно никога повече няма да говори с него. — Ариела издуха дима от цигарата, присви очи и ги впери в лицето на София. — Извадил е голям късмет с теб, драга. Не е като преди, променил се е, изглежда много щастлив, дори се е подмладил. Явно му действаш благотворно. Почти ревнувам.
	— Много си мила. Благодаря.
	— С него изобщо не си подхождахме. — Ариела изтръска цигарата си в тревата. — Той постоянно ми беше сърдит, а пък аз бях властна и разглезена. И още съм. Съжалявам, че го нараних, и съм доволна, че се разделихме. Но ти си изцерила сърцето му, както аз никога не бих могла.
	— Много си строга към себе си — промълви София, питайки се защо изобщо се е чувствала застрашена от тази жена.
	— Не харесвах и другите му приятели. Заза е абсолютна напаст и голяма досадница. Открай време си пада по Дейвид. Щях да внимавам с нея, ако бях на твое място.
	— О, тя си пъха носа навсякъде и се меси, но аз я харесвам — настоя София.
	— Ненавиждаше ме. Ето, виждаш ли? С Дейвид сте родени един за друг. Макар че сега и с теб имаме допирна точка: омразата към Иън Ланкастър.
	— Така е — въздъхна София. — Мислех, че живееш във Франция?
	— Живеех с Ален, прекрасния Ален. — Ариела се засмя, но не можа да прикрие горчивината си. — Поредният мъж, с когото се разделих. Предполагам, че не съм създадена за постоянно съжителство.
	— Къде е Ален сега?
	— Още е в Прованс, още е мизерстващ фотограф, още живее на друга планета. Предполагам, не е забелязал, че съм си отишла.
	— Не мога да си представя, че някой няма да те забележи, Ариела.
	— Щеше да си промениш мнението, ако познаваше Ален. Така или иначе май ми е по-добре без мъже и без обвързване. Разбираш ли, аз съм скитница по душа, винаги съм била. Рисуването и пътешествията — те са моят живот.
	— Видях една от картините ти на тавана в Лоузли. Прекрасна е — отбеляза София.
	— Ти си мило момиче. Благодаря. Трябва да си я прибера. Може би ще дойда някой ден на чай.
	— Ще ми бъде приятно.
	Ариела се усмихна.
	— И на мен. Възнамерявате ли с Дейвид да имате деца?
	— Може би.
	— Дано се решите. Обичам деца — обаче чуждите. Аз самата не искам деца, но Дейвид… Постоянно се карахме на тази тема. Горкият, толкова страдания му причиних… Не отлагайте прекалено много. Дейвид не е първа младост. Ще е прекрасен баща.
	София се облегна на скамейката и се загледа в звездите. Спомни си как баща й навремето й обясняваше смъртта; казваше, че всяка душа става звезда. Тя му повярва. И още му вярваше, поне искаше да му вярва. Дядо ОʼДуайър й беше казал, че същността на живота е съхраняването на рода и създаването на потомство, че животът трябва да бъде поддържан с любов, без която той ще угасне.
	Обичаше Дейвид, но в този момент, загледана в милионите души на небето, осъзна, че смисълът на любовта е да сътворяваш повече и повече любов. „Една от тези звезди може да е Сантигито — помисли си печално — моето дете, което никога няма да видя.“ Спомни си съвета на Доминик и осъзна, че е крайно време да затвори тази страница от живота си.


>	Трийсет и втора глава

	Най-много й допадаше, че Заза ужасно се дразни от симпатията й към Ариела. София изпитваше безкрайно удоволствие да я гледа как презрително бърчи нос, докато й преразказваше победоносната реч на Ариела. Беше изминал около месец след приема, но любопитството на Заза към бившата на Дейвид беше ненаситно и тя караше София да повтаря историята всеки път щом се срещнеха.
	— Как е възможно да я харесваш? Тя е гадина! — възмущаваше се често.
	— Но беше фантастична. Само как сравни със земята Иън Ланкастър. Държа се с такова достойнство и същевременно беше безжалостна… трябваше да я видиш. Знаеш ли, след това той ми се извини? Аз бях, разбира се, много любезна. Няма да падна до неговото ниво, но не искам никога повече да го виждам — каза София високомерно.
	— Дейвид наистина ли се зарече никога да не се среща с него и да не го кани на гости?
	— Свършено е — отговори тя и прекара пръст през шията си. — Край! Ариела дойде да си вземе картините миналата седмица и остана не само за чая, но и за през нощта. Не можехме да се наприказваме.
	Гледаше как Заза се гърчи от яд.
	— Ами Дейвид?
	— Било каквото било.
	— Невероятно! Чудаци сте, и двамата.
	— Боже мой, виж кое време е! Имам час при лекаря преди срещата с Дейвид в офиса му в четири. Трябва да тръгвам — разбърза се София.
	— При какъв лекар? — попита Заза и също погледна часовника си. — Искам да кажа, добре си, нали?
	— О, да. Само профилактичен преглед при зъболекаря — отвърна престорено небрежно София.
	— Добре. Предай на Дейвид поздрави — каза Заза, впила критичен поглед в София изпод яркозелените си клепачи. „Зъболекар, дръжки! — каза си. — Дали пък не става дума за гинеколог?“
	София пристигна в офиса на Дейвид в четири и половина. Бе пребледняла, трепереше, но се усмихваше като човек, който си има очарователна тайна. Секретарката веднага затвори телефона на гаджето си и ентусиазирано поздрави жената на шефа. София не чака да съобщи за нея и нахлу в кабинета на съпруга си. Той вдигна поглед. София се облегна на вратата и му се усмихна.
	— О, Господи, истина е — отрони той и се усмихна загрижено. — Моля те, кажи ми, че е истина. — Свали очилата си с трепереща ръка.
	— Бременна съм — кимна тя и се разсмя. — Не знам какво да правя.
	— О, аз знам — скочи той и я притисна в прегръдките си. — Дано да е момиченце — прошепна. — Една миниатюрна София.
	— Не дай боже — изкиска се тя.
	— Не мога да повярвам — въздъхна той и сложи длан върху корема й. — Тук има мъничко човешко същество, което расте всеки ден.
	— Няма да казваме на никого няколко месеца… за всеки случай — предупреди го тя. След това си спомни изражението на Заза. — Бях у Заза на обед. Престорих се, че отивам на зъболекар. Но нали я знаеш каква е. Мисля, че подозира.
	— Не се притеснявай. Ще й затворя устата. — Той я целуна по челото.
	— Но искам да кажа на Доминик.
	— Кажи на когото искаш.

	* * *

	София не страдаше от обичайното сутрешно гадене. За своя изненада се чувстваше невероятно жизнена. Предишната й бременност беше толкова тежка, но сега всичко беше различно. Така ликуваше, че споменът за Сантигито избледня. Дейвид я глезеше — накупува й толкова много подаръци, че тя нямаше вече къде да ги слага. София разговаряше всеки ден с Доминик, която обеща да идва поне веднъж в месеца.
	След третия месец обявиха радостната новина и София беше отрупана с цветя и подаръци от приятели и роднини на Дейвид. Понеже не можеше да язди в това състояние, София отново започна да свири на пиано и три пъти седмично взимаше уроци при един осемдесетгодишен пианист, чието лице й напомняше главата на костенурка. Редовно ходеше на прегледи при своя гинеколог в Лондон и харчеше луди пари за бебешки неща. Тъй като беше сигурна, че ще е момиченце, избираше само подходящи за момиченце дрешки и играчки. Помоли Ариела да нарисува на стените в детската стая всички герои от „Мечо Пух“.
	— Искам да бъде светла, приказна стая!
	Идеята на Ариела пожъна такъв успех, че тя въведе нова мода и обикаляше целия Глостършир да рисува копия на илюстрациите на Шепърд.
	През февруари бликащата от енергия Заза пристигна на чай, натоварена с бебешките дрешки на своите деца. Седна на дивана колкото е възможно по-близо до камината и запали цигара.
	— Скъпа, в тази къща е ужасно студено. Какво е станало с отоплението ви?
	— Аз умирам от жега. Сигурно е от бременността — отвърна София, която беше с блуза без ръкави.
	— Да отворим този кашон и ще ти покажа даровете. Не, скъпа, ти си стой, аз ще свърша тежката работа — каза важно, когато София се опита да сложи кашона на масичката. — Този беше на Ник. — Показа й панталон от червено кадифе. — Сладък е, нали?
	— Идеален е за двегодишно момченце — засмя се София. — Моето бебе ще бъде момиченце. — Постави ръка на издутия си корем.
	— Няма как да знаеш — подхвърли Заза. — Като те гледам, май ще имаш момче.
	— Не, ще бъде момиче. Чувствам го.
	— Каквото и да е, щом има десет пръстчета на ръцете и десет на краката, няма значение.
	— За мен има — каза София, пожелавайки си момиченце. — И тази дрешка е много сладка — добави, като измъкна малка бяла рокличка. — Това вече е за момиченце.
	— Беше на Анджела. Красива е, нали? Разбира се, децата растат толкова бързо, че дрешките бързо им умаляват.
	— Много мило, че ми ги даваш назаем. — София взе чифт мънички сини обувки.
	— Стига глупости! Не ти ги давам назаем… подарявам ти ги. На мен вече не ми трябват.
	— Ами Анджела? Някой ден може да има нужда от тях.
	— Боже мой, Анджела? — изпухтя Заза. — Тя е в пубертета, твърди, че не харесва мъже, и е влюбена в момиче на име Манди. Тя е груба и непочтителна, като че ли светът й е длъжен, или най-малкото ние. Мога да гледам десет деца като Еди. Така както върви, Анджела няма да има нужда от тези дрешки — добави и взе чифт терлички. — Разчитам на Еди да ме направи баба, но не съвсем скоро, надявам се. Още съм млада и сексапилна, за да ставам баба. Виждала ли си скоро Ариела?
	— Не, заета е, рисува.
	— Тази стая е истинско чудо. Много е талантлива! — Заза вдигна вежди и закима възхитено.
	— Ще ни гостува последния уикенд на март — каза София. — Защо не дойдете и вие с Тони? Дейвид много ще се зарадва. Поканила съм и моите втори родители Доминик и Антоан. Ще се събере приятна компания. Доминик много ще ти допадне.
	— О, не знам. С Ариела не се разбираме. Никога не съм я харесвала — промърмори колебливо Заза.
	— Минали са години. Сега сте различни. Щом аз мога да обичам Ариела, и ти можеш. Моля те, елате. Прекрасно е, че съм бременна, но не мога да яздя и почти нищо не правя, освен да упражнявам гами с Костенурката. Имам нужда от добра компания — примоли се София.
	Заза се позамисли и се засмя:
	— Ох, изнуди ме. С удоволствие. Тъкмо ще си почина от Анджела.
	— Значи е уредено — зарадва се София.

	* * *

	Докато нетърпеливата пролет прогонваше зимата, градината се осея с кокичета и ранни нарциси. Към края на март коремът на София стана огромен и растящото в него благословено бебе подскачаше точно когато на нея й се искаше то да мирува. Понякога тя забелязваше очертанията на краче или юмруче, като че ли детенцето риташе и размахваше юмручета, нетърпеливо да се появи по-бързо на бял свят.
	Дейвид обичаше да слага глава на корема й и да усеща как бебето се движи. С часове си говореха как ще изглежда то, чии черти ще наследи — нейните или неговите.
	— Твоите лешникови очи — казваше тя и го целуваше по очите.
	— Твоят нос.
	— Тук съм съгласна — разсмиваше се тя и го целуваше нежно по дългия нос.
	— Твоите устни — целуваше я той по устните.
	— Разбира се — съгласяваше се тя — но твоя ум.
	— Естествено.
	— Моето тяло.
	— Надявам се, ако е момиченце. Умението ти да яздиш. Да бъде сърцата като теб.
	— Твоята нежност, вместо моя инат.
	— И горделивост.
	— Добре, не ми го натяквай!
	— Твоята смешна походка.
	— Не, не е смешна.
	— Смешна е. Ходиш като пате — каза той.
	— Нима? — засмя се тя. Но знаеше, че походката й е точно такава и знаеше колко е секси. Санти я обвиняваше, че нарочно върви така, за да привлича внимание; казваше й, че изглежда самодоволна и арогантна. Но тя не се преструваше, просто така си ходеше.
	— Ако е момче…
	— Няма да е момче. Знам, че е момиче. Мъничко момиченце — подчертаваше тя.
	— Още една София, Бог да ни е на помощ!
	Тя обвиваше ръце около шията му и целуваше нежната кожа под ухото му. Той я прегръщаше и се надяваше — заради нея — че детето им ще е момиченце и че ще е възхитително като съпругата му.

	* * *

	Ариела пристигна първа. Тя едва скри раздразнението си, когато София й каза, че и Заза ще дойде.
	— От добрината си патя — изрече снизходително, докато Дейвид носеше куфара й към нейната стая. София й помагаше да подреди нещата си с указания, които даваше от леглото, когато кучетата се разлаяха. София стана, надникна през прозореца и помаха на Заза и Тони.
	— Дейвид ще ги посрещне — каза.
	— Да не се занимаваме с тях — предложи Ариела. — Винаги ми е странно, когато идвам тук, а къщата не е моя. Красива е. Не знам какво ме беше прихванало навремето, та да я напусна — пошегува се тя.
	— Е, аз съм доволна, че си я напуснала, затова, моля те, не си променяй решението.
	— Добре, щом настояваш.
	В този момент дотичаха кучетата, последвани от Дейвид, Заза и Тони.
	— Скъпа Ариела, толкова отдавна не сме се виждали — поздрави я Заза с фалшива усмивка.
	— Всъщност от години — хладно каза Ариела. — Как я караш? Още си с Тони, както виждам.
	— О, скъпият Тони, той не е мъж за изпускане — изсмя се Заза. — Изглеждаш добре, Ариела.
	Много неща можеше да каже за Ариела, но не можеше да отрече ефирната й красота, с която беше толкова прочута.
	— Благодаря, ти също — отвърна Ариела учтиво и прекара нежната си ръка по ангелските си коси.
	— Стаята е прекрасна, много си талантлива. — Заза имаше предвид спалнята на бебето.
	— Затрупана съм с поръчки. Едва успявам да ги изпълня — усмихна се Ариела.
	София поведе Заза към спалнята й.
	— Скъпа, не ми каза колко е изискана — изсъска Заза, когато се отдалечиха.
	— Познаваш я от години!
	— Да, но се е разхубавила. Тя никога… как да кажа, никога не е била толкова сияеща. По-красива е, отколкото си я спомням — бъбреше Заза възбудено.
	— Радвам се, че си обективна — промълви София.
	Доминик и Антоан пристигнаха последни. Самолетът им беше закъснял и те слязоха от колата с изпомачкани дрехи и изморени, но в добро настроение.
	— Антоан обеща да ми купи самолет — съобщи Доминик, като влезе, избутвайки кучетата. — Каза, че не бива да пътувам повече така, стресиращо е и човек заприличва на нищо.
	— Има право — потвърди Антоан със силния си френски акцент. — Ако купя самолет, а защо да е само един, тогава всичките й приятели също ще се възползват с радост.
	София се заклатушка към тях да ги прегърне.
	— След няколко седмици ще мога да ви притисна до себе си — пошегува се, като вдъхна познатия парфюм на Доминик.
	— Кога ще дойде бебето? — попита Антоан.
	— Скъпи Антоан, безброй пъти ти казах, остават още десет дни, след което се очаква всеки момент.
	— Надявам се, че си готов да запретнеш ръкави, скъпи — подхвърли Заза на Дейвид.
	— Готов съм да запретна моите — намеси се добродушно Тони. — Две вече са минали през ръцете ми, макар че леко съм изгубил форма.
	— Това не е единственото, за което си изгубил форма — промърмори Заза.
	Ариела се подсмихна и хвърли поглед на Тони. Имаше вид на човек, който обича да си седи вкъщи и да си пуши пурата. Тя се запъти към гостната. Като влезе, събу обувките си и се сгуши на дивана. Доминик, издокарана с широк, клоширан зелен панталон и с жилетка с ярки цветни мотиви, която й стигаше до коленете, се разположи пред камината. Играеше си с дългия наниз около врата си, чиито мъниста напомняха лъскави червени бръмбари. Заза стоеше от другата страна, заела предизвикателна поза, или поне така си въобразяваше. Размахваше кехлибареното си цигаре с димяща цигара. Кестенявата й коса, подстригана много късо, лъщеше, присвитите й зелени очи оглеждаха стаята. Спря поглед върху Ариела и си напомни да не се отпуска. Ариела имаше език, остър като зъби на акула, и беше също толкова кръвожадна. Дейвид, Антоан и Тони стояха до прозореца и обсъждаха градината.
	— Да постреляме по зайци — предложи Дейвид. — Градината е пълна с тази проклета напаст.
	— Не бъди жесток! — извика София от леглото. — Горкичките същества!
	— Какво искаш да кажеш с това „горкичките същества“? Изяждат всички луковици — възрази Дейвид.
	— Добре — съгласи се Тони.
	— Както искате — сви рамене Антоан.
	На следващия ден времето беше меко за март. Слънцето прогони зимната мъгла и засия жизнерадостно.
	Ариела и Заза се появиха на закуска, елегантно облечени, с подходящи за провинцията тоалети в пастелни тонове.
	Дейвид отключи шкафа, където държеше оръжията. Избра една пушка за себе си и по една за Тони и Антоан. Бяха наследство от баща му, запален стрелец, и всичките бяха гравирани елегантно с инициалите Е. Дж. Х. — Едуард Джонатан Харисън.
	София облече кожуха на Дейвид и взе бастун, за да държи кучетата под контрол. Когато се събраха пред къщата Доминик излезе; носеше яркочервено палто, шал на жълти и сини райета и бели маратонки.
	— Ще подплашиш животните с тези дрехи — провикна се Тони, комично ужасен.
	— С изключение на биковете — широко се усмихна Ариела. — Прекрасна си!
	— Шери, защо не взе назаем палто от София? — подхвърли Антоан.
	— Разбира се, ще ти дам, ако искаш — отговори София — но предпочитам този ярък цвят, за да предупреждавам животинчетата за опасността.
	— Щом София иска да съм в червено, ще бъда в червено — отсече Доминик. — Хайде да вървим. Имам нужда да походя след тези купища препечени филийки и бъркани яйца.
	Тръгнаха към гората. През няколко минути мъжете даваха знак на жените да спрат и да не продумват, за да не подплашат появилия се заек. Тони, който нищо не виждаше, изсъска на четирите дами:
	— Ако млъкнете за миг, може и да улуча нещо.
	— Съжалявам, скъпи — отвърна Заза — представи си, че ни няма.
	— За бога, Заза, гласът ти се чува чак до Стратфорд!
	Компанията се придвижваше бавно по пътеката. След като всички зайци бяха подплашени или от гърмежите, или от червеното палто на Доминик, Дейвид обяви, че за днес им стига.
	— Добре — изпухтя Тони. — Омръзна ми този лов. Да повървим. Някои имат нужда по-малко да говорят и повече да вървят. — Хвърли поглед към Ариела, която така се заливаше от смях, че се хвана за Заза, за да не падне. — Жени — въздъхна той. — Толкова е лесно да ги разсмееш.

	* * *

	До събота Ариела и Заза се сприятелиха, макар и неохотно. Заза, все още нащрек, против волята си беше запленена от Ариела. Смееше се на шегите й и всеки път я поглеждаше да види как ще реагира. Ариела се забавляваше със Заза. Наслаждаваше се на възможностите, които й даваше красотата й, и изпитваше удоволствие да наблюдава как заслепява Заза. София ги наблюдаваше развеселено и още повече заобича Ариела. Същата вечер София се запъти към долния етаж и като минаваше покрай спалнята на Тони и Заза, ги чу да спорят. Спря и се заслуша.
	— За бога, не прави драми. Какво толкова? — нареждаше Тони снизходително, сякаш говореше на дъщеря си.
	— Скъпи, съжалявам, не очаквам да разбереш.
	— Ами да, аз съм мъж.
	— Това няма нищо общо с факта, че си мъж. Дейвид щеше да разбере.
	— Искаш да привлечеш внимание, нали?
	— Нека не го обсъждаме тук — изсъска Заза.
	София се почувства гузна, че неволно подслушва разговора им.
	— Тогава защо повдигна въпроса?
	— Не можах да се сдържа.
	— Знаеш ли, държиш се наивно. Също като Анджела, лика-прилика сте си.
	— Не ме сравнявай с Анджела — сопна му се тя.
	— Искаш да избягаш във Франция с Ариела, Анджела е влюбена в момиче на име Манди, каква е разликата?
	— Разликата е, че съм достатъчно възрастна, за да знам какво правя.
	— Давам ти срок един месец. Върви и опитай, щом искаш, но тя ще те подлуди, щом се отегчи и…
	В този момент болка проряза корема на София. Тя изкрещя и се облегна на стената. Тони и Заза изхвърчаха от стаята и се спуснаха към нея.
	— Боже мой, бебето идва! — извика Заза.
	— Не може да бъде — изохка София. — Терминът ми е след десет дни. — Оооох!
	Тони хукна по стълбите да извика Дейвид, Доминик и Ариела излязоха в коридора. Антоан последва Тони. Дейвид почистваше пушките и като излезе от кабинета, видя жена си да слиза по стълбите, подкрепяна от Заза. Захвърли парцала и се втурна да подхване жена си от другата страна.
	— Доминик, вземи палтото й. Къде са ми ключовете? — заекна той, пребърквайки джобовете си. — Добре ли си, скъпа?
	Тя кимна, за да не го тревожи.
	— Ето, вземи моите — подаде му Ариела ключовете от нейната кола.
	— Благодаря. Задължен съм ти — отговори Дейвид.
	Доминик помогна на София да си облече палтото и заяви:
	— Идвам с теб. Антоан, ще се върнеш в Женева сам. Аз оставам.
	— Щом така искаш, шери — сви рамене той.
	— Колко необичайно! — отбеляза Заза. — Първите бебета никога не подраняват.


>	Трийсет и трета глава

	София се боеше. Страхът й нямаше нищо общо с раждането. Нито пък се страхуваше за детето си. Знаеше, че всичко е наред. Знаеше, че нейното дете е загубило търпение, и не го обвиняваше. И тя беше загубила търпение. Боеше се, че може да е момче.
	— Къде е Доминик? — попита тревожно, докато я караха с количка към родилното отделение.
	— Чака на партера — отвърна Дейвид.
	— Страхувам се — разхълца се тя.
	— Скъпа…
	— Не искам момче! — каза тя. Дейвид стискаше ръката й. — Ами ако е момче и прилича на Сантигито? Няма да го понеса.
	— Всичко ще бъде наред, повярвай — успокояваше я той, макар никога да не се беше чувствал толкова нервен. София изглеждаше много нещастна, а нямаше как да й помогне. Трябваше да се стегне и да се опита да я успокои. Но София продължаваше да се терзае. Как ще обича друго дете? Може би не биваше да забременява…
	— Страхувам се, Дейвид — повтори. Устата й беше пресъхнала.
	— Не се притеснявайте, госпожо Харисън, първото раждане винаги плаши майките. Естествено е — каза мило сестрата.
	„Не ми е първо раждане!“ — простена наум София. После изкрещя и заби нокти в дланта на Дейвид. Предишното й раждане беше дълго и мъчително, но това бебе дойде на бял свят бързо. Изплака, след като лекарят го шляпна по дупето, и пое първата си глътка въздух. Докторът го подаде на сестрата и се усмихна на София:
	— Госпожо Харисън, имате красиво момиченце.
	— Момиченце ли? — ахна София. — Момиченце. Благодаря ти, Господи!
	— Бързо стана — каза Дейвид добродушно, опитвайки се да скрие емоциите си. — Много бързо.
	Сестрата сложи бебето, повито в пелена, на гърдите на майка му и тактично се отдалечи, та щастливите родители да разменят няколко думи насаме.
	— Момиченце — прошепна Дейвид и погледна бебето. — Красавица, копие на майка си.
	— Олеле, ако изглеждам така, съвсем ще се отчая — пошегува се тя, макар да се чувстваше толкова отпаднала, че едва говореше.
	— Скъпа, толкова храбро се държа! Ти сътвори чудо — прошепна Дейвид и устните му потръпнаха, като гледаше мъничкото същество в прегръдките на майка си.
	— Чудо — повтори София и нежно целуна челото на новороденото.
	— Какво име ще й дадем?
	— Знам какво няма да изберем.
	— Елизабет ли? — засмя се той.
	— Как се е казвала майката на твоя баща? — попита София.
	— Онър. А твоята майка или баба?
	— Онър. Това име ми харесва. Много английско. Онър. Точно така, Онър — повтори тя.
	— Онър Харисън… и на мен ми харесва. На майка ми няма да й допадне, тя мразеше свекърва си.
	— Значи все пак помежду ни има нещо общо — подхвърли кисело София. — Но сега няма да говорим за нея. Онър Харисън, ти ще бъдеш красива, талантлива, интелигентна и остроумна. Ще вземеш най-доброто от нас двамата и ние вечно ще те обичаме. — София се усмихна щастливо на Дейвид. — Кажи на Доминик, че искам да я видя. Тук има едно същество, което иска да се запознае с нея.
	След Доминик първите посетители бяха Дейзи, Антон, Марчело и Маги, които я затрупаха с цветя и подаръци. Антон беше взел ножица, за да я подстриже, Маги беше донесла несесер за маникюр. Марчело се отпусна на един стол, мълчалив и красив като картинка. Дейзи се надвеси възхитена над люлката до леглото на София.
	— Ние сме тримата влъхви, мила — каза Маги. — Носим дарове за новороденото. Макар че очевидно не сме първите.
	— Но вие сте четирима.
	— Марчело не се брои. През повечето време все едно го няма.
	— Тук сме да поглезим мамчето — съобщи Антон, разресвайки косата й. — Нямам представа какво е да родиш, но веднъж гледах документален филм по телевизията и страхотно се вживях.
	— Антон, не разбирам какво ти пука, никога няма да раждаш — каза София, като гледаше как около нея падат черни кичурчета като перца.
	— Слава богу, представи си писъците и стенанията — подразни го Маги и извади червен лак за нокти. — Ако мъжете раждаха, даже такива като Антон, как само щяха да се превземат, да не говорим каква олелия ще вдигат. Да се надяваме, че науката няма да стигне дотам, поне докато аз съм жива. И още нещо, захарче — след няколко седмици писъци майчинството ще ти дойде до гуша и ще ти се иска да върнеш малката, откъдето е дошла. Е, как си, сладурче? Боли те, предполагам. Изненадана съм, че си седнала — Маги направи гримаса. — Така и не се възстанових напълно след раждането на Люсиен преди двайсет години. Вив ме обожаваше заради тялото ми, докато не родих Люсиен. След това започна да се оглежда за някоя по-слаба.
	— София е в идеална форма — намеси се Дейзи и се усмихна лъчезарно на приятелката си. — Как си? Толкова ли е зле, както твърди Маги?
	— Преувеличава — каза София. — Всъщност мина много леко. Ръката на Дейвид беше наранена от ноктите ми, но иначе е много щастлив и горд. Аз също.
	— Къде е прелестният Дейвид? — измърка Антон. — С него открай време имаме слабост към съпругите си. — Погледна изпод око Марчело, който не беше помръднал.
	— Ще дойде малко по-късно. Горкичкият, съсипан е от умора — отговори София.
	— Толкова е сладка! — възкликна Дейзи, като отново надникна в люлката. — Прилича на мишленце.
	— Скъпа, не бива да я наричаш мишка. За майките бебетата им са най-красиви на света — смъмри я Маги. — Мислех си, че Люсиен е красив, докато не порасна.
	— Ако ще оприличаваш бебето с животни, прояви малко повече фантазия, сладурче. Мишка е много банално — каза Антон и се отдръпна да се полюбува на работата си.
	Вратата се отвори. На прага застана Елизабет Харисън. Очите й затърсиха София сред непознатите хора.
	— Това ли е стаята на госпожа Харисън? — излая тя. — Какви са тези…
	София прошепна в ухото на Маги, която духаше току-що лакираните й нокти:
	— Това е Злата вещица от Севера.
	— Дойдох да видя внучката си — заяви новодошлата, все едно не забелязваше София. Закуцука ядосано през стаята. — Това е болница, а не долнопробен фризьорски салон!
	— Можеш да направиш нещо с косата си, скъпа — обади се Антон и сви устни.
	— Кой сте вие? — изля тя гнева си върху него. — Кои са тези хора?
	— Мои приятели, Елизабет. Антон, Дейзи, Маги… не обръщай внимание на Марчело, той не говори, само медитира — сподави кикота си София. — Приятели, запознайте се с моята свекърва Елизабет Харисън.
	Елизабет измарширува край Марчело, като се стараеше да е възможно по-далеч от него, и се наведе над люлката.
	— Какво е това?
	— Не е „това“, а е бебе. Момиченце. — София придърпа люлката към себе си, сякаш да предпази новороденото от лошите очи на свекърва си.
	— Име?
	— Онър — засия ликуващо София.
	— Онър? — повтори Елизабет. — Какво отвратително име!
	— Защо, красиво е. Кръстихме я Онър в памет на бабата на Дейвид, вашата свекърва. Той много я е обичал, така ми каза.
	— Онър не е ли една артистка или певица, Антон? — подхвърли злобно Маги.
	— Във всички случаи е от развлекателния бизнес, Маги — ухили се Антон.
	— Къде е Дейвид? — властно попита госпожа Харисън.
	— Излезе — отвърна София хладно. „Сигурно е знаел, че ще дойдеш, противна дърта сврако“ — помисли си.
	— Тогава му предай, че съм идвала — впи поглед в нея Елизабет. — Дейвид е моят единствен син, а това дете е моето единствено внуче. Бих предпочела да беше сключил брак с жена от своята страна и класа. Ариела беше съвършена, ала той не го осъзнаваше… глупак като баща си. Не те харесвам, драга, а приятелите ти харесвам още по-малко. Но ти роди дете на сина ми, така че имаш някаква заслуга. Бих предпочела момче и следващото дете ще е момче, за да носи името му. Кажи на Дейвид, че съм идвала! — добави властно и напусна стаята.
	Избухнаха оживени коментари, прекъснати от рязко отваряне на вратата. Госпожа Харисън отново застана на прага.
	— Оп ааа, забравила си е метлата! — прошепна Антон.
	— Освен това кажи на Дейвид, че аз няма да наричам детето Онър. Трябва да измисли друго име. — Елизабет излезе и този път не се върна.
	— Каква мила жена — подхвърли Дейзи саркастично.
	— Ами косата й! — изпухтя Антон.
	— Не се безпокой, сладурче — каза Маги — не след дълго госпожата ще е покойница.
	За изненада на всички Марчело се размърда и отнесено промърмори:
	— Порка мизерия! Тя е покойница от години.

	* * *

	Когато Дейвид дойде по-късно същия следобед, София кърмеше. Той застана до леглото и я загледа. Усмихнаха се един на друг с мълчаливо разбирателство. Нямаше думи, които да изразят благоговението на Дейвид пред силата на природата. Наблюдаваше нежно, почти меланхолично тайнствената връзка между дете и майка. София се взираше в личицето на бебето си, радваше се на всяка негова мимика, възхищаваше се на съвършенството на лицето му.
	Когато Онър се засити, София я пови с пелената и я постави нежно в люлката да спи.
	— Едва намирам сили да я откъсна от себе си — прошепна тя и прекара пръст по кадифената глава на бебето.
	— Имам интересни новини — каза Дейвид, седна на леглото и я целуна.
	— И аз — отвърна София. — Но първо ти.
	— Няма да повярваш, но Заза е напуснала Тони и е заминала за Прованс с Ариела.
	— Не може да бъде! — ахна София. — Подслушах, без да искам, Тони и Заза миналия уикенд, но не разбрах за какво спорят. Сега всичко си дойде на място. Сигурен ли си?
	— Тони току-що ми се обади.
	— Какво ти каза?
	— Че двете са заминали заедно. Ще се върне след месец, когато Ариела си намери друго забавление.
	— Ядосан ли е?
	— Не, не е ядосан, по-скоро е нервиран. Каза, че Анджела е ужасена и разгневена, че майка й я е надминала. Обявила е, че всъщност никога не е била влюбена в Манди, а в момче на име Чарли. А пък Еди, обратно, се справя по-лесно.
	— Това не ме изненадва много.
	— Както и да е, Тони каза, че няма нищо против тя да замине и да опита. Той ще я чака, за да оправи нещата, ако нещо се обърка, което е неизбежно. Ариела просто се забавлява. Никога не е харесвала Заза.
	— Дали ще ми се обадят? — попита София.
	— Непременно. А каква е твоята новина? — попита той, като взе ръката й.
	— Свекървата от ада дойде тази сутрин.
	— О — произнесе предпазливо Дейвид.
	— Познай кой беше тук, когато тя се появи? — усмихна се хитро София.
	— Не се сещам, кой?
	— Антон, Маги, Марчело и Дейзи.
	— О, боже! — Той въздъхна. — Сигурно е била ужасена.
	— Така си е. Каза, че не харесва името Онър, така че трябва да измислиш друго, като че ли аз нямам думата в случая.
	— Според нея — нямаш.
	— Изплашихме я и я прогонихме, мисля.
	— Не се тревожи, остави я на мен — каза Дейвид, примирен, че ще трябва да се обади на майка си и да поведе още една битка в тяхната непрестанна война, подклаждана от недоволството й, че не може да го контролира. Представи си горкия си баща, който трепереше на небето и очакваше тя да връхлети един ден като черен облак, за да бъде пак с него.
	Телефонът зазвъня.
	— Заза! — извика София възбудено. Дейвид повдигна вежда.
	— Скъпа, браво! Чух, че е момиченце. Избрали сте много хубаво име. Сигурно си на седмото небе — разпалено нареждаше Заза.
	— Да. Много сме щастливи. А ти? Къде си? — попита нетърпеливо, защото я интересуваха повече новините от Заза, отколкото да разправя на всеки приятел как се е родила Онър.
	— Във Франция съм.
	— С Ариела ли? — уточни София.
	— Да. Предполагам, че Тони вече всичко е издрънкал по телефона на Дейвид. Типично за него. Цял Лондон ще научи.
	Заза въздъхна мелодраматично.
	— Не, не вярвам. Дейвид е много дискретен — намигна му София.
	— О! — Заза прозвуча разочаровано. — Ариела е до мен и иска да говори с теб. Прекарваме си чудесно. Мислим за теб и за твоето бебе. Поздрави на Дейвид. Сега не мога да говоря с него, Ариела е тук. — Тя сниши глас. — Знаеш какво имам предвид.
	— Знам, знам, ще му кажа. Дай ми Ариела.
	— София, поздравления — каза спокойно Ариела.
	— Какво си намислила? — попита сериозно София.
	— О, малко почивка — отвърна тя небрежно.
	— Кога ще се върнете?
	— Щом направя впечатление на Ален дотам, че отново да спечеля вниманието му. След това ще върна Заза при Тони. Тя ще внесе малко пикантност в живота им, предполагам. — Ариела се засмя.
	— Лоша си — каза София; явно се забавляваше.
	— Не съм лоша. Правя и на двама им услуга. Заза има нужда от приключение. Тони има нужда от Заза. Заза има нужда от една нова Заза, повярвай ми.
	— Ще си пазя гърба — разсмя се София.
	— Не се притеснявай, не си мой тип. Твърде умна си. Не, с теб няма да е весело.

	* * *

	Същата нощ София сънува сън. Седеше в болничното си легло и говореше с Ариела и Заза, които я убеждаваха да изостави Дейвид и да отиде при тях в Прованс. Тя клатеше глава, смееше се и отказваше, те също се смееха и я убеждаваха колко много ще й хареса. След това вратата рязко се отваряше и влизаше жена, загърната с черно наметало. Беше прегърбена и уродлива, приличаше на врана и куцаше, като че ли си влачеше единия крак. Миришеше, понеже Ариела и Заза отвратено се отдръпнаха, преди да изчезнат в нищото. Жената внезапно се пресегна към люлката и грабна бебето й. София пищеше и стискаше Онър. Жената беше толкова грозна, че не изглеждаше като човешко същество, а напомняше на прилеп. Каза й: „Обеща да се откажеш от детето си. Сега не можеш да промениш решението си“. След това се преобрази в Елизабет Харисън и вторачи в нея воднистите си очи.
	Сестрата я разтърсваше, за да я събуди. София беше ужасена, плувнала в пот и крещеше за помощ. Като се събуди, се загледа в сестрата с разширени от ужас очи и едва след няколко секунди осъзна, че всичко е било само сън.
	— Как сте, госпожо Харисън? Сънували сте кошмар — успокои я сестрата.
	— Къде е съпругът ми? — разрида се София. — Искам да си отида вкъщи.
	На другия ден Дейвид дойде да я заведе у дома. След като се настани на спокойствие в Лоузли, София забрави съня и странната вещица, която се опита да й открадне детето. Седеше пред камината със Сам и Куид и си бъбреше с Хейзъл, бавачката, която нежно люлееше спящата Онър. Дейвид работеше в кабинета и на София й хрумна колко е хубаво, че животът им отново е нормален. След това се замисли за Ариела, Заза и Тони и се зачуди дали и техният живот някога ще бъде същият като преди.


>	Трийсет и четвърта глава

	Онър, облечена в лъвско костюмче, пълзеше около масата в трапезарията и ръмжеше ожесточено към приятелката си Моли, която пищеше, уж се страхуваше. Другите деца, поканени на третия рожден ден на Онър, бяха в кухнята при София и боязливо се държаха за полите на майките си. Онър не се страхуваше от нищо. Изчезваше задълго и когато ужасената й майка и бавачката й я намираха, тя лежеше по корем на тревата и изучаваше някоя гъсеница или гол охлюв. Всичко я очароваше, затова без страх се отдалечаваше, уверена, че майка й или бавачката ще я открият.
	Денят беше много специален, така каза майка й. Беше нейният рожден ден. Знаеше песничката „Честит рожден ден“ и често я пееше на рождените дни на приятели, но днес щяха да я изпеят на нея. След това щеше да духне свещичките, което много й харесваше, и често духаше свещичките на тортите на други деца за ужас на майка си, а децата се разплакваха и наставаше суматоха.
	През тези три години сърцето на София сякаш обхвана цялата вселена. Дядо ОʼДуайър казваше, че целта на живота е да поражда любов. София си мислеше, че той щеше много да се гордее с нея, защото сърцето й преливаше от любов. С всеки изминал ден все повече обикваше дъщеря си. С часове рисуваше с нея, четеше й, водеше я на разходки в полето или с нейното малко пони се изкачваха по пътеката към гората. Онър беше любознателно дете, което не се боеше от нищо. Винаги носеше със себе си Ху — синьо копринено шалче, подарък от баща й, защото Ху я пазеше. Ако Ху се изгубеше някъде из къщата, започваше трескаво търсене, докато не го откриеха. Тя не можеше да заспи без него.
	За нея се грижеше и бавачката Хейзъл, влязла в живота им заедно с бебето. Бяха я наели за един месец, но остана, след като София и Дейвид я помолиха. Тя го прие като комплимент и се съгласи, понеже заобича малката и родителите й.
	По-късно решението й се оказа съдбовно, защото се запозна с Фреди Ратри, вдовеца, който управляваше фермата за расови коне заедно с дъщеря си Джейни. Започна често да се отбива в конюшнята или често съпровождаше Фреди, докато той разхождаше детето с понито. София, която обикновено долавяше зараждането на нежни чувства, беше обсебена от дъщеря си и не забеляза любовните погледи и закачливия смях, който ехтеше откъм конюшнята.
	— Онър, време е за чая! — извика Хейзъл, влезе в трапезарията, където момиченцата се надбягваха. Хвана Онър, докато профучаваше край нея, и й помогна да свали лъвския костюм. Малката беше помолила майка си да й облече красива рокля за празненството. — А сега да вървим да видим какво е приготвила мама.
	В кухнята София помагаше на другите майки да настанят децата си на масата; в един момент настъпи паника, защото Куид, едно от кучетата, искаше да открадне сандвича на малката Амбър. После пък майката на пълничкия Джоуи се оплака, че бонбоните свършили, преди синът й да си вземе.
	В този момент вратата се отвори и се появи Заза със светлобежов велурен панталон и спортно сако. Нацупи яркочервените си устни, когато видя кухнята, пълна с пищящи деца и с техните превъзбудени майки.
	— Какво става тук, за бога?! — възкликна, когато София се промъкна до нея. — Ако това са приятелчетата на Онър, надявам се, като порасне, да си подбира по-изискана компания.
	Заза беше прекарала шест седмици в Прованс с Ариела, после и с Ален.
	— Чувствам, когато съм излишна — бе обяснила на Дейвид. Ален е очарователен, макар че е много отнесен и почти не ни забелязваше. Но Ариела е сляпо влюбена в него и след като изпълних ролята си, ги оставих и се прибрах вкъщи.
	Тони й беше признал, че след завръщането от Франция е станала по-вълнуваща — каквото и да означаваше това — и възнамерявал следващата година да я изпрати пак там на опреснителен курс. София се зарадва, че животът се връща в нормалното си русло. С изненада установи, че Заза много й е липсвала.
	— Това празненство се превръща в кошмар — въздъхна, наблюдавайки как децата се тъпчат с шоколад. — Всеки момент някое ще повърне, предчувствам го.
	— Не и върху новия ми панталон, че ще му извия вратлето — обяви Заза.
	— Защо не изчакаш в гостната, там е по-безопасно.
	— Всъщност дойдох да ви кажа, че през лятото Тони ще организира парти по случай моя петдесети рожден ден. — Тя се засмя. — Не знам да празнувам ли, или да се самоубия. Много ще се радвам да присъствате и вие.
	— Непременно! Хубавото е, че няма да пътуваме надалеч, нали? — засмя се София.
	— Чудесно. А сега, ако не възразяваш, ще напусна полесражението. Повикай ме, когато купонът свърши, или поне когато милите дечица си измият ръцете и лицата.

	* * *

	Най-сетне майките облякоха палтенцата на децата си и си тръгнаха, подвиквайки на София:
	— Ще се видим в понеделник.
	Тя въздъхна с облекчение и твърдо реши да измисли нещо различно за четвъртия рожден ден на Онър.
	— Не съм сигурна, че ще издържа още веднъж — каза на Хейзъл. — Може би не бива да каним толкова много деца.
	— О, ще бъде същото, госпожо Харисън. Винаги се изненадвам как майките се подлагат на това изпитание година след година. Но дечицата обожават тези празници. — Хвана за ръка полузаспалата Онър и я поведе към банята. София я целуна по нослето и отиде при Заза.
	Тя седеше пред камината, пушеше и беше разгърнала някаква книга.
	— Какво четеш? — попита София, сядайки до нея.
	— „Фермите в Аржентина“. Реших, че ще ти хареса.
	— Откъде я взе?
	— Еди ми я даде. Току-що се върна от Аржентина. Играл е поло и е във възторг от местните играчи.
	— Нима? — отрони безизразно София.
	— Интересна книга. Вашата къща като тези ли е?
	— Да, съвсем същата.
	— Знаеш ли, Еди е играл с някакъв твой приятел — добави Заза. — Всъщност разбрал, че човекът е твой приятел, защото станало дума за теб. По една случайност този човек е тук, в Англия. Той е професионален състезател. Казал, че те познава.
	— Кой е той? — попита София, макар да не бе сигурна, че иска да чуе отговора.
	— Роберто Лобито. — Заза присви очи и се загледа в приятелката си, за да прецени реакцията й.
	Еди беше казал, че София е имала скандална любовна връзка с мъж, когото нейните родители не одобрявали, и затова я изпратили в Европа. Беше й интересно кой ли е бил този мъж. Видя, че София се успокои, и зачеркна Роберто Лобито от списъка на заподозрените.
	— Съпругата му е много красива — продължи да обяснява. — Ще останат тук до есента. Надявам се, че няма да имаш нищо против да ги поканя на моя прием.
	— Не, разбира се…
	— Струва ми се, че не съм виждала по-красива жена от Ева Лобито. — Заза отново дръпна от цигарата.
	— Ева Лобито? Навремето познавах една Ева, но фамилното й име беше Аларкон. Как изглежда?
	— Светлоруса коса, като ангелска. Издължено лице, смугла кожа. Приятен смях. Много грациозна, дългокрака, говори английски със силен акцент.
	Нямаше никакво съмнение, описанието отговаряше на Ева Аларкон и София щеше да я види заедно с Роберто след толкова много години. Знаеше, че срещата ще предизвика щастливи спомени, които ще оставят след себе си неизбежната меланхолия, но любопитството й бе по-силно от опасенията. Очакваше с нетърпение, копнееше за празненството на Заза, както човек копнее за питие въпреки главоболието и гаденето, които ще последват.

	* * *

	София взе Онър на скута си, прегърна я и я целуна нежно. Това беше техният ритуал преди лягане.
	— Мамо, като стана голяма, ще бъда като теб — каза момиченцето. — А като порасна, ще стана като татко.
	София се засмя на детското разбиране за еволюцията на личността, изчака малката да заспи и си легна до Дейвид. Той я погали по челото и я целуна:
	— Напоследък си все уморена.
	— Да… не знам защо.
	— Да не си бременна?
	— Не ми е минавало през ум. Бях заета с Онър и конете, не съм си поглеждала календара. О, Дейвид, може да си прав. Надявам се.
	— И аз — отвърна той и пак я целуна. — Още едно чудо.


>	Трийсет и пета глава

	София седеше на големия пън, останал от дървото, повалено от силната буря през октомври. „Нищо не е непобедимо, природата е по-силна от нас“ — помисли си и се огледа, наслаждавайки се на мимолетното великолепие на утрото.
	Сложи ръка на корема си, удивлявайки се на чудото, което растеше в нея, и сърцето й се сви, тъй като семейството й не знаеше нищо за нейния живот отвъд океана. Спомни си Роберто Лобито и Ева Аларкон, каквито бяха някога, и се опита да си представи какви са днес.
	Не се тревожеше, че ще се срещне с тях, а че може да не ги види. Нямаше да понесе, ако не чуеше новини от родината. Отчаяно искаше да узнае какво е станало със Санти.
	Върна се вкъщи точно навреме да вземе душ и да се приготви за празненството. Цял час пробва рокли. Когато Дейвид влезе, тя беше с гръб към него и отчаяно се мъчеше да навлече поредната дреха. Съпругът й я наблюдава минута-две, преди тя да го забележи.
	— Ужасно съм напълняла! — промърмори ядосано и подритна роклята.
	— Бременна си, скъпа, нормално е да понапълнееш.
	— Нищо не ми става.
	— С какво се чувстваш най-удобно?
	— С пижама.
	— Тогава си облечи пижама. — Дейвид я целуна и отиде да вземе душ.
	Когато Дейвид излезе от банята, тя му се представи по копринен панталон с връзки на талията и тениска, после се обърна към огледалото, любувайки се на отражението си.
	— Дейвид, ти си гений! — възкликна. Той кимна, прескочи няколко купчини с обувки и дрехи и се добра до гардероба си.
	В градината на домакините беше издигната бяла шатра, в случай че завали дъжд, но денят беше ясен и топъл и гостите стояха навън, пиеха шампанско и коктейли и се любуваха на обвитата с пълзящи растения къща и изобилието от цветя. Заза се спусна към Дейвид и София да ги поздрави и почти веднага ги остави, за да се скара на един сервитьор, че е избързал с поднасянето на ордьоврите. Липсваше й финес, но бе достатъчно прозорлива да разпознае добрия вкус. Беше похарчила хиляди лири от трудно спечелените пари на Тони за декоратори и озеленители, които да направят дома й като от списание. София оцени съвършенството на разкошната къща и градината, обаче си помисли, че приятелката й се е престарала. Тръгна сред гостите, като търсеше с поглед Ева и Роберто.
	След като обикаля половин час, реши, че сигурно нещо им е попречило да присъстват на партито. Намери пейка под сянката на едно кедрово дърво, далеч от шумната тълпа, и седна. Времето сякаш беше спряло. Копнееше да се прибере у дома и се чудеше дали някой ще забележи отсъствието й. Изведнъж чу зад себе си дрезгав, сърдечен глас:
	— София? Търсех те.
	— Ева! — ахна тя и се изправи срещу елегантна светлоруса жена.
	— Колко време мина! — прошепна жената и я целуна. София долови миризмата на лимон — явно Ева използваше същия одеколон като преди дванайсет години. Седнаха една до друга.
	— Помислих, че няма да дойдете — каза София на испански и силно стисна ръката й.
	— Закъсняхме, Роберто се загуби — обясни Ева и звънливо се засмя.
	— Толкова се радвам да те видя. Не си се променила — каза София искрено. Изгледа Ева с възхита, младостта на тази жена сякаш беше вечна.
	— Ти също.
	— Кога се омъжи за Роберто?
	— Оженихме се преди три години. Отидох да живея в Буенос Айрес, като завърших училище, и се запознах с Роберто на един купон. Имаме бебе, казва се Роберто и е истинско ангелче. Ах, ти си бременна! — възкликна и долепи длан до закръгления корем на София.
	— Имам и момиченце на три години — каза София и се усмихна, когато лицето на Онър изплува от мъглата, която тайнствено я бе обгърнала, щом заговори с Ева.
	— Как лети времето!
	— Да, лети. Изминаха дванайсет години от онова лято. Дванайсет години, а сякаш беше вчера.
	— София, не мога да се преструвам, че не знам защо напусна Аржентина и не се върна. Ако се преструвам, приятелството ни няма да е искрено — каза Ева и я хвана за ръката. — Моля те, върни се — прошепна.
	— Щастлива съм тук. Омъжена съм за прекрасен човек. Имаме дъщеря и чакаме още едно дете. Не мога да се върна. Мястото ми е тук — промълви София. Не очакваше Ева да заговори за миналото така внезапно.
	— Но не трябва ли поне да им погостуваш… да видят, че си добре? Остави миналото. Толкова неща се случиха през тези десет години, ако отлагаш още, може да се окаже прекалено късно. Все пак те са твоето семейство.
	— Как е Мария? — смени темата София.
	Ева отдръпна дланта си и скръсти ръце на скута си.
	— Омъжи се.
	— За кого?
	— За Едуардо Маралди, доктор Едуардо Маралди. Не се срещаме често с Мария, но когато за последен път се видяхме, имаше две деца и май очакваха трето. Вече всички имат деца и не мога да им хвана края. Знаеш ли, че Фернандо е в изгнание в Уругвай?
	— В изгнание ли?
	— Беше се замесил с партизаните във войната срещу Видела. Добре е, можеше да се върне в Аржентина, когато се смени правителството, но да ти кажа честно, така е разтърсен от преживяното — изтезавали са го — че сега работи и живее в Уругвай.
	— Изтезавали са го, така ли? — ахна София.
	— Било е отвратително. Веднъж с Роберто го посетихме. Има къща в Пунта дел Есте, на брега. Сега е различен човек.
	— Ами Санти, той добре ли е? — попита тревожно София, като се питаше как ли му се е отразило всичко това.
	— Женен е. Срещам го в града от време на време. Все така убийствено красив е. — Ева поруменя. Не беше забравила неговата целувка и сега машинално прокара пръст по устните си. — Сега накуцва още по-силно и е поостарял, обаче си е същият чаровник.
	— За коя се ожени? — попита София, като се мъчеше да прикрие потрепването на гласа си.
	— За Клаудия Калисе.
	— Не я познавам. Ще я опишеш ли? — София се бореше с познатата празнота, която заплашваше да я погълне. Беше съкрушена, че Санти е женен за друга, и си спомни за пореден път онзи момент под дървото омбу, когато я умоляваше да избягат заедно и да се оженят. Призрачното ехо на думите му още отекваше в паметта й.
	— Много елегантна, с черна лъскава коса. Накратко, типична аржентинка — отвърна Ева, която не подозираше какво изпитва София. — Очарователна е. Обича празненствата, но предпочита да посреща гости в градския си дом. Струва ми се, че не харесва провинцията. Веднъж спомена, че не обича коне. Каза, че трябвало да се преструва пред Санти, който, както всички знаем, умира за тях. — Ева замълча, сетне попита: — Не знаеше ли, че се е оженил?
	— Разбира се, че не знаех. Не съм говорила с него, откакто… ами, откакто заминах — отвърна София и сведе очи.
	— Нали Санти не е причината за нежеланието ти да се върнеш?
	— Не, не. Разбира се, че не е — отвърна София твърде бързо.
	— С никого ли не поддържаш връзка? Дори с родителите си?
	— Най-вече с тях.
	Ева се облегна назад и смаяно се загледа в нея.
	— Не им ли липсваш? — попита поразена. — А те не ти ли липсват?
	— В началото ми липсваха. Невероятно е как забравяш всички, когато си толкова далеч — каза, хващайки се като удавник за сламка за лъжата. След това добави: — Наложих си да ги забравя.
	Умълчаха се. Ева разсъждаваше какви ли са причините за изгнанието на София, а София се замисли за Санти и живота му с Клаудия. Опита се да си го представи по-стар, накуцващ по-силно, но не можа. В съзнанието й той беше такъв, какъвто го остави — вечно млад. Ева наруши мълчанието:
	— Знаеш ли, Аугустин сега живее в Америка, във Вашингтон. Ожени се за американка.
	— Така ли? А Рафа? — попита София, преструвайки се, че проявява интерес, въпреки че единственото й желание беше да говорят за Санти.
	— Ожени се за Хасмина Пеня преди години. Малко след като ти замина. Има щастлив брак. Не ги виждам често. С жена му прекарват повечето време в „Санта Каталина“, понеже той се грижи за ранчото. Харесвам Рафа, не е като Аугустин. — Спомни си как Аугустин я беше свалял по най-безобразен начин. В Буенос Айрес той се славеше като мъж, който ходи с няколко момичета едновременно. Беше от онези мъже, за които майките предупреждават дъщерите си, а момичетата предупреждават приятелките си. „Нищо чудно, че се ожени за американка — помисли си Ева. — Те са различни от нас.“
	— Санти щастлив ли е? — изтърси София и прехапа устни.
	— Да, така мисля. Но знаеш как е, женим се, раждат ни се деца, все по-рядко се срещаме. Виждаме се от време на време, ала ние с Роберто много пътуваме. Той обикаля света заради полото, а аз го придружавам. Рядко съм в Буенос Айрес, а пък в „Санта Каталина“ не съм била, откакто Фернандо замина. Фернандо и Роберто бяха близки приятели, но сега нямаме време да се срещнем дори с него. За последен път видях Санти на една сватба в града.
	— Ще ми разкажеш ли малко повече? — помоли София с риск да се издаде. Ева я изгледа любопитно. Знаеше, че са отпратили София заради увлечението й към нейния братовчед, но нямаше представа за силата на чувствата им. Как би могла да знае, че София още тъгува за Санти?
	— Сватбата беше на братовчед на Роберто. Семейството му има красиво имение недалеч от „Санта Каталина“, на около два часа път от Буенос Айрес. Не познавах Клаудия. Със Санти бяха женени от две години, но, изглежда, тази вечер бяха скарани, понеже почти не разговаряха помежду си. Клаудия едва ли не през цялото време беше при децата. Обича деца и знае как да се държи с тях. Забелязах, че постоянно вървят по петите й. И аз обичам деца. По онова време с Роберто бяхме решили да си имаме бебе. Предполагам, че и те са искали, понеже бяха женени от две години. Както и да е, говорехме за Санти — продължи Ева. — Той още играе поло, не професионално като Роберто. Санти е много щастлив с Клаудия. Може би просто са имали лош ден. Той беше разсеян, но се държа очарователно. Жена му — също. Вашите също бяха там. Винаги съм харесвала родителите ти, особено майка ти. Тя е сърдечна и мила.
	Ако София я слушаше, щеше да се намръщи при това описание на майка й, но тя мислеше за Санти.
	— Не разбирам защо не можеш да се върнеш — продължи Ева. — Най-трудни са първите минути, но след това със сигурност всичко ще се нормализира.
	— Ах, ето го Роберто — възкликна София. Беше поостарял и понапълнял, но все още беше красив.
	— Виждам, че си се запознала със съпругата ми — каза той и помилва дългата светлоруса коса на Ева.
	— Ние се познаваме отпреди.
	— Не съм бил влюбен в никоя, както съм влюбен в жена си — заяви той. — Тя ми даде много, с нея съм пълноценен.
	„Винаги е бил прозрачен“ — помисли си София и се усмихна на намека му, че романсът им преди години не е значил нищо за него. За нея също не означаваше нищо. След малко темите й за разговор с тях се изчерпаха, тя се извини и тръгна към шатрата.
	Ева и Роберто се загледаха след нея.
	— Още е много хубава — каза тя. — Странно момиче. Представи си, да замине, без да каже нито дума. Що за човек ще постъпи така?
	— Винаги е била голям инат — сви рамене Роберто. — Разглезена и непокорна. Ферхо не можеше да я понася.
	— Е, с мен беше мила. Наистина се стараеше по онова време, когато гостувах в „Санта Каталина“. Никога няма да го забравя. Пазя много топли чувства към нея и към цялото й семейство.
	— Ще им кажеш ли, че си я видяла?
	— Разбира се, ще кажа на Анна. Не искам да предизвиквам интриги, и бездруго, както изглежда, темата е болезнена. — И добави замислено: — Може и да греша, но подозирам, че още е влюбена в Санти. Доста ме разпитва за него.
	— Да е влюбена в него след толкова години? Не ми се вярва, невъзможно е.
	— О, напротив. Според теб той ли е причината да не се върне у дома толкова време?
	— Не. Скарала се е с Анна и Пако, разсърдила им се е, че я пращат в Женева. Ферхо каза, че просто се инати, и накрая ще се върне. Като се отегчи тук, ще се върне, за да разбуни духовете в „Санта Каталина“. Повярвай ми, познавам София. Шило в торба не стои. Постоянно предизвиква неприятности и не се е променила, колкото и прекрасен да е съпругът й.
	— Роберто, невъзможен си! — възкликна Ева. — Ще кажа на Анна, че дъщеря й е добре и е щастлива. Ще взема адреса й от Заза, та Анна да й пише, ако желае. — Въздъхна и стана. — Не бих те напуснала за нищо на света — добави и го прегърна.
	— Любов моя, не можеш да ме напуснеш, защото няма да го позволя — усмихна се той самодоволно и я целуна.
	Ева видя как София излиза от шатрата с някакъв мъж, сигурно беше съпругът й. Дожаля й за нея, като си представи колко е страдала в изгнание, и реши да се намеси и сложи край на това нелепо положение.

	* * *

	Намеренията й бяха благородни, но беше подценила обекта на своята доброжелателност. Анна прочете писмото й, в което Ева предаваше разговора си със София и разказваше подробности за живота й в Англия, и смачка листа хартия, на който беше написан адреса й. Ева не беше предвидила, че майката е инат като дъщерята. Анна се чувстваше дълбоко наранена от София, беше я зачеркнала от живота си. Защо, дявол да го вземе, тя първа да развее бялото знаме? Защо София дори не се обади по време на войната за Фолкландските острови, защо не се обади да им каже, че са станали баба и дядо? Знаеше къде са, телефонният им номер беше същият, но така и не се обади, а сега очакваше те да предприемат първата стъпка към помирението. Е, имаше да чака!
	Мислеше, че са безсърдечни ли? Че не ги е грижа? Открай време беше непредвидима и инатлива, но да замине на другия край на света, без да напише и ред, беше твърде жестоко. Пако така и не се съвзе. Остаря, затвори се в себе си. Като че ли София беше умряла. Всъщност смъртта й сякаш щеше да е за предпочитане, щеше да бъде по-разбираема за тях и не така болезнена. Поне можеха да оплачат дъщеря си, вместо безкрайно да се измъчват, без да знаят нищо за нея. Изчезването на София означаваше, че се е отрекла от тях. Бе причинила страдания на цялото семейство, почти беше разрушила основите му. Не тя трябваше да направи първата крачка, а София. Сгъна писмото, прибра го в чекмеджето, където пазеше най-съкровените си неща, и реши да не казва на Пако. Щеше да я убеждава да се свърже с дъщеря им, а тя не искаше отново да се карат заради София.


>	Трийсет и шеста глава

	_Ноември 1997 г._
	Колко е странно, че можеш да обичаш някого цял живот. Че независимо от разстоянието и времето вечно пазиш в сърцето си спомена за любимия човек. София не престана да обича Санти и Сантигито. Знаеше, че не бива, и наистина затвори тази страница. Остави ги като сандък със съкровище, потънал на дъното на океана, скъта ги дълбоко в душата си заедно с другите си тайни. Ала някои неща не умират; само се притаяват за известно време. Изпаднала в немилост, тя бе прогонена от Аржентина през 1974-та. И през ум не й минаваше, че ще изминат двайсет и четири години, преди да се върне. Не беше искала да става така. Но годините се изнизваха, превръщаха се в десетилетия и един ден миналото й даде знак да се върне у дома.
C>
@	Буенос Айрес, 14 октомври 1997 г.

	Мила София,
	Знам, че с Мария нямате връзка от много години. Затова ти пиша. Няма лесен начин да ти го кажа. Мария е болна от рак и скоро няма да е между живите. Гледам как вехне. Нямаш представа колко е трудно да наблюдаваш как човек, когото обичаш, изчезва малко по малко пред очите ти, а ти не можеш да сториш нищо. Чувствам се безпомощна.
	Животът ви раздели, но тя много те обича. Твоето присъствие би й въздействало чудодейно.
	Когато замина, всички почувствахме страшна празнота и огромна тъга. Не очаквахме да ни изключиш от живота си завинаги. Съжалявам, че никой не направи и най-малкото усилие да те убеди да се върнеш. Наистина не знам защо никой от нас не го стори. Трябваше, обвинявам себе си. Познавам те и знам, че си страдала в твоето „изгнание“.
	Моля те, скъпа София, върни се, Мария има нужда от теб. Животът е безценен. Мария ме научи да го ценя, само съжалявам, че ми отне толкова време да ти напиша това писмо.
@	С много обич,
@	Чикита
C$
	Писмото отприщи спомените. „Мария умира. Мария умира.“ Думите се въртяха в главата й, докато изгубиха смисъл. Дядо ОʼДуайър все казваше, че животът е твърде кратък за съжаления и омраза. „Каквото е станало, е станало, и което е минало, нека да си остане в миналото.“ Колко й липсваше! В моменти като този тя изпитваше болезнена нужда от него. Но й беше невъзможно да се вслуша в съвета му, когато миналото неочаквано нахлу в сегашния й живот. Изпита съжаление, че не се е върнала преди години. Ева беше права, твърде много време бе чакала. Беше на четиридесет и една години. Кога отлетяха? Как стана така, че Мария й се струваше далечна и непозната?
	С примряло сърце препрочете писмото от Чикита. Недоумяваше как майката на Санти я е открила. Разгледа плика и забеляза, че адресът и дори пощенският код са верни. „Сигурно Заза го е дала на Ева“ — помисли си и внезапно й призля. След толкова години Аржентина най-накрая я беше открила. Вече не беше необходимо да се крие и беше благодарна за това.
	Бяха изминали единайсет години, откакто се видяха с Ева на празненството на Заза. Единайсет години! Колко различно щеше да е всичко, ако я бе послушала и се бе върнала, ако бе сложила кръст на миналото. А сега още единайсет години отчуждение се прибавиха към онези дванайсет. Двайсет и три години. Цял един живот. Възможно ли е скъсаните връзки да се възстановят след толкова време?
	Беше излязла рано на езда. Бледото зимно слънце се показа иззад гората и разтопи скрежа по пожълтялата трева. София размишляваше за изминалите десет години от живота си. Индия се роди през зимата на 1986-та и Онър се сдоби със сестричка, с която да си играе, въпреки че отначало не обръщаше внимание на бебето. Сега обаче бяха неразделни, независимо от близо четирите години разлика помежду им. Онър беше непокорна и пряма, Индия — мълчалива и домошарка.
	Годините бързо се изнизаха. Бяха щастливи, слънчеви години. Но под повърхността на щастието се таеше натрапчивият спомен за Санти. Рядко минаваше ден, без нещо да й напомни за него. Колкото и мимолетна да беше мисълта, тя все пак си го спомняше. И още пазеше пеленката на Сантигито. Повече по навик, отколкото от обич. Имаше две дъщери, които обсебиха сърцето й. Сантигито се бе изгубил някъде по света и тя знаеше, че никога няма да го намери. Ала не можеше да го забрави. Пеленката беше единственото, което й беше останало и от него, и от Санти.
	Пришпори коня и почувства прилив на енергия. Замисли се за живота. За чувствата и приключенията, които предлага на хората. Мария щеше да се прости с всичко това. Изведнъж миналото стана невероятно важно, защото нямаше да има бъдеще, което да сподели с Мария. София искаше да го задържи, но то изтичаше като пясък между пръстите й и не й оставяше друга възможност, освен да продължи напред. Да отиде при Мария.
	— Съжалявам, че братовчедка ти е болна, но съм доволен, че най-накрая се случи нещо, което да те вразуми — заяви Дейвид, когато му каза.
	На София не й се искаше да оставя децата, но той я убеди, че може да се грижи за тях. Пътуването й беше твърде важно. Тя искаше да замине и същевременно се тревожеше какво ще завари там. Дейвид знаеше само половината от историята; нямаше представа, че мъжът, когото беше обичала и загубила, живее в „Санта Каталина“. Ако знаеше истината, едва ли щеше да я насърчи да се върне в родния дом. Дали нейното решение да не му казва за Санти не бе продиктувано от подсъзнателно желание да си запази отворена вратичка? Тъкмо затова не каза и на Доминик, че заминава.
	Дейвид я накара незабавно да си стегне багажа. Не й остави време да умува какво ще стане, когато се върне у дома. Посъветва я да бъде практична и да действа според обстоятелствата. Изпрати я на летището заедно с Онър и Индия и й купи списания да чете по време на полета. София усещаше, че той се вълнува. Тонът му ставаше рязък, когато беше неспокоен, говореше бързо и се впускаше в ненужни подробности. Беше й трудно да се раздели с тях. Отлага до последния момент качването на самолета, стана й още по-криво, когато Индия се разплака. Беше почти на единайсет и не се бе разделяла с майка си за дълго. Онър, независима и самоуверена, прегърна през раменете сестричката си и й обеща да я развесели, докато пътуват обратно с колата.
	— Няма да остана дълго там, миличка. Ще се върна, преди да ти домъчнее за мен — успокои я София и я прегърна. — Много те обичам — прошепна й и целуна мократа й бузка.
	— И аз те обичам, мамо — хълцаше Индия. — Не искам да заминаваш.
	— Татко ще се грижи за вас. Наближават празници. Ще бъде весело.
	Малката кимна и се опита да не плаче. Онър усмихнато целуна майка си и й пожела лек път, после окуражаващо потупа по рамото сестричката си. Дейвид прегърна София, целуна я и я помоли да се обади веднага щом пристигне, а наум си пожела тя да се върне при него. София помаха на тримата и тръгна към гишето за паспортен контрол.

	* * *

	Самолетът вече кръжеше над летището в Буенос Айрес, когато София осъзна какво прави. Двайсет и три години бяха изминали, откакто беше напуснала Аржентина. През това време не беше виждала никого от семейството си, макар да знаеше от Доминик, че отначало родителите й отчаяно са се опитвали да я намерят. Беше дълбоко засегната, задето я бяха прокудили в изгнание, и изпитваше задоволство, че ги принуждава да страдат. Но с времето копнежът по дома ставаше непоносим, докато най-сетне тя призна през себе си, че само гордостта й пречи да се върне.
	Дейвид я насърчаваше да се види със семейството си.
	— Ще дойда с теб, ще бъда до теб. Ще бъдем заедно. Трябва да простиш и да престанеш да изпитваш горчивина — казваше й.
	Но тя не можа да преглътне гордостта си.
	Сега се питаше как ще реагират близките й. В сърцето си още пазеше Аржентина такава, каквато я остави; не беше подготвена за промените. Но докато самолетът кръжеше над летището, преди да кацне, силуетът на града, облян в розовата светлина на утрото, й се стори същият като в спомените й. Вълнението я задуши. Връщаше се у дома.
	Никой не я посрещна. На никого не бе съобщила, че пристига. Трябваше да се обади, но на кого? Сама беше решила да прекрати връзките си с тях, към кого да се обърне сега? Преди би се обадила на Санти, ала онези дни бяха безвъзвратно отминали.
	Щом стъпи на родна земя, вдъхна дълбоко опияняващия, познат мирис на гъстия като карамел, влажен въздух. Огледа смуглите служители, които сновяха важно-важно из летището в колосаните си униформи. Докато чакаше багажа си, хвърли поглед на другите пътници, заслуша се в разговорите им на испански със съскащ аржентински акцент и почувства, че наистина си е у дома. Като змия хвърли английската си кожа и мина през митницата като аржентинка.
	От другата страна на бариерата се полюшваше море от хора със смугли лица. Някои държаха табели с имената на хората, които посрещаха, други, с пищящи деца, даже с лаещи кучета, чакаха роднини и приятели да се върнат от далечни земи. Тъмните им очи проследиха София, докато тя влачеше куфара си през тълпата, която се раздели като Червено море, за да я пропусне.
	— Такси, сеньора? — покани я чернокос метис и засука мустачките си.
	— Болница „Алеман“.
	— Откъде сте? — попита мъжът, докато излизаха навън на ослепителната светлина.
	София се стресна — дали от силното слънце, или от въпроса на таксиметровия шофьор.
	— От Лондон — отговори колебливо. Очевидно говореше испански с чуждестранен акцент. Като седна в таксито, свали стъклото докрай. Шофьорът запали цигара и пусна радиото.
	— Гледате ли футбол? — попита. — Сигурно сте чували за Диего Марадона?
	— Вижте, аржентинка съм, но от двайсет и три години живея в Англия! — тросна се тя. Искаше й се той да престане да бърбори и да внимава къде кара.
	Излязоха на магистралата, която водеше право в центъра на Буенос Айрес. София се взираше през страничното стъкло в града, който й се струваше като стар приятел — хем познат, хем променен. Сякаш някой беше надграждал върху спомените й и бе премахнал патината на улиците и сградите. Забеляза грижливо поддържаните паркове и цветни градинки, магазините с лъскави витрини. Атмосферата напомняше повече на Париж, отколкото на южноамерикански град.
	По радиото започна мач между „Бока“, на който шофьорът явно бе фен, и „Ривър Плейт“, и София разбра, че повече няма да й обърне внимание. Когато „Бока“ отбелязаха гол, той така рязко изви волана, че замалко да катастрофират. Размаха юмрук през прозореца и натисна клаксона, за да изрази радостта си. София се загледа в малката порцеланова Мадона, окачена на огледалото, и хипнотичното й полюшване я замая.
	Най-после таксито спря пред болницата, тя плати и побърза да слезе. Беше й прилошало в колата. Шофьорът остави багажа й на тротоара, седна зад волана и отпраши — явно нямаше търпение да продължи да слуша мача. Изтощена от тринайсетчасовия полет и от връхлетелите я чувства, София влезе с багажа си в болницата и попита за Мария Соланас. Сестрата озадачено свъси вежди — не беше свикнала да търсят Мария с бащиното й име — после кимна.
	— А, да. Сигурно сте нейната братовчедка, тя често говори за вас. — София усети как се изчервява и се запита какво ли е говорила Мария. — Имате късмет, днес следобед тя ще се прибере вкъщи. Сигурно ви е липсвала.
	— Ами… да — промърмори София, понеже не знаеше какво друго да каже.
	— Подранихте, обикновено не разрешаваме близките да посещават пациентите преди девет часа.
	— Пристигам направо от Лондон — обясни София. — Мария не ме очаква. Искам да остана за малко насаме с нея, преди да дойдат близките й. Сигурна съм, че ме разбирате.
	— Естествено. — Сестрата кимна със съчувствие. — Мария ни е показвала ваши снимки. Изглеждате… — Тя се поколеба, като че ли усети, че ще направи гаф.
	— По-стара? — подсказа й услужливо София.
	— Може би — промърмори сестрата и се изчерви. — Тя много ще ви се зарадва. Вторият етаж, стая 207.
	— Как е тя? — попита плахо София.
	— Сеньора Маралди е много храбра и всички я обичаме.
	София тръгна към асансьора. „Сеньора Маралди“ — името й прозвуча толкова несвойствено, Мария изведнъж й се стори далечна и непозната. Беше се опитала да осъзнае новината за болестта на братовчедка си, но толкова се беше откъснала от този живот, че не се развълнува така, както сега. Миризмата на дезинфектанти, потракването на обувките й, сестрите, които сновяха с таблички с лекарства, меланхолията, която всички болници навяваха, проникнаха в съзнанието й и тя изведнъж се изплаши. Изплаши се от срещата с братовчедка си след толкова много години. Изплаши се, че тя може да не я познае. Че може да я отблъсне. Пред вратата се поколеба. Не знаеше какво ще види. Събра кураж и влезе. В сутрешния здрач зърна някаква фигура под завивката. Реши, че погрешка е влязла в стаята на заспал пациент. Избъбри някакво извинение и отстъпи, но в същия миг дочу тих глас:
	— София?
	Обърна се и се вгледа в леглото. Да, това бе нейната приятелка ангел, изпита, бледа като платно, но усмихната. Тя се втурна към леглото, коленичи и притисна лице до протегнатите ръце на Мария.
	Дълго мълчаха. София бе потресена от това, което видя. Болестта беше съсипала Мария, тя бе неузнаваема.
	Трябваше й време, за да дойде на себе си. Вдигна поглед към братовчедка си, но отново сведе глава. Мария не продумваше, чакаше я да се съвземе.
	Най-накрая София я погледна. Мария се усмихваше въпреки жестоката си участ, въпреки болестта, която изсмукваше живота от нея.
	— Така се надявах, че ще се върнеш. Много ми липсваше — прошепна.
	— О, Мария, и ти ми липсваше! Нямаш представа колко — изплака София.
	— Говориш испански с акцент!
	— Нима? — отвърна натъжено София. Още нещо от родината, което бе изгубила.
	— Кой ти каза?
	— Майка ти. Писа ми.
	— Майка ми? Даже не знаех, че има адреса ти. Сигурно не ми е казала, защото се е бояла, че няма да дойдеш. — Усмихна се с благодарност: сега ценеше всеки мил жест, защото пред лицето на смъртта любовта е единствената утеха. — Изглеждаш прекрасно. — Протегна ръка и избърса сълзите й. — Не тъгувай, по-силна съм, отколкото изглеждам. Заради опадалата ми коса е. Сега не се тревожа дали е чиста… какво облекчение.
	— Ще се оправиш! — промълви София.
	Мария тъжно поклати глава:
	— Няма да се оправя, вече не. Всъщност аз съм толкова безнадежден случай, че ме отпращат вкъщи, в „Санта Каталина“.
	— Все има нещо, което да се направи. Не могат да се откажат. Ти имаш за какво да живееш!
	— Да, децата. Тревожа се за тях постоянно. Но те ще пораснат, обградени с любов. Едуардо е забележителен човек. Да не бъдем черногледи, няма смисъл. Ти се върна, това е най-важното. В момента съм щастлива.
	— Разкажи ми за съпруга си. Като че ли те изгубих през годините…
	— Той е лекар, стеснителен и мил. Не съм обичала никого повече от Едуардо. С него ми е леко на сърцето и постоянно се усмихвам. Прояви забележителна сила на духа и ми бе голяма опора.
	— А децата ти?
	— Имаме четири деца.
	— Четири! — възкликна София. — Искам да се запозная с тях. И те са ми братовчеди!
	— Ще ги видиш в „Санта Каталина“. Посещаваха ме тук всеки ден. Едуардо ще дойде всеки момент. Идва сутрин, после следобед и прекарва повечето вечери с мен. Насила го карам да се прибере вкъщи или да отиде на работа. Изглежда капнал от умора, тревожа се за него. Тревожа се как ще се справи, когато мен няма да ме има. Както казах, беше моята опора, но сега, независимо от болестта, аз съм неговата. Не мога да понеса мисълта, че ще го изоставя.
	— Смаяна съм колко спокойно приемаш смъртта — промълви София и сърцето й се изпълни с обич и тъга. Почувства смирение пред куража на Мария и се засрами от своята егоистична гордост, от своята дребнавост, която сега й се струваше нелепа. За Санти не посмя да попита.
	— А със София, с която пораснах, какво се случи? Кой те пречупи?
	— Мария, от двете ни аз бях по-силната, ти бе кротка и се примиряваше с капризите ми.
	— Не, преструваше се, че си силна, София. Беше палава и непокорна, защото копнееше за вниманието на майка си. Тя се интересуваше само от братята ти.
	— Може би.
	— И аз имах моите моменти на отчаяние, на страх, повярвай ми. Задавах въпроса „Защо аз? Какво съм направила, за да заслужа такъв ужасен край?“. Но после разбрах, че трябва да се примириш, да го приемеш и да изживееш последните си дни колкото е възможно по-щастливо. Уповавам се на Господ. Знам, че смъртта не е нищо друго, освен портал към друг живот. Не е край, само прощаване. Убедена съм!
	София разбра, че братовчедка й е намерила душевен покой.
	— А ти си омъжена за театрален продуцент, нали? — попита Мария.
	— Откъде знаеш? — изненада се София.
	— По време на войната за Малдивите имаше статия за теб в един вестник: аржентинка в Англия по време на конфликта. Имаше и снимка. Разкажи ми за съпруга си.
	— Той е доста по-възрастен от мен. Много мил, много талантлив и прекрасен баща. Отнася се с мен като с принцеса — отвърна гордо София и пред очите й изплува лицето на Дейвид.
	— Радвам се за теб. Колко деца имате?
	— Две момичета. Онър и Индия. Но сега това не е важно, разкажи ми повече за всички близки, които не съм виждала от години.
	— Ферхо живее в Уругвай.
	— Да, знам. Срещнах се случайно с Ева Аларкон, спомняш си Ева, нали?
	— Разбира се. Женена е за твоя Роберто.
	— Никога не е бил мой! — възрази София. — Двамата бяха в Англия и ми разказаха това-онова.
	— Аугустин е във Вашингтон. Идва си веднъж в годината, макар че на жена му не й е много приятно. Горкият Аугустин, ако изобщо тя му разреши да дойде, идва сам. Не мисля, че извади късмет с нея, заслужаваше по-добра съдба. Съпругата на Рафа се казва Хасмина. Имат много красиви деца. Хасмина ще ти хареса.
	Мария продължи да разказва, връщайки се понякога в миналото. Мислеше, че така ще заличи годините на раздяла. София я слушаше развълнувана, коленичила до нея, стиснала костеливата й ръка.
	Преди Мария беше закръглена, „женствена“, както казваше Пако. Сега беше измършавяла, косата й беше опадала, ала усмивката й напомняше за невинните им мигове в „Санта Каталина“ и София изпита непреодолимо желание да върне времето назад, за да ги изживеят отново.
	— Колко време пропиляхме… — въздъхна Мария. — Толкова съжалявам!
	— И аз. Не биваше толкова дълго да отсъствам. Трябваше…
	— Остави ме да се доизкажа. Не знаеш цялата истина. — Лицето на Мария помръкна.
	— За какво говориш? Каква истина?
	Лешниковите очи на Мария бяха изпълнени с разкаяние. Тя преглътна мъчително, чувството за вина, което от години тровеше душата й, бе непоносимо.
	— Излъгах те, София. Излъгах теб, излъгах и Санти. — Извърна лице. Срамуваше се да срещне погледа на братовчедка си.
	— Какво ти става? Добре ли си? — смотолеви София, но сякаш ледена ръка стисна сърцето й. „Нека не си ти виновницата за раздялата ми със Санти!“ — помоли се безмълвно.
	— Когато разбрах, че с брат ми сте любовници, много се ядосах. Споделяше всичко с мен, но това го бе премълчала. Последна разбрах, а уж бях най-добрата ти приятелка… — Разплака се и сълзите й намокриха възглавницата.
	— Не можех да ти кажа, на никого не можех да кажа! Спомни си как реагираха близките ни! Нямаше да ми разрешат да се омъжа за първия си братовчед.
	— Така е, но се почувствах пренебрегната, после ти замина, без да се сбогуваш с мен. Не ми написа нито ред. Пишеше само на Санти. Като че ли нищо не означавах за теб!
	София изведнъж осъзна какво й казва Мария.
	— Крила си писмата ми от него? — изрече бавно. Зави й се свят. Никога нямаше да повярва, ако Мария сама не й беше казала. Не й беше присъщо да таи отмъстителност. И все пак… не можеше да я намрази. Не можеше да се сърди на жената, която скоро нямаше да е между живите.
	— Виждах колко е разстроена мама, колко е неутешима. Всички се чувствахме измамени. Отношенията между семействата ни се смразиха. Мама и Анна цяла година не си проговориха! Минаха години, преди животът ни да се върне в обичайното си русло. Санти… очакваше го блестящо бъдеще. Татко беше отчаян, че той ще изостави всичко заради теб. Затова ти писах…
	— … че се е влюбил в Максима Маргулес.
	Това писмо беше разбило всички мечти на София, досущ огледало, в което се отразяваха най-съкровените й желания, пръснало се на хиляди парченца. Последвалата година в Лондон беше най-тежката в живота й. Нищо чудно, че Санти не й писа — той бе чакал писмо от нея, не знаеше къде се намира. Чакал е, както и тя чакаше. Не е престанал да я обича.
	Тези разкрития я сломиха. Нямаше сили да продума, беше я обзело вцепенение. Беше се отказала от детето си, защото повярва, че Санти не ги иска. Само че е било точно обратното. Всичко, случило се през изминалите двайсет и три години, е било плод на недоразумение, на лъжа. Мария никога нямаше да узнае какво им бе причинила.
	— Моля те, София, прости ми. Опитай се да разбереш защо постъпих така. Излъгах те. Той дори не познаваше Максима Маргулес. Без теб беше отчаян, злочест. — Мария тежко въздъхна и затвори очи.
	София се свлече на студения линолеум; припомни си безкрайните часове, когато се молеше Санти да я намери. Нищо чудно, че не я бе открил.
	— Но ти можеше да се върнеш — прошепна братовчедка й. — Не беше необходимо да избягаш завинаги.
	— Не избягах! Прогониха ме!
	— Но не се върна. Защо? Моля те, кажи ми, че не е било само заради мен. — Мария отвори очи и се загледа изпитателно в нея. — Моля те, кажи ми, че не е било само заради моето писмо.
	— Не се върнах, защото…
	— Тук имаше всичко, защо го захвърли?
	— Защото… — Отчаянието я стисна за гърлото.
	— Защо, след като времето притъпи чувствата ви, защо не се върна? Толкова дълго изпитвах вина. Моля те, кажи ми, че не е, защото си ме презирала. Защо, защо?
	— Защото, ако не можех да се върна при Санти, не исках да се връщам и в Аржентина или в „Санта Каталина“. Без него тук нямаше живот за мен.
	Мария изумено я изгледа:
	— Толкова много ли обичаше брат ми? Съжалявам, много съжалявам… Прости ми.
	София не продума. Страданието я задушаваше.
	— Тогава вината е само моя — промълви тъжно Мария. — Нямах право да се меся в живота ти. Нямах право да те лишавам от любовта ти.
	София поклати глава и се усмихна горчиво:
	— Никой не ми е отнел любовта. Ще обичам Санти до смъртта си.

	* * *

	Думите й още отекваха, когато вратата се отвори и в стаята влезе Санти.
	В първия миг не я позна и София учтиво се усмихна. Тя видя в зелените му очи тъга, каквато преди нямаше. Бръчиците придаваха на лицето му зряла мъдрост и чар. И той бе понаедрял, ала си беше все същият, очарователен Санти.
	После я позна, страните му пламнаха, после пребледня като платно.
	— София? — ахна.
	— Санти. — Искаше й се да се хвърли в обятията му, да се притисне към него и да вдъхне познатия аромат, но в стаята влязоха дребна тъмнокоса жена и висок слаб мъж и тя само извърна поглед към Мария.
	— София, запознай се с Клаудия, съпругата на Санти, и с Едуардо, моя съпруг — побърза да каже Мария, долавяйки смущението й.
	Нищо не би могло да подготви София за този момент. Макар от години да знаеше, че и той като нея е семеен, в мечтите й Санти още я чакаше.
	Обзе я отчаяние, макар краката й да се подкосяваха, стана, здрависа се с тях, но пренебрегна аржентинския обичай да се разменят целувки. Не можеше да целуне жената, заела нейното място в сърцето на Санти.
	— Ще тръгвам, Мария — промълви.
	Повече не можеше да остане в тази стая. Искаше да е сама.
	— Къде си отседнала? — попита Мария.
	— В хотел „Алвеар Палас“.
	— Може би Санти ще те закара до „Санта Каталина“, нали, Санти?
	Той кимна, без да погледне София.
	— Разбира се.
	Докато София минаваше покрай него, за секунда очите им се срещнаха и тя видя онзи Санти, с когото беше отраснала и когото беше обичала. В този миг осъзна, че завръщането ще й причини много повече болка, отколкото заминаването й преди двайсет и три години.


>	Трийсет и седма глава

	_Четвъртък, 6 ноември 1997 г._
	София едва се добра до хотел „Алвеар Палас“ — беше емоционално изцедена. Щом се озова в стаята, съблече измачканите, пропити с пот дрехи и се пъхна под душа. Искаше да забрави всичко, искаше лицето на Санти да изчезне. Ала сълзите й потекоха със същата лекота, като водните струи, и мислите за Санти измъчваха съзнанието й. Когато най-после излезе изпод душа, очите й бяха подпухнали от плач.
	Не беше очаквала да го срещне. Не беше подготвена това да се случи почти веднага след завръщането й у дома. Ударът бе двоен. Видът на умиращата Мария бе достатъчен шок и без появата на човека, когото не бе преставала да обича. Беше се надявала да го види, след като се подготви. „Сигурно съм изглеждала ужасно“ — помислили си и потрепери. Макар че пътищата им се бяха разделили, още копнееше той да я желае.
	От онова, което й разказа Мария, вече знаеше, че и двамата са повярвали в измяната на другия. Сега, когато истината бе излязла наяве, какво ли мислеше Санти? Дали е чакал да се убеди, че тя го е забравила, преди да се ожени? Не можеше да помисли за това, без да изпита болезнен копнеж да го прегърне и да му разкаже за месеците, през които напразно бе чакала писмо от него, докато накрая загуби надежда. Пропилени години! Какво щеше да стане сега? Посегна към телефона. Искаше да говори с Дейвид, само да чуе гласа му. Боеше се от следващата си среща със Санти, нямаше доверие в себе си. Преди да набере номера, телефонът иззвъня. Тя въздъхна и вдигна слушалката.
	— Сеньор Рафаел Соланас е на рецепцията — съобщи служителката.
	— На рецепцията ли? — В Буенос Айрес новините се разпространяваха бързо. Брат й я беше открил. — Кажете му да се качи.
	Облече халат и среса мократа си коса. Зърна в огледалото подпухналите си очи. Как ще я познае Рафаел, след като сама себе си не можеше да познае? Какво ли ще й каже? Не беше го чувала, нито виждала цял един живот.
	На вратата се почука, София се втренчи в нея, сякаш очакваше да се отвори сама. Когато се почука още веднъж, този път нетърпеливо, тя отвори. Пред нея стоеше Рафа. Вгледаха се един в друг. Годините не го бяха променили, дори бе станал по-красив. Очевидно беше щастлив и щастието му беше като аура, която обгърна и нея. Той се усмихна, прегърна я, вдигна я и я завъртя. София се почувства отново като дете. Пропастта, която изминалите години бяха издълбали помежду им, явно съществуваше само във въображението й.
	— Толкова се радвам да те видя! — възкликнаха едновременно.
	Рафаел я хвана за ръката, седнаха на леглото и два часа не престанаха да говорят. Той й разказа за Хасмина, как се е влюбил в нея още докато София живеела в „Санта Каталина“. Припомни й, че жена му е дъщеря на известния адвокат Игнасио Пеня.
	— Мама беше на седмото небе от щастие. Открай време се възхищаваше от Алисия Пеня, майката на Хасмина.
	София си спомни снобизма на Анна с неприятно чувство, ала Рафаел като истински щастлив човек не обръщаше внимание на банални подробности. Похвали се, че има пет деца — най-голямото било на четиринайсет, най-малкото — на няколко месеца. София си каза, че той не изглежда като мъж с толкова голяма дъщеря.
	— Нали знаеш, че тази вечер ще върнат Мария в „Санта Каталина“? — попита накрая.
	Реалността грубо нахлу в слънчевата стая.
	— Знам — промълви София и радостта й от срещата с Рафаел помръкна.
	— Страхувам се, че ще умре, София, но това ще бъде спасение за нея. Много се измъчи.
	— Чувствам се виновна, Рафа. Ако знаех, че животът й ще бъде толкова кратък, нямаше да постъпя така егоистично. Нямаше толкова дълги години да не си идвам. Да бях се върнала по-рано!
	— Имала си своите основания — рече той без горчивина.
	— Да бях живяла с нея! Бяхме неразделни приятелки, много близки. Чувствам такава празнота.
	— Животът е твърде кратък за съжаления, така казваше дядо. Спомняш ли си? — Тя кимна. — Сега си тук, нали? — Погледна я нежно и се усмихна. — Не трябва да се връщаш в Англия. Ти си у дома си.
	— Е, все някога трябва да се върна, момичетата ще подлудят Дейвид!
	— Мои племеннички са, от моето семейство са, и те трябва да се върнат у дома, София. Твоето място е в „Санта Каталина“. Вие трябва да живеете тук.
	„Говори също като баща ми“ — помисли си тя.
	— Рафа, това е невъзможно, моят живот е в Англия!
	— А не бива! Видя ли вече Санти?
	София усети как страните й пламват.
	— Да, за кратко в болницата — отвърна с престорено безразличие.
	— Запозна ли се с Клаудия?
	— Жена му ли? Да. Изглежда… много мила.
	Брат й не забеляза колко й бе трудно да говори за Санти, камо ли за жена му. За Рафаел тази любовна история беше в друг живот, който някога всички споделяха, но бе отминал толкова отдавна, че вече нямаше значение. Той не подозираше дори за миг, че любовта, която пламваше при всяка нейна мисъл за Санти, не е останала в миналото като смътен спомен.
	— Днес следобед тръгвам за „Санта Каталина“. Ще дойдеш ли с мен? — подхвърли.
	Олекна й, че няма да се наложи да разчита на Санти. Още не беше готова да се изправи очи в очи с него.
	— Не знам. От години не съм виждала мама и татко, те даже не знаят, че съм тук.
	— Ще бъде изненада! — усмихна се той.
	— Съмнявам се, че ще е приятна за тях. Но ще дойда. Ще дойда заради Мария.
	— Чудесно. Ще обядваме късно. Хасмина и децата вече са в ранчото. Помолихме в училището да извинят отсъствията им, за да са в „Санта Каталина“, когато пристигне Мария.
	— С нетърпение очаквам да се запозная с тях — възкликна София, като се стараеше да прозвучи ентусиазирано.
	— Ще те заобичат, знаят всичко за теб.
	Тя се зачуди какво по-точно знаят.
	Преди да замине за ранчото, телефонира на Дейвид. Каза му, че й липсва, което не беше лъжа, наистина й липсваше, и изведнъж й се прииска той да е тук с нея.
	— Скъпа, по-добре, че не съм с теб. Трябва да прекараш известно време сама със семейството си. Спокойно, ще се справиш. Ако стане нетърпимо, вземи следващия самолет и се върни при нас!

	* * *

	Буенос Айрес я смущаваше. Чувстваше се като туристка в този град, в който някога беше у дома си. По улиците и площадите танцуваха сенките на миналото и не й даваха покой. Питаше се дали „Санта Каталина“ ще предизвика същите чувства у нея. Отново й се прииска да не се бе връщала.
	Колата излезе от предградията, къщите се мяркаха все по-нарядко, докато стигнаха правите, дълги пътища от нейната младост, които пресичаха равнината като стари белези. София вдъхна аромата на детството си. Свежата трева, прахта и познатия, опияняващ мирис на евкалипт.
	Когато стигнаха до „Санта Каталина“, й се стори, че изминалите двайсет и три години са били само сън. Нищо не се бе променило. Мирисът, лъчите на слънцето, които се процеждаха през листата на дърветата от двете страни на алеята, кльощавите кучета, поляните с конете, даже къщата им не се бе променила ни най-малко, откакто беше я напуснала.
	Паркираха под сянката на един евкалипт. София зърна деца, които играеха при люлките в градината; те познаха колата и се втурнаха към тях. София веднага се досети, че две от тях са негови. Момичето беше русо, с дяволито изражение, момченцето — червенокосо като баба си.
	— Клара, Феликс, кажете „здравей“ на леля София.
	Момченцето се скри срамежливо зад баща си, но момиченцето храбро измарширува до нея и я целуна:
	— Ако си моя леля, защо никога не съм те виждала?
	— Защото живея в Англия.
	— Баба е живяла в Ирландия. Познаваш ли баба?
	— Да, познавам я… тя е моя майка. Знаеш ли, твоят татко и аз сме като теб и Феликс — брат и сестра.
	Клара присви очи и я изгледа критично:
	— Тогава защо никой не ни е казал за теб?
	— Не знам, Клара, но ти обещавам, че сега всички ще говорят за мен.
	Надушило нещо нередно, детето сграбчи ръката й и съобщи, че баба и дядо пият чай на терасата.
	София се почувства малко по-уверена. По-късно щеше да се смее, щом си спомнеше израженията на майка си и баща си, седнали под издължените сенки, загледали се в далечните равнини. Обикновен следобед, в който не може да се случи нищо необичайно, както вероятно си мислеха.
	Когато Анна видя София, изпусна чаената чаша на теракотения под и порцеланът се пръсна на парчета. Дългите й бели пръсти машинално се вкопчиха в огърлицата й и я заусукваха. Погледна към Пако. Лицето му стана моравочервено, той се изправи и се олюля. Погледът му, преливащ от разкаяние, стопли леденото сърце на София.
	— София, не вярвам на очите си. Наистина ли си ти? — попита я с прегракнал от вълнение глас и потътри крака към нея да я прегърне. Тя го притисна в обятията си. — Нямаш представа как сме копнели за този момент! Толкова ни липсваше! Много съм щастлив, че си у дома!
	Беше остарял толкова много, че жестокостта й се сломи.
	Анна не помръдваше. Искаше да прегърне дъщеря си, беше си представяла как я прегръща, но ето че дъщеря й стоеше пред нея със студенина в очите и тя не знаеше какво да прави.
	— Здравей, мамо — каза София на английски.
	— Каква изненада. Да беше ни предупредила — каза Анна и веднага съжали. Нямаше намерение да прозвучи така. Тревожно приглади назад червеникавата си коса, прибрана на стегнат кок на тила й. София беше забравила колко студени са сините й очи. Въпреки изминалите години, които би трябвало да изгладят различията между тях, не усети обич към Анна. За нея тя беше непозната. Непозната, която й напомняше жена от миналото, която й е била майка.
	— Знам. Нямаше време — отвърна хладно, без да знае как да тълкува очевидното безразличие на тази жена. — Дойдох заради Мария — добави.
	— Разбира се — каза майка й, възвърнала хладнокръвието си. За момент София беше сигурна, че вижда как от разочарование страните й пламват и червенината плъзва по шията й. — Видя ли я вече? Много е променена. — Анна въздъхна и се загледа в равнината, като че ли копнееше да бъде далеч оттук, от безкрайното човешко страдание.
	— Да, видях я — отговори София. Сведе очи и изведнъж непреодолимо усещане за загуба стегна гърдите й. Мария й показа колко крехък е човешкият живот, колко е скъпоценен. Погледна майка си и негодуванието й се смени със съжаление. В този момент довтаса Соледад да измете парчетата от счупената чаша. Не беше остаряла, само бе наедряла. Като видя София, от влажните й кафяви очи рукнаха сълзи — хем плачеше, хем радостно се усмихваше. Притисна я до гърдите си и възкликна:
	— Не мога да повярвам. Господи, благодаря ти, че ми върна моята София!
	— Клара, иди и кажи на всички, че София се е върнала — заръча Рафаел на дъщеря си, тя обаче възложи на братовчедите си тази задача и се върна при „гостенката“.
	София седна на масата, където бе седяла толкова много пъти през всички онези отдавна отминали години, и взе детето на коленете си. Анна я наблюдаваше предпазливо, Пако стисна здраво ръката на дъщеря си, без да продумва. И двамата мълчаха, но сълзите на Пако бяха много по-красноречиви от всичко, което би изрекъл.
	— Защо плаче дядо? — прошепна Клара на баща си.
	— Плаче от радост, Клара. Леля София беше далеч много време.
	— Защо?
	Детето бе отправило въпроса си към нея.
	— Дълга история, скъпа. Може би един ден ще ти я разкажа — отговори тя и улови погледа на майка си.
	— Това ще бъде крайно неуместно, не мислиш ли? — каза Анна на английски, но всъщност не я укоряваше, по-скоро се шегуваше.
	Преди разговорът да тръгне в още по-неприятна посока, заприиждаха хора. Любопитни деца — племенници и племеннички на София, Чикита и Мигел, издължилият се Панчито и красивата, сияеща Клаудия. София се трогна от сърдечното посрещане, на каквото не се беше надявала. Чикита дълго я държа в обятията си. В очите й София видя благодарност, че се е върнала да утеши Мария в последните й дни. Беше изморена и напрегната, лицето й, което някога поразяваше с деликатната си красота, сега изглеждаше измъчено. Болестта на дъщеря й я беше съкрушила. София неохотно призна пред себе си колко грациозна е Клаудия; беше нейна пълна противоположност. Женствена, облечена в рокля като онази, с която София посрещна Санти, когато той се върна от Америка, и която той не хареса. Дългата й черна коса обрамчваше гримираното й с мярка лице. Ако Санти се беше опитвал да си намери жена, която да не прилича на голямата му любов София, не би могъл да се справи по-добре.
	Изведнъж й се прииска да беше положила малко повече усилия, за да си върне фигурата след раждането на Индия. Макар че Клаудия стоеше настрана, долавяше всяко нейно движение. Нямаше представа дали Санти й е разказал цялата история, но от ревност искаше тя да я знае. Искаше да знае, че Санти е бил предопределен за нея, за София. Че се е оженил за Клаудия само защото не е можел да има София.
	Нямаше сили да разговаря с нея, затова насочи вниманието си към децата, но Клаудия сякаш интуитивно усети заплахата.
	— Ти сигурно си син на Санти — обърна се София към десетгодишното момченце, което беше копие на баща си, и сърцето й се сви — това дете можеше да е нейно.
	— Да. А ти коя си? — високомерно попита малчуганът и отметна назад русата си коса.
	— Аз съм твоята братовчедка София.
	— А, онази, дето живее в Англия.
	— Точно така. Но аз даже не знам името ти.
	— Сантяго.
	София пребледня и смотолеви:
	— Има опасност да те сбъркат с баща ти, нали?
	— Предполагам.
	— Тогава как те наричат?
	— Сантигито — отговори той.
	— Сантигито ли? — повтори София, опитвайки да се овладее. — И ти ли си добър играч на поло като баща си?
	— Да, утре следобед ще играя с татко. Можеш да гледаш, ако искаш.
	— С най-голямо удоволствие — отговори тя, момчето нерешително се усмихна и сведе очи.
	— Какво друго правите, деца? Знаете ли, когато бях малка, отивахме при дървото омбу и си пожелавахме нещо.
	— Татко не ни разрешава да ходим там.
	— Обаче аз съм била там — гордо обяви Клара. — Татко каза, че чичо Санти е сърдит на дървото, понеже едно време си пожелал нещо и то не се сбъднало.
	На София й призля, почувства, че се задушава, искаше поне за малко да остане сама, за да се съвземе. Свали Клара от скута си, тръгна към кухнята… и се сблъска със Санти.


>	Трийсет и осма глава

	— Санта! — възкликна и за миг стисна клепачи, защото се беше просълзила.
	— София, добре ли си? — Той я хвана за раменете и се взря в лицето й, като че искаше да отгатне мислите й.
	— Нищо ми няма — промърмори София; с огромно усилие потисна желанието си да се притисне до него като едно време… сякаш изминалите двайсет и три години са били само миг.
	— Разбрах, че си пристигнала с Рафа. Минах през хотела, но вече беше заминала… — Санти не успя да скрие разочарованието си.
	— Ами да… Съжалявам, не исках…
	Настъпи неловко мълчание. Тя стоеше безпомощно срещу него, той се усмихваше смутено.
	— Отивам при Соледад — промълви София. — Досега нямах възможност да поговоря с нея. Помниш колко близки бяхме преди.
	— Да. — Морскозелените му очи я пронизваха като лъча на фар, който й показваше пътя към дома.
	За първи път споменаваха миналото. Гърлото й пресъхна, като си спомни как именно Соледад му бе предала отчаяното й писъмце в нощта, когато двамата се срещнаха за последен път. Почувства, че потъва в очите му. Той искаше да сподели нещо, но не можеше да отрони и дума. Тя копнееше да му каже толкова много неща, ала не сега. Усещаше, че очите на всички са вперени в тях, трябваше да е безкрайно предпазлива. Видя как страданието и годините на самота са издълбали бръчки по челото и около очите му — ах, как жадуваше да прокара пръсти по тях и да ги заличи! Искаше да му каже, че и тя е страдала.
	— Запознах се със сина ти Сантигито. Твое копие е — каза тя най-сетне, за да наруши мълчанието. Санти само я изгледа, беше разочарован, че тя е насочила разговора към по-банални теми. Нямаше избор, трябваше да се преструва на безразличен. София почувства, как помежду им отново се издига невидима стена, ала не разбра причината.
	— Да, добро момче е, отлично играе поло.
	— Каза ми, че утре следобед ще играете заедно.
	— Зависи от състоянието на Мария.
	София беше така увлечена в своите преживявания, че напълно беше забравила Мария.
	— Кога ще я доведат вкъщи? — попита.
	— Тази вечер. Ще дойдеш, нали? Тя ще иска да те види.
	— Разбира се.
	— Колко време смяташ да останеш?
	— Не знам. Дойдох да се видя с Мария, преди да… По-далеч не съм мислила. Много съжалявам — добави и машинално докосна ръката му. — Сигурно тези дни са ужасни за теб.
	Той се отдръпна и я изгледа с престорено равнодушие:
	— Добре, София, ще се видим по-късно. — И тръгна към терасата.
	Тя забеляза, че накуцва по-силно отпреди. Изведнъж се почувства много самотна. Не отиде в кухнята, а в спалнята, която някога беше нейна, и откри, че е точно такава, каквато я бе оставила преди двайсет и три години. Сърцето й се разтуптя. Като че бе отворила врата към миналото.
	Обиколи стаята, докосваше вещите, отваряше шкафовете и чекмеджетата; най-много я разчувства кошничката с червени панделки, с които връзваше плитката си. Седна пред огледалото, разпусна косата си и се загледа в отражението си. Още изглеждаше добре, макар бръчиците около очите й да издаваха годините на радости и скърби. Но младостта е нещо, което човек приема за даденост, и я оценява едва когато я изгуби. Някога беше млада, смела и вироглава. Изведнъж изпита силно желание да мине през огледалото, да се върне в миналото да го изживее отново.
	Стана и отвори гардероба. Всяка дреха й разказваше история, сякаш се намираше в музея на своя живот. Усмихна се, като видя бялата рокля, която носеше при завръщането на Санти и която още беше смачкана на топка и забутана в дъното…
	— Когато те отпратихме, постоянно очаквах да се върнеш. — София се обърна и видя майка си, застанала до вратата. — Затова оставих стаята ти, както си беше. — Отиде до прозореца и прокара длан по завесите. — Когато разбрах, че това няма да се случи, нямах сили да се разделя с вещите ти. Надявах се да промениш решението си. Не исках да изхвърлям нищо, в случай че… — Гласът й секна.
	— Да, всичко е, както го оставих. — София седна на леглото.
	— Не се наложи да освободя стаята. Рафаел си построи къща, Аугустин живее в Щатите, с баща ти сме сами. Можеш да останеш колкото искаш. Освен ако не предпочиташ да останеш в хотела.
	— Всъщност не съм се замисляла, но с радост приемам поканата. — Не издържа и добави: — Ще е като едно време. — Обърна се и с изненада видя, че майка й вече не я гледа толкова сурово.
	— Да се надяваме, че няма — отговори Анна и се поусмихна.

	* * *

	Докато вечерта вървеше към къщата на Чикита, София си спомни идиличните дни, когато още никой не знаеше за любовта им със Санти и Чикита и Анна бяха приятелки. Онова лято беше най-щастливото в живота й. Отново изпита тайна надежда — кой знае, може би някак щеше отново да изживее онези мигове.
	Мария, облечена със светлосиня нощница, седеше в леглото. Макар че нямаше коса, кожата й беше прозрачна като кристал и кафявите й очи блестяха — приличаше на ангел, слязъл от небето.
	— Истинско вълшебство е да съм вкъщи! — Тя придърпа към себе си двете си по-малки дечица и ги целуна. — Едуардо, дай на София албума със снимки, искам да й покажа какво е пропуснала.
	За разлика от болницата атмосферата тук бе ведра. Къщата на Чикита беше изпълнена с топлота, музика и смях, знойната нощ беше пропита с благоуханието на влажна трева и жасмин. Санти и Клаудия нямаха извънградска къща, затова отсядаха при родителите му през уикендите и училищните ваканции. Сега София разбираше защо Санти не е пожелал да живее другаде — тази къща беше неговият дом и в нея още отекваше ехото от вълшебното му детство.
	Двамата не размениха и дума, макар тя с часове да разговаря с майка му и със сестра му. Въпреки това всеки усещаше присъствието на другия. Когато остави Мария да поспи в стаята, пълна с цветя, на София й се стори, като че никога не се бяха разделяли.
	— Знаеш ли, Чикита, толкова е хубаво отново да видя Мария — каза тя, влизайки във всекидневната. — Радвам се, че дойдох.
	— Това й подейства благотворно. Може би й вдъхна желание да поживее още малко…
	— Тя обича най-много теб и семейството си — прекъсна я София. — Не аз, а вие й вдъхвате воля за живот. Виж колко е щастлива, че си е у дома! Последните й дни ще бъдат спокойни и радостни.
	— Права си, скъпа. — Чикита се просълзи. Погледна я в очите и шепнешком добави: — А с теб какво ще стане?
	— Какво искаш да кажеш? Ще се върна при семейството си, разбира се.
	Чикита кимна.
	— Естествено. — После се усмихна и впери поглед в лицето й, сякаш бе разгадала чувствата, изписани на него.
	Санти и Клаудия четяха списания. Панчито, висок трийсетгодишен мъж, седеше на дивана и гледаше телевизия. Напомняше й Санти като млад. Очите му също бяха морскозелени, макар да им липсваше дълбочината, която се долавяше в очите на брат му. На лицето му нямаше нито една бръчица, ала в сравнение с лицето на Санти, издаващо, че е страдал и оцелял, то бе някак незапомнящо се.
	София погледна Санти и си помисли, че сега го обича още по-силно — въпреки бръчките и меланхолията в очите му. Някога той бе олицетворение на самоувереността. Животът го бе научил, че нямаш контрол над нещата, които са извън властта ти — можеше само да се опиташ да живееш в хармония с тях.
	— Санти, донеси на София чаша вино. Червено или бяло? — обърна се към нея Чикита.
	— Червено — машинално отговори Санти вместо София.
	— Да, благодаря — отговори тя изненадано.
	Клаудия вдигна поглед от списанието и се загледа в съпруга си. Странно, не изглеждаше разтревожена. Дори да се безпокоеше, тя се стараеше да не издава страха си.
	— Е, София, докога ще останеш? — попита я и се насили да се усмихне.
	— Още не съм решила.
	— Нямаш ли деца и съпруг?
	— Имам. Дейвид е зает с нова пиеса, затова не можа да ме придружи. Пък и щеше да му е неловко, не познава никого и не говори испански. Обаче няма нищо против да остана, колкото искам.
	— Четохме за теб във вестниците — разпали се леля й. — Такава хубава снимка, изглеждаше много красива. Още я пазя някъде. Ще я намеря и ще ти я покажа.
	Санти й донесе виното и погледите им се срещнаха.
	— Трябваше да станеш актриса. Беше примадона още като дете — продължи Чикита — винаги привличаше вниманието. Изненадана съм, че твоят съпруг не ти е дал роля в някоя от неговите пиеси! Спомням си пиесата, която поставиха в училището, и ти отказа да участваш, понеже не ти отредиха главната роля. Помниш ли, Санти? Тя плака цяла седмица, казваше, че била по-добра от всеки друг.
	— Спомням си — кимна той.
	— Винаги правеше каквото си поиска, Клаудия. Горкият Пако нищо не можеше да й откаже.
	— Нито пък дядо — призна смутено София и се позасмя. — Майка ми направо полудяваше, когато се съюзявахме срещу нея.
	— Ами дядо ти, какъв изключителен човек беше!
	— Знаеш ли, той още ми липсва. Липсва ми чувството му за хумор — печално промълви София. — Никога няма да забравя, когато го задържаха в интензивното отделение на болницата в Буенос Айрес, понеже се беше разболял от някаква много заразна болест. Не му беше разрешено да излиза от стаята си. По някое време искал да отиде до тоалетната и след като позвънил два-три пъти без резултат, излязъл и обиколил целия етаж, докато намерил тоалетна. Като се върнал, видял табела на вратата, на която пишело „Много заразен пациент! Влизането забранено!“. И какво, мислите, направил? Обиколил цялото отделение, заразявайки всеки, с когото е бил в контакт, докато не намерил сестра, която да го придружи в стаята му. След това винаги тичали при него, щом позвънял.
	— Сигурно са вдигнали празненство, когато е бил изписан — подсмихна се Санти. — И ти не падаш по-долу. Веднъж с Анна се скарахте, ти си събра багажа, дойде у нас и обяви, че искаш мама да те осинови. Помниш ли?
	— Не съм сигурна дали искам да си спомня, малко ми е неловко…
	— Защо? Санти и Мария подскочиха от радост — отбеляза Чикита. — Баща ти дойде да те прибере. Каза, че има много хубаво сиропиталище, където можеш да отидеш, щом не искаш да живееш вкъщи.
	— Наистина ли? — засмя се София.
	— Много буйна беше. Доволна съм, че си се укротила.
	Клаудия само слушаше и не продумваше.
	— Играеше поло с момчетата — продължи Чикита.
	— Така добре като момчетата ли играеше? — обади се най-сетне Клаудия.
	— Не чак като Санти, но определено не падаше по-долу от Аугустин.
	— Беше нещо като почетно момче, нали, Чофи? — усмихна се Санти.
	София се сепна. За първи път я наричаше Чофи. Чикита се престори, че не е забелязала, но София видя как погледът й се стрелна тревожно към сина й. Клаудия запази присъствие на духа и отпи от виното, като че ли съпругът й не бе казал нещо необичайно. Погледна си часовника и заяви:
	— Санти, време е да кажем „лека нощ“ на децата.
	— Веднага ли?
	— Да. Много ще се разочароват, ако не им пожелаеш „лека нощ“.
	— Време е и аз да си лягам. — София стана. — Капнала съм от умора. Ще се видим утре.
	Клаудия и Санти също станаха. Той не я целуна, само й кимна, после излезе, последван от жена си.
	— Говори с Анна, мила — промълви Чикита.
	— Какво имаш предвид?
	— Поговорете си. Не беше никак лесно… за никого.


>	Трийсет и девета глава

	Докато София бавно вървеше обратно към къщата на родителите си, си спомни колко пъти беше прекосявала тази ивица земя. Това беше нейният дом. Мирисът на евкалипт изпълваше влажния въздух, чуваше се пръхтенето на конете и песента на щурците. „Докато Аржентина съществува, ще има и щурци“ — помисли си тя. Те бяха част от тази страна, също както дървото омбу.
	Обзе я непреодолима носталгия. Искаше да остане сама, да помисли. Беше очаквала, че „Санта Каталина“ е променена, но тя си бе същата и това я смути. Разсъждаваше като някогашната София, но сега беше зряла жена, с житейски опит, натрупан в друга страна, в друг живот. Само че всичко наоколо я теглеше към миналото. Тенискортът, където толкова често бяха играли със Санти, се мержелееше в тъмнината и тя сякаш чу, донесени от ветреца, призрачни гласове, които се смееха и се шегуваха.
	Седна до басейна и се замисли за Дейвид. Представи си лицето му, което обичаше. Да, обичаше Дейвид, но не по същия начин, по който обичаше Санти. Знаеше, че е греховно, че не бива да жадува за прегръдките на друг мъж, за устните на друг мъж, за ласките на друг мъж, но никога не беше преставала да обича това човешко същество, странно свързано с нейната душа. Копнееше за Санти и копнежът я задушаваше. След двайсет и три години болката беше все така нетърпима.
	Стъмни се, докато стигне до къщата. Беше се поуспокоила — поразходи се, диша дълбоко, направи всички разумни неща, на които я бе научил дядо ОʼДуайър, когато братята й я дразнеха. Влезе в кухнята. Седна на обичайното си място на кухненската маса, докато Соледад готвеше, и се заприказваха като приятелки.
	— Сеньорита София, как можа толкова време да живееш надалеч? Даже не ми писа. Какво си мислеше? Че не ми липсваш ли? Че не ме е грижа ли? Мислех си, че си престанала да ме обичаш. След всичко, което направих за теб. С години плаках. Трябваше да съм бясна. И сега трябва да съм бясна. Обаче не съм. Твърде щастлива съм, за да ти се сърдя.
	— О, Соледад, никога не те забравих. Беше невъзможно да се върна. Затова заживях в Англия.
	— Сеньор Пако и сеньора Анна вече не бяха същите, след като замина. Не ме питай какво се случи, не обичам да си пъхам носа в чужди работи, но помежду им вече не беше същото. Копнеех да се върнеш, а пък ти и ред не написа.
	— Съжалявам, постъпих егоистично. Виж, винаги съм била честна с теб. Всички толкова много ми липсвахте, че не можех да пиша. Знам, че трябваше, но някак по-лесно беше да се опитам да забравя. Затова продължих да живея, както можах. Твърде късно се осъзнах… Но ето че сега съм тук.
	— Да, но няма да останеш. Тук вече няма нищо, което да те задържа. Сеньор Сантяго е женен.
	— И аз съм омъжена. Имам семейство, при което трябва да се върна, съпруг, когото обожавам.
	— Но сърцето ти е тук, при нас. Познавам те. Не забравяй, че аз те отгледах.
	— Каква е Клаудия? — попита София — не можа да сдържи любопитството си.
	— Не обичам да говоря лошо за хората, най-малко за някой от семейство Соланас. Но на теб ще кажа истината. Тя не е Соланас. Не вярвам, че той я обича. Мисля, че винаги е обичал само една жена. След като ти замина, той обикаляше като привидение. След онази ужасна история със сеньор Фернандо сеньор Сантяго взе да кани сеньора Клаудия в „Санта Каталина“ и отново се усмихваше. После се ожени за нея. Мисля си, че ако тя не беше идвала, той щеше да се откаже. И мисля, че не я обича. Наблюдавам… и виждам разни неща. Разбира се, не е моя работа. Той я уважава; майка е на децата му. Но не му е на сърцето.
	София я слушаше и изпитваше все по-силно желание да го избави от тъгата му.

	* * *

	Рафаел и жена му Хасмина дойдоха за вечеря. София им беше благодарна за компанията, Хасмина беше сърдечна, с чудесно чувство за хумор. Беше донесла двумесечната си дъщеря и дискретно я кърмеше. София забеляза, че майка й не одобрява, обаче се опитва да прикрие недоволството си.
	— Рафа не иска повече деца, казва, че пет са достатъчни. Аз съм от семейство с тринайсет деца, представяш ли си!
	— Любов моя, тринайсет ще ни дойдат малко множко — с усмивка отбеляза Рафа.
	— Е, няма причини да спираме. Когато са толкова мънички, се влюбвам в тях. Като поотраснат, вече не изпитват необходимост да са с родителите си.
	— Не съм съгласен — намеси се Пако и докосна ръката на София. — Ако като родител създадеш любещ дом, децата ти винаги ще се връщат в него.
	— Имаш деца, нали, София? — попита Хасмина.
	— Да, две дъщери.
	— Колко жалко, че не ги доведе. Клара и Елена щяха да поупражнят английския си с тях.
	— Трябва да се упражняват повече с мен, Хасмина — обади се Анна.
	— Знаеш ги децата, не можеш да ги накараш насила, ако са се заинатили.
	София беше наясно, че това е спор, който майка й няма да спечели, и се възхити на деликатния начин, по който Хасмина се оправяше с нея. Соледад използваше всяка възможност да излезе на терасата. След малко София вече не можеше да сдържа смеха си. Очевидно Соледад любопитстваше как вървят нещата с родителите й. По-късно щеше да обсъди техните реакции с другите прислужнички в ранчото.
	В единайсет часа Хасмина се запъти към къщи, понесла дъщеря си. Пако и Рафаел разговаряха сред облаците мушици и нощни пеперуди, които кръжаха около фенерите. Анна отиде да си легне, заявявайки, че е вече на години, когато Пако я помоли да остане. София се зарадва — не знаеше за какво да говори с нея. Прекалено много й беше обидена, за да говори за миналото, и не искаше да я приобщава към настоящето. Щом Анна се прибра в къщата, тя внезапно се почувства по-добре и се включи в разговора на баща си и брат си както едно време.

	* * *

	На следващия ден София се събуди рано заради часовата разлика. Беше спала така спокойно и дълбоко, че дори мислите за Санти не нарушиха съня й. И слава богу. Беше изтощена не само от полета, но и от емоции. Промъкна се на пръсти в кухнята и си спомни как изваждаше нещо за хапване от хладилника и хукваше да тренира поло с Хосе.
	Взе си ябълка и топна пръст в купата с карамел. Изсипа пълна лъжица върху ябълката и излезе на терасата. Загледа се в утринната мъгла, която се стелеше над равнините, и изведнъж закопня да яхне кон и да препусне, накъдето й видят очите. Запъти се към конюшните, където преди години Хосе беше пълновластен господар.
	Пабло я поздрави и се усмихна:
	— Да пояздиш ли искаш, сеньора София? — попита.
	— Да.
	— Хавиер! — извика той и някакъв по-млад мъж излезе тичешком от конюшнята. — Кон за сеньора София. — Когато Хавиер посочи една черна кобила, Пабло извика: — Не Ацтека, Хавиер, доведи Невинна! За сеньора София винаги най-доброто. Невинна е тъкмо за нея — добави и отново се усмихна.
	Хавиер доведе червеникавокафяв кон и София погали кадифената му муцуна, докато мъжът го оседлаваше. Тя му благодари, възседна коня и препусна в лек галоп към полето. Беше й хубаво. Отново се чувстваше жива. Напрежението, което се бе насъбрало в гърдите й, постепенно изчезна. Погледна към къщата на Чикита и си представи Санти, заспал до жена си. По-късно той й каза, че е стоял до прозореца и я е наблюдавал, като се е питал как ще преживее деня. С нейното пристигане всичко се бе променило.
	Тя не го видя през целия ден. Когато отиде при Мария, той беше заминал за града с децата. Докато разговаряше с болната, София все се ослушваше. Щом чуеше шум на кола, все се надяваше, че е той. Не преставаше да мисли, че времето й изтича и скоро ще трябва да се върне в Англия. Отчаяно искаше да го види насаме. Искаше да говори за миналото, за тяхното минало. Искаше завинаги да се избави от призраците.


>	Четирийсета глава

	Чикита покани София да остане за вечеря, макар че Мария не можеше да се храни с тях.
	— Не искам да пропусна и секунда, докато си тук. Скоро ще си заминеш и кой знае кога ще те видя пак…
	Вечеряха навън, докато щурците огласяха нощта. Едуардо изглеждаше блед на призрачната светлина на свещите. Почти не говореше, скръбта бе вдълбала бръчки около очите му, скрити зад тъмни очила. Санти и София се отдадоха на спомени с Чикита и Мигел, а Клаудия отново слушаше безмълвно и само леко се усмихваше. Очевидно не искаше да изглежда твърде заинтересувана, нито пък да бъде обвинена в нелюбезност.
	Чикита и Мигел явно много се гордееха с Панчито. Беше висок, красив и чаровен като Санти. След като беше наблюдавал как Чикита се срива заради скандалната любовна история на Санти и как Фернандо избяга в Уругвай, беше положил цялото си старание, за да бъде майка му щастлива. Беше много привързан към нея, както и останалите деца. Тя ги обичаше безумно, те бяха целият й живот.
	Беше отличен играч на поло. Родителите му не можеха да се възпротивят срещу това, талантът му беше очевиден. Чикита не искаше нейният Панчито да порасне, но той отдавна беше излетял от гнездото.
	Соледад беше доверила на София, че той върти любов с дъщерята на Енкарнасион, Мария, която не само била омъжена, но имала дете, чийто баща можел да бъде всеки от селото.
	По време на вечерята Санти и София говориха сдържано. Отстрани не личеше какво напрежение стяга гърдите им, какво усилие полагат, за да се държат, сякаш ги свързва само старо приятелство. Смееха се, макар да им се плачеше, и говореха спокойно, макар да не искаха нищо друго, освен да изкрещят: „Какво чувстваш?“.
	Най-накрая София целуна братовчедите си за лека нощ. Клаудия стоеше пред остъклената врата, нетърпелива да остане насаме със съпруга си.
	— До утре, София. — Усмихна се, но очите й останаха хладни.
	В същия миг Санти пъхна листче хартия в ръката на София. Погледна я с копнеж и я целуна по страната. Клаудия не забеляза, понеже той беше с гръб към нея. София се запрепъва в мрака, притискайки бележката до гърдите си. Нямаше търпение да я прочете, но щом отвори юмрук и я видя, смачкана и пожълтяла от времето, разбра, че това е същата бележка, която му беше изпратила по Соледад преди двайсет и три години. Завладя я буря от емоции. Стисна здраво хартийката и продължи да върви в мрака.
	Чувствата на Санти не се бяха променили. Пазеше бележката й, била му е скъпа. И сега й я даде със същата настоятелност и потайност, както тя му я беше изпратила през онази ужасна нощ. Той я желаеше. Тя никога не бе преставала да го желае. Беше безсилна. Знаеше, че е греховно, ала не можеше да се спре.

	* * *

	Почувства се отново като дете, нарушаващо правилата. Докато решеше косата си и я сплиташе пред огледалото, отново бе на осемнайсет. Беше на хиляди километри далеч, погълната от живот, така различен от онзи, който споделяше със съпруга си и момичетата, че сякаш обитаваше въображаем свят, в който те нямаха място. В този миг нищо нямаше значение, освен Санти. Толкова естествено беше. Санти беше част от нея. Принадлежеше й. Беше го чакала двайсет и три години.
	На вратата се почука. Тя погледна часовника. Оставаха петнайсет минути до полунощ.
	— Влез — извика нетърпеливо.
	Вратата бавно се отвори.
	— Татко!
	Пако стоеше колебливо на прага. Тя не искаше да го покани, не можеше да закъснее за срещата със Санти, не и след като беше чакала толкова дълго.
	— Само исках да проверя дали си добре — промълви той и очите му обходиха стаята, сякаш се смущаваше да срещне погледа й.
	— Добре съм, татко, благодаря.
	— Знаеш ли, с майка ти сме щастливи, че си у дома. Тук ти е мястото — заговори той притеснено. Изглеждаше изнурен, за първи път в живота си не знаеше какво да каже. А винаги бе намирал подходящите думи.
	— Никога не съм го забравяла — отговори София. Мигом съжали за пропастта помежду им. Съжали, че животът така лесно променя хората. Изтича при него и го прегърна.
	— А сега да поспим, татко. Ще имаме много време за разговори. Изморена съм, денят беше дълъг. Ще поприказваме утре — каза мило, но решително.
	— Добре, лека нощ — прошепна той разочаровано.
	Беше дошъл да й каже нещо, което гризеше съвестта му от толкова години. Но то трябваше да почака. Той неохотно излезе от стаята. Чак като чу стъпките му по коридора, София осъзна, че на страната й е капнала сълза, когато я е целунал.

	* * *

	Тази нощ София нямаше нужда от фенерче — пълната луна посребряваше полето и тревите. Чувстваше се странно нереално, докато тичаше към дървото. Спомни си нощта, когато бързаше по същия път за последната си среща със Санти. Тогава беше тъмно и зловещо.
	Едва когато силуетът на дървото омбу се очерта на фона на тъмносиньото небе, изпита страх. Като наближи, тръгна по-бавно. Взираше се напред, но Санти го нямаше. Беше си представяла, че ще види подскачащия лъч на фенерчето му, както последния път. Този момент завинаги щеше да остане запечатан в паметта й.
	Беше закъсняла. Нима той не я чакаше? Побиха я ледени тръпки. Нямаше да го преживее, не, нямаше. Внезапно Санти излезе иззад дървото. Взряха се един в друг. Тя опита да разгадае изражението му, но в тъмнината не виждаше ясно лицето му.
	Чувствата надделяха над разума. Те се хвърлиха един към друг, прегърнаха се и заплакаха. Думите бяха излишни, ръцете казваха повече за копнежа, за съжалението, трупани години. София почувства, че наистина се е върнала у дома.

	* * *

	Нямаше представа кое време е, когато най-накрая се отпуснаха на земята удовлетворени и замаяни. А и не искаше да знае. Усещаше само ръката му, която си играеше с кичур коса, изплъзнал се от плитката й. Вдъхна аромата му и притисна лице до гърдите му. Чувстваше топлия му дъх на челото си и наболата му брада до лицето си. Нищо друго не съществуваше за нея, освен любимия й.
	— Разкажи ми, Чофи, какво се случи, след като замина?
	— Не знам откъде да започна.
	— Стотици пъти се питах какво бих могъл да направя.
	— Недей, Санти, не се измъчвай. До лудост си задавах същите въпроси и още не съм си отговорила. — Тя се подпря на лакът и сложи пръсти на устните му. Санти взе ръката й и я целуна.
	— Защо трябваше да те пращат толкова далеч? Можеше да постъпиш в пансион… или нещо подобно, но да те изпратят чак в Швейцария, беше твърде крайно решение, не знаех къде да те търся…
	София се загледа в измъченото му лице, в тъжните зелени очи, взиращи се в нейните в очакване на отговор.
	— Изпратиха ме надалеч, защото очаквах дете от теб — промълви с разтреперан глас. — Спомняш ли си, когато бях болна? Повикаха доктор Хигинс и той им каза, че съм бременна. Мама полудя. Татко като че ли ме разбираше, но и той се вбеси. Имаше само един изход, разбира се. Не можех да задържа детето. Нашата любов беше непозволена. Мама се тревожеше само, че ще посрамя семейството, и това беше по-важно от всичко друго. Мисля, че в онзи момент тя виждаше у мен самия дявол. Няма да го забравя, докато съм жива.
	— Успокой се, Чофи! Какво каза преди малко?
	— Скъпи Санти, бях бременна.
	— Била си бременна с моето дете? — заекна той, не можеше да осмисли думите й. Надигна се, притисна длан до челото си. — О, Чофи, защо не ми каза?
	— Мама и татко ме накараха да обещая, че на никого няма да казвам. Изпратиха ме в Женева да прекратя бременността. Не искаха никой да знае. Страхувах се, че ако ти кажа, ще търсиш правата си като баща, ще се изправиш срещу тях. Да беше ги видял! Не бяха същите хора. Реших да ти пиша, когато съм далеч и те няма как да се намесят.
	Не можеше да му признае, че е родила детето и се е отказала от него. Срамуваше се. Как да обясни, че е съжалила в мига, в който дойде на себе си през онази мрачна, зимна утрин в Лондон? Ще й повярва ли, че оттогава не е минал ден, без да мисли за Сантигито, без да се пита къде ли е и какво прави? Как да му каже, без да прозвучи коравосърдечно и лекомислено? В спомените му тя не беше такава. Затова го остави да повярва, че е махнала детето. Скри от него мъката си.
	— Мария! — промълви той.
	— Беше отдавна — каза София спокойно. Щеше да е жестоко да обвинява братовчедка си сега, когато умираше.
	Санти я притисна до себе си и тя разбра, че детето, което беше носила, неговото дете, ги свързва завинаги. Свързваше ги съжалението за всичко пропуснато.
	— Затова ли не се върна? Защото загуби детето ни?
	— Не се върнах, защото помислих, че не ме искаш, че си продължил напред и си намерил друга. Без теб Аржентина не ме интересуваше. Дойде момент, когато не исках да се върна от гордост.
	— Но ми вярваше, нали?
	— Исках, ала след време загубих надежда. Ти беше толкова далеч… не знаех какво си мислиш. И чаках. Чаках дълги години.
	— О, Чофи, трябваше да се върнеш! Щеше да видиш как тъгувам за теб. Бях изгубен без теб! Чувствах се безпомощен. Не знаех как да те намеря. Нямах представа къде си, иначе щях да ти пиша.
	— Сега вече знам. Не ми бе минавало през ум, че Мария би могла да унищожава писмата ми.
	— Понеже не ги получавах, нямаше как да отговоря. Не знаех къде си. Мария ми призна преди години, но тогава вече беше твърде късно. Години се бе измъчвала от разкаяние, затова и бе престанала да ти пише. Не е имала смелост да ти каже. — Усмихна се горчиво. — Не мога да повярвам, че така лесно ни разделиха… Най-накрая се предадох. Иначе щях да полудея. Помислих, че си намерила друг. После се появи Клаудия и трябваше да взема решение дали да подредя живота си с нея, или да чакам теб. Избрах живот с нея.
	— Щастлив ли си?
	— Щастието е относително. Мислех, че съм щастлив, докато не те видях в болницата.
	— Санти, толкова съжалявам!
	— Сега съм щастлив.
	— Сигурен ли си?
	— Съвсем сигурен! — Той обгърна с длани лицето й и я целуна по челото. — Боли ме, като си помисля колко си страдала сама в Швейцария. Искам да ми разкажеш всичко, абсолютно всичко. Имаме да наваксваме години. Искам да споделя всяка минута от тях с теб. Искам да разбера какъв е бил животът ти, все едно съм бил с теб.
	— Ще ти разкажа всичко за Швейцария, всяка подробност.
	— Трябва да поспиш.
	— Така ми се иска да прекараме цялата нощ заедно!
	— Знам. Но ти се върна. Хиляди пъти си представях как се връщаш.
	— Представяше ли си, че ще стане точно така?
	— Не, мислех, че ще съм ти ядосан. Но като те видях, почувствах, сякаш сме се разделили вчера. Изобщо не си се променила. — Погледна я с такава нежност, че очите й се напълниха със сълзи.
	— Обичам това старо дърво — промълви тя и извърна глава, за да скрие сълзите си. — То е свидетел на нашата скръб, на нашата любов, на нашето желание и удоволствие. Никой не знае повече от това старо омбу.
	Той въздъхна и я притисна до себе си.
	— Не разрешавам на моите деца да идват тук.
	— Знам, синът ти ми каза.
	— Глупаво е, наистина. Страхувах се, че това ще ме извади от релси. Не исках моите деца да заживеят във въображаем, вълшебен свят като нас.
	— Знам, но за мен това дърво означаваше много повече — прошепна София. — Беше нашето тайно място, нашето малко царство. За мен то завинаги ще символизира идиличното ни детство. Свързано е с всеки мой спомен. Виж, сега прибавихме още един.
	— Предполагам, че съм постъпил глупаво.
	— Не, но въпреки това не мисля, че децата ти ще пострадат, ако им разрешиш да идват тук. Спомняш ли си колко обичахме да се катерим?
	— Да, тогава беше много пъргава.
	— Тогава ли? И сега мога да се изкатеря за секунди.
	Изкатериха се заедно на дървото. Когато стигнаха до върха, далеч на изток се появи слънцето и лъчите му позлатиха нощната тъма.


>	Четирийсет и първа глава

	_Събота, 8 ноември 1997 г._
	София се събуди по пладне от птичия хор и за момент я обхвана нереалното чувство, че изминалите двайсет и три години са били само сън. Беше се страхувала да мисли за миналото си заради болезнената носталгия, която щеше да я погуби. Но сега страховете й изглеждаха неоснователни. Позволи си да си припомни мигове от ранните си години. Образите летяха пред вътрешния й взор като на кинолента. Не искаше да става. Сърцето й копнееше миналото да се превърне в настояще.
	Отвори очи и първото, което видя, беше куфарът. Но след това усети аромата на Санти по кожата си, по устните и по ръцете си, притисна ги до лицето си и вдъхна дълбоко, наслаждавайки се на всеки миг от спомена. Беше се върнала. Санти още я обичаше. Изведнъж лицето на умиращата Мария я върна грубо в действителността.
	Времето за закуска отдавна бе минало и на София не й хрумна, че баща й дълго я е чакал на терасата. Соледад й каза по-късно. Но София мислеше само за Санти. Натъжи се, че е оставила баща си да я чака напразно, ала разкаянието й бързо изчезна, когато се запъти към дома на Чикита. Мина покрай Анна, която четеше, седнала на слънце с широкопола шапка. Майка й знаеше къде отива, затова не беше необходимо да обяснява.
	От къщата се чуваше музика — валс от Щраус. Мария седеше на терасата, завита с одеяло, с широкопола шапка, украсена с цветя. София забеляза, че страните й са леко поруменели и очите й блестят от щастие. Болната протегна ръка към нея и лицето й засия.
	— Изглеждаш много по-добре — радостно възкликна София и се наведе да я целуне.
	— Чувствам се по-добре.
	Като гледаше измършавялото й, но лъчезарно лице, София беше сигурна, че Мария ще живее. Отказваше да повярва, че това прекрасно същество ще им бъде отнето.
	— Изморяваш ли се от суетнята около теб? — попита я. Не искаше Мария да се чувства длъжна да говори с нея.
	— Малко. Не искам всички да се въртят около мен, докато чакат да умра. — Тя тъжно се усмихна и извърна очи.
	— Знаеш, че стават чудеса. Изглеждаш толкова по-добре — осмели се да й вдъхне надежда София.
	— Ще бъда много щастлива, ако стане чудо. В болницата човек се чувства вече умрял.
	— Мария, нека да поговорим за отминалите дни.
	— Не, предпочитам да ми разкажеш как живя през тези двайсет и три години. Ще затворя очи, а ти ще ми разкажеш някоя чудна история.
	София се облегна назад и заописва живота, който двете трябваше да изживеят заедно, докато накрая братовчедка й задряма.
	Както винаги, в събота имаше барбекю. Ветрецът носеше познатия мирис на печено месо и наденици, докато цялото семейство се събираше под високите евкалиптови дървета. Мария се бе прибрала вътре с болногледачката, тъй като нямаше да понесе врявата. София беше забравила колко шумни са традиционните съботни обеди. Санти дойде с Панчито и през цялото време, докато тя разговаряше с другите, долавяше всяко негово движение и всеки жест. Почти не съзнаваше какво казва — разчиташе, че думите имат свой живот.
	Със Санти не бяха забравили да общуват тайно, с погледи, без никой да забележи. Жестове, обикновени за всеки друг, за тях имаха специален смисъл. Двамата със Санти преживяваха отново миналото, докато всички около тях бяха се променили. София чувстваше същото както някога, ранчото изглеждаше същото, ароматите бяха същите и все пак нещо се беше променило. Само че тя още не беше готова да го приеме. Докато се намираше близо до Санти, като че ли всичко беше нормално.
	Малката Клара беше очарована от нея. Искаше да й направи впечатление, дори стана и обиколи масата на ръце. Майка й само се усмихна и я посъветва да запази номерата си за по-късно, когато няма опасност гостите да видят какво е обядвала. Малката се изкиска и заподскача към стола си.
	София я остави да бърбори, ахкаше в подходящите моменти, същевременно слушаше разговорите около себе си. Усещаше присъствието на Клаудия, изискана дори по риза и джинси. Знаеше, че и тя не пропуска нито един неин жест. Няколко пъти погледите им се срещаха, обаче Клаудия веднага извръщаше очи. Тема на разговорите беше Мария. Чикита радостно обясняваше колко по-добре изглеждала днес дъщеря й и как няма по-хубаво от дома, затова се е съвзела. Изглеждаше обнадеждена, ала в погледа й се четеше тъга. После заговориха за миналото. Тяхното минало беше чуждо за София и тя изпита странното чувство, че е външен човек. Да, беше се върнала след толкова години доброволно изгнание, ала беше пропуснала толкова много, че можеше да общува само със Санти. Братовчедите й искаха да научат как е прекарала изминалите две десетилетия, но животът й нямаше нищо общо с техния, затова с две изречения задоволи любопитството им, след което почти нямаше какво да си кажат. Само двамата със Санти не бяха се променили. Когато й предложи да играят поло след състезанието, на нея й олекна. На Клаудия не й оставаше друго, освен да ги наблюдава безпомощно. Санти обяви още, че няма да ходи на църква, за да остане при сестра си. София обаче знаеше истинската причина. Видя как Чикита леко се смръщи. Навярно и тя знаеше или поне подозираше какво се върти в главата на сина й — та нали го познаваше по-добре от всички? София се престори, че не забелязва погледа й и отиде в прохладната си стая с намерението да подремне. През прозореца видя как по-големите деца са си сложили бански и отиват към басейна. Прииска й се да ги придружи, само че се чувстваше замаяна от виното и от жегата. Изведнъж се почувства престаряла и това бе логично. Когато живееше в „Санта Каталина“, беше дете; за първи път бе тук като зряла жена.

	* * *

	— Сантигито играе добре, нали? — отбеляза гордо Санти, докато синът му галопираше из игрището.
	— Същият като баща си е — усмихна се София.
	— Спомняш си, нали?
	Тя кимна. Искаше й се да бъде някогашното момиче, да яхне кон и да се включи в мача, само че това беше невъзможно. Всъщност може и да беше забравила да играе.
	С Чикита седнаха на тревата и — о, чудо! — Анна седна при тях. Отначало се държаха сковано, после се появи Клара и ги разсмя с лудориите си.
	— София, ти беше като нея — заяви Чикита.
	— Вярно е — кимна Анна. — Трудно дете беше.
	И на София й беше трудно да разговаря с нея. Избягваха определени теми, чувствайки се като кънкьори на заледено езеро, които се страхуват ледът да не се пропука. Колкото и да не искаше, София още обвиняваше майка си, задето я беше прогонила от родния дом. Беше я лишила от живота, който можеше да има в „Санта Каталина“. Никога нямаше да й прости! Затова водеха учтив разговор, а Чикита бързаше да смени темата всеки път, когато усетеше, че се плъзгат по тънък лед.
	— Ще ни разкажеш ли за децата си, София? — подхвърли в момент, в който отново усети надвисналата опасност.
	— Като всяка майка ще кажа, че са очарователни. Англичанки до мозъка на костите си. Дейвид е фантастичен баща и ужасно ги глези. За него са ангелчета.
	— А за теб?
	— Понякога не са толкова прелестни — усмихна се тя. — Онър е буйна, каквато бях аз навремето, а пък Индия обича да си стои вкъщи при конете.
	— Значи сега знаеш какво трябваше да изтърпя — поусмихна се Анна.
	— Да, знам. Няма магическа формула за справяне с децата. Те имат своя индивидуалност, която не можеш да контролираш.
	— Така е — кимна Анна и изведнъж след толкова много години двете осъзнаха, че имат обща тема за разговор. И двете бяха майки.

	* * *

	Щом мачът свърши, неуморният Санти пришпори коня си към София и Чикита, които разговаряха за Мария и си спомняха миналото.
	— Мамо, бъди така добра и ми отстъпи София за малко.
	— Добре, Санти — отвърна Чикита и стана. Понечи да каже още нещо, но се отказа и само въздъхна. — Ще нагледам Мария. Довиждане, до после.
	Санти придружи София до мястото, където Хавиер чакаше с кобилата Невинна. София ловко се метна на седлото. Беше прекрасно отново да язди и да препуска игрището след топката.
	— Същото е като да караш колело! — извика възторжено, като откри, че не е забравила да играе.
	— Позагубила си форма, дебеланке! — подразни я той, профучавайки край нея.
	— Ще ти покажа аз на теб… дъртако!
	— Дъртак ли? Ще има да се каеш за това, Чофи!
	София обърна коня и в тръс се насочи към дървото омбу. Санти знаеше накъде го води и на драго сърце я последва. Настигна я и двамата запрепускаха редом, като се усмихваха един на друг, занемели от щастие.
	Най-накрая спряха под дървото.
	— Спомняш ли си твоята приказка за скъпоценния дар — настоящето? — подхвърли тя и скочи от коня.
	— Да.
	— Е, аз наистина живея в настоящето, точно сега, точно тук.
	— И аз — прошепна Санти, пристъпи зад нея и я прегърна. Загледаха се в небето, сливащо се с хоризонта, докато цветовете му бавно се променяха.
	— Сега забелязвам всичко. Щурците, безбрежното небе, безкрайната равнина, ароматите. И си давам сметка колко ми е липсвало.
	Той я целуна по шията.
	— Когато се върнах от Америка, Аржентина ми се стори променена. Или по-скоро си беше същата, но и най-дребните подробности ми правеха впечатление. Виждах я по различен начин.
	— Сега разбирам какво имаш предвид.
	— Радвам се, че те научих на нещо — пошегува се той.
	Замълчаха. София се стараеше да не мисли за бъдещето, макар дълбоко в себе си да знаеше, че ще настъпи момент, когато ще трябва отново да се раздели с всичко, което обичаше тук.
	Санти я обърна към себе си. София впери поглед в зелените му очи и почувства, че прониква в душата му. Знаеше какво мисли, разбираше дълбочината на чувствата му. Изглеждаше тъжен — влюбените често изпадаха в меланхолия, както те двамата сега. Санти я целуна и този път усещането така я разтърси, че ако не бяха облегнати на дървото, нямаше да се задържи на крака. Любиха се бързо, без да свалят дрехите си. „Като прелюбодейците“ — помисли си София. Беше някак първично. Сега и двамата бяха обвързани, любовта им бе по-опасна и времето да са заедно беше ограничено. Вече не бяха невинни младежи, а зрели, опитни хора, което натъжаваше София, но и я възбуждаше.
	— Как ми се иска да поплувам — каза той, докато си закопчаваше панталона.
	— И на мен! Дали ще има някой там?
	— Дано да няма. — Той притисна длани до влажните й страни и я целуна. — Отново се чувствам пълен с живот, Чофи!
	Докато върнат конете, слънцето се бе скрило. Прокраднаха се до басейна — за щастие нямаше жива душа, повърхността беше гладка като огледало. Бързо захвърлиха дрехите си, безшумно се гмурнаха под водата, а когато отново излязоха на повърхността, се прегърнаха.
	— Къде ще кажеш, че си бил? — попита тя.
	— Мама ще разбере точно къде съм бил. Ще й кажа истината, но ще пропусна пикантните подробности.
	— А какво ще обясниш на Клаудия?
	Санти се намръщи:
	— Неприятно ми е да мамя. Не го е заслужила.
	На София й се прииска да не бе споменавала името й.
	— Знам, и на мен не ми харесва да мамя Дейвид — промълви. — Да не мислим за това. Спомняш ли си скъпоценния дар? — пошегува се, но настроението беше помрачено, и двамата изпитваха чувство за вина. Поплуваха малко, после излязоха от водата и седнаха край басейна.
	— „В“ за виновен, нали? — прошепна тя съчувствено.
	— Да — отговори той, като я притисна към себе си. — Но без „С“ за съжаление.
	— Никакво ли?
	— Никакво. Утре сутрин нали ще дойдеш рано?
	— Разбира се, но искам да прекарам колкото може повече време с Мария. Тя изглежда много по-добре, отколкото в болницата.
	— По-добре е. Но, Чофи…
	— Да?
	— Тя ще умре. — Гласът му потрепери.
	— Стават…
	— … чудеса ли? — изхлипа той.
	София се почувства безпомощна. Не съществуваха думи, с които да го утеши. Всъщност… може би имаше, ала тя не можеше да ги изрече. Затова го прегърна и прошепна:
	— Санти, любими, поплачи. Ще ти олекне.
	И нейните сълзи закапаха, но тя стисна зъби, за да не се разридае. Знаеше, че ако даде воля на чувствата си, ще рухне. Нещо повече — сълзите й нямаше да са само за Мария.


>	Четирийсет и втора глава

	Когато София се прибра, родителите й я чакаха на терасата с Рафа и Хасмина. Обясни им, че първо ще се изкъпе и преоблече, и попита дали е удобно да се обади на съпруга си. Всъщност не й се искаше, но знаеше, че Дейвид ще се разтревожи, ако не се чуят.
	— Как е братовчедка ти? — попита той.
	— Отива си, но поне ще прекарам малко време с нея.
	— Скъпа, остани колкото искаш. Момичетата са добре, всичко е наред, само че им липсваш.
	— И те ми липсват — каза тя, засрамена, че е забравила децата си.
	— Онър изпълнява главната роля в училищната пиеса. Тя е на седмото небе, защото на прослушването се явили седемнайсетгодишни, а тя е само на четиринайсет. Опасявам се, че твърде много се фука.
	— Не знам на кого прилича…
	— Ето, иска да говори с теб — каза Дейвид.
	Когато Онър зачурулика в слушалката, сърцето на София се сви от чувство за вина.
	— Здравей, мамо. Дадоха ми главната роля в „Бялата вълшебница“! Няма да имам време за уроците.
	— Нищо ново — подсмихна се София. — Как е Индия?
	— Татко каза, че е по-добре да не говори с теб, понеже се натъжава — съобщи Онър с тон на по-голяма и по-отговорна дъщеря.
	— Тогава ще я разцелуваш ли от мен? И двете много ми липсвате.
	— Ама нали скоро ще се върнеш у дома?
	— Разбира се, мила. Много скоро — излъга София. — Ще ми дадеш ли пак баща си? Много целувки и на двете ви.
	Онър й изпрати звучна целувка, после в слушалката отново се чу гласът на Дейвид.
	— Индия добре ли е? — попита загрижено София.
	— Не се тревожи, всичко е наред. Струваш ми се унила, скъпа. Съжалявам, че не съм до теб.
	Съчувствието му я подразни, затова побърза да каже:
	— Да затваряме вече. Разговорите са скъпи. Кажи на момичетата, че ги обичам.
	— Разбира се. И се грижи за себе си, мила.
	Разговорът остави горчив вкус в устата й. Отврати се от лицемерието си и от способността си да лъже така убедително. Дейвид й беше опора, обграждаше я с толкова любов… Милите му думи по телефона я накараха да се почувства по-долна и по-лоша от всякога. Ала когато след няколко минути излезе при другите на терасата, Англия остана далеч и тя отново беше в Безценното настояще, близо до Санти.
	Вечерята беше много приятна. София харесваше Хасмина и двете разговаряха като стари приятелки.
	— Живеем от днес за утре и това е ужасно — промълви Хасмина. — И не знаем колко ще продължи това мъчително очакване. Утре вечер шофьорът ще закара децата в Буенос Айрес, но ние ще останем… до края. Знаеш ли, Мария е много щастлива, че дойде. Липсваше й. Често говореше за теб.
	— Ние много се обичахме. Тъжно е, когато животът не е такъв, какъвто сме се надявали да бъде.
	— Винаги ни поднася нещо неочаквано, но затова е приключение. Не мисли какво си пропуснала, а за онова, което имаш.
	Рафаел се намеси в разговора им:
	— Докога ще останеш, София?
	— Не съм решила.
	— Ще останеш колкото искаш — обади се Пако. — Тук е твоят дом, София, тук ти е мястото.
	— Имаш право, татко. Казах й, че е трябвало да доведе съпруга си и децата си. Не може да изчезне с години, да се върне и после пак да ни изостави! — възкликна Рафаел.
	София погледна майка си, която седеше в другия край на масата. В същия момент Анна вдигна очи. Погледите им се срещнаха. София се помъчи да отгатне мислите й, обаче лицето на Анна беше непроницаемо.
	— Аугустин заживя в Америка… не разбирам днешните млади хора. — Пако поклати побелялата си глава. — Навремето семейството беше сплотено.
	— Навремето положението в тази страна е налагало да сте сплотени. Не сте знаели кога някой от семейството ще бъде арестуван — каза мрачно Рафаел, спомняйки си Фернандо.
	— Времената бяха тежки, отвличанията на деца бяха почти ежедневие. Безпокояхме се за вас — намеси се Анна. — Особено за София, която все изчезваше със Санти и с Мария.
	— Не разбирах защо се тревожеше толкова много, мамо. Мислех, че си параноичка — промълви София.
	— Наистина не разбираше. Според теб нарочно ти вгорчавах дните. Но всъщност моят живот бе горчив.
	— Съжалявам, мамо — каза София и с изненада осъзна, че е искрена. Никога не се бе поглеждала през очите на майка си. Но сега и тя беше майка, и тя постоянно се тревожеше за дъщерите си. Внезапно и за първи път в живота си изпита съчувствие към Анна. И се натъжи, като си помисли колко години са пропуснали във вражда и недоразумения.
	След малко стана, извини се, че е уморена, и си отиде в стаята. Легна си и се опита да заспи, обаче сънят не идваше. Копнееше за Санти. Питаше се колко време имат. Знаеше, че рано или късно ще трябва да го напусне. Дали пък нямаше някаква възможност да заживеят заедно? Не го ли заслужаваха, след като толкова години бяха копнели един за друг? Най-накрая се отчая и отметна завивките. Искаше да види Санти. Искаше да се увери, че няма да се разделят, след като отново се намериха. Облече халат, на пръсти излезе от къщата и се запромъква под сенките на дърветата, за да се скрие от ярката светлина на луната. Росата намокри босите й стъпала. Не знаеше коя е стаята на Санти и как ще го събуди, без да събуди и жена му. Обиколи едноетажната къща, като се плъзгаше край стените. Повечето прозорците бяха с кепенци. Естествено, не можеше да види през тях, така че нямаше как да разбере коя стая на кого е. Стигна до терасата и спря. Не знаеше какво да прави. Канеше се да се откаже, но зърна червена светлинка в мрака и чу мъжки глас:
	— Бях отказал цигарите преди години…
	— Санти! Какво правиш тук? — ахна София.
	— Това е моят дом… ти какво правиш тук?
	— Дойдох да те видя. — Тя изтича на пръсти до пейката и седна до него.
	— Луда си! — засмя се Санти. — Но тъкмо затова те обичам.
	— Не можах да заспя.
	— И аз.
	— Какво ще правим?
	— Не знам.
	Той въздъхна и загаси цигарата. Прегърна София и притисна лицето си до нейното.
	— Няма да понеса всичко да свърши, не и когато се намерихме отново — промълви тя.
	— И аз си мислех същото. Иска ми се да бяхме избягали преди толкова много години. Може би имахме само един шанс и го пропиляхме.
	— Не говори така. Човек сам кове съдбата си.
	— Много си смела, как ти дойде на ум да дойдеш тук. Дано някой друг не страда от безсъние — промълви Санти.
	— Колко време имаме? — попита престорено спокойно тя — не искаше да издаде отчаянието си.
	— Утре вечер Клаудия ще заведе децата в Буенос Айрес — отвърна й, но тя не разбра дали е изтълкувал погрешно въпроса й. — Трудно й е.
	— Защо?
	— Ами, ти се появи ненадейно.
	— Знае ли за нас? — полюбопитства София и изпита удоволствие, задето е вгорчила живота на Клаудия.
	— Знае, че някога сме били любовници. Както можеш да предположиш, трудно е да се опази в тайна такъв скандал. Не исках да я държа в неведение за нещо, което всички знаят. Исках да бъда честен и да й кажа истината: че нашата история не е била мръсна и недостойна, че сме се обичали истински. Клаудия запълни празнотата в моя живот, Чофи. Дари ми щастие, когато вече не вярвах, че някога отново ще бъда щастлив.
	— Какво искаш да кажеш? — изрече тя бавно, макар да се досещаше. Санти я целуна по слепоочието и въздъхна:
	— Не зная, Чофи. Не искам да я наранявам.
	— Добре, да не мислим за това сега. — София се опита да си внуши, че все още има надежда. — Не е необходимо да взимаме решения. Нека да се радваме, че сме заедно — аз, ти и Мария.
	— Ясно… не е необходимо да взимаме решения — повтори той.
	Когато София се върна в стаята си, зората вече обагряше небето в нюанси от синьо до розово. Тя се зарече да не мисли за бъдещето, защото изпитваше ужас да се изправи лице в лице с неизбежното.
	Разбира се, събуди се късно, но този път знаеше къде се намира. Облече къса лятна рокля и излезе на терасата, вече напечена от безмилостното слънце. Хасмина, Рафаел, Анна и Пако седяха под чадърите и четяха, децата и братовчедите им лежаха по корем на тревата и рисуваха. София се запита такъв ли щеше да е животът й, ако се бе върнала? Щеше ли да е възможно да заживеят със Санти и с малкия Сантигито? Изпита болезнен копнеж и се запита къде ли е синът й. Би трябвало да е на двайсет и три години — млад мъж. И да се срещнеха, нямаше да се познаят…
	Сподави старата болка, поздрави семейството си и седна на масата. Почти веднага се появи Соледад с чай, препечени филийки, желе от дюли и сирене. През цялото време София копнееше да настъпи моментът, когато Клаудия ще замине за града. Никой не говореше. Всеки беше потънал в своя свят и София си спомни онези невинни дни от младостта, когато техният свят беше и неин. Пако четеше неделните вестници, малки, кръгли очила бяха кацнали на орловия му нос. Той усети изпитателния й поглед, вдигна очи и й се усмихна. Ала София пак се почувства като натрапница. Някога и тя принадлежеше към техния свят, но сега споменът за тази близост беше избледнял и тя не можеше да си представи как се е чувствала тогава… На терасата с подскоци се появи Клара да им покаже рисунката си — много сполучлива за дете на нейната възраст.
	— Ама ти си прекрасна художничка! — възкликна София. — Кой те научи да рисуваш?
	— Никой… обичам да рисувам. В училище съм най-добрата по рисуване. Обаче ще стана актриса. — Изведнъж лицето й помръкна.
	София погледна нежното личице и се усмихна.
	— Художничка ли ще станеш, като пораснеш?
	— Не — отговори решително Клара. — Ще стана актриса. — Изведнъж лицето й помръкна: — Връщам се в Буенос Айрес тази вечер.
	— Но ти обичаш да ходиш на училище, а и в края на другата седмица пак ще дойдеш.
	— Ти ще бъдеш ли тук?
	— Разбира се — отвърна София, за да не разочарова детето. Не знаеше кога ще замине и не искаше да мисли по този въпрос.
	— Вече тук ли ще живееш? Татко каза, че ще останеш при нас… Я, кабриолетът идва.
	Наистина измежду дърветата се появи кабриолетът, на капрата беше Пабло. Като наближиха, той дръпна юздите. Пако се приближи до конете, потупа ги по шиите и се обърна към София.
	— Искаш ли да ме придружиш? — обърна се към нея.
	— И аз, и аз! — изчурулика Клара, захвърли блока за рисуване и заподскача към дядо си.
	— С удоволствие — отвърна София.
	Баща й седна на капрата, вдигна Клара, сложи я да седне до него, от другата му страна седна София. Той подаде юздите на малката, като търпеливо й показа как да ги използва.
	— Гледат ли ни? Гледат ли ни? — прошепна Клара, докато обръщаше конете.
	— Всички гледат само теб, скъпа — отговори Пако и София си спомни, че някога й казваше същото.
	Навлязоха в парка. София съжали, че се отдалечават от къщата на Чикита. Безумно й се искаше да види Санти и й беше трудно да мисли за каквото и да било друго. Баща й слушаше търпеливо внучка си, която бърбореше, без да си поема дъх. Най-накрая, когато в разговора им настана пауза, той се обърна към София:
	— Едно време обичаше да караш кабриолета.
	— Спомням си, татко.
	— А помниш ли мача за купата на „Санта Каталина“?
	— Как да го забравя? Добре че Аугустин падна, иначе никога нямаше да ми разрешиш да играя.
	— Грешиш. Но майка ти ненавиждаше да гледа как играеш поло. Не можеше да се примири, че ти порасна, свързана с тази земя. А тя винаги се чувстваше като чужденка. — Той се извърна и срещна погледа й. София прочете съжаление в очите му.
	— Дошла е тук доброволно, нали? — промърмори.
	— Клара, виж, другите деца са на люлките — каза Пако. — Искаш ли отидеш при тях?
	Малката веднага се съгласи — беше й омръзнало да „кара“ кабриолета.
	София разбра, че баща й иска да говори с нея насаме, и се наежи. Той подкара конете и промълви, без да откъсва очи от пътя:
	— Не ми беше лесно…
	— Кое? — озадачи се София.
	Пако не отговори веднага, сякаш си събираше мислите. След малко каза:
	— Обичам майка ти. Преживяхме трудни моменти. Тя се затвори в себе си, когато ти замина. Знам, че изглежда студена. Липсва й самоувереност. Заради теб тази нейна несигурност се задълбочи.
	— Какво имаш предвид? — попита изненадано София.
	— Чувстваше се изолирана, не се вписваше в нашия начин на живот. А теб всички обожаваха.
	— Но все пак ме обичаше, нали? — попита София и се смая от думите си, като че не беше ги изрекла тя.
	— И още те обича. Обаче…
	София интуитивно усети, че той се кани да й разкрие някаква ужасна тайна.
	— Опасявам се, че до известна степен аз нося вината за… сложните отношения помежду ви. Много отдавна исках да ти го кажа.
	— Как е възможно да си виновен? Винаги си ме защитавал. Винаги си бил до мен. Всъщност ме глезеше през повечето време.
	— Виж, когато майка ти беше бременна с теб, ние с нея имахме проблеми. — Той се помъчи да намери подходящите думи и София изведнъж се досети какво ще последва. — Отношенията ни бяха обтегнати. Не издържах. И двамата бяхме много нещастни.
	— Изневерил си й, така ли? — прекъсна го и той внезапно се приведе — навярно изпита облекчение, задето не му се наложи сам да го изрече.
	— Да — гузно отговори баща й и по тона му пролича, че още се разкайва. „Боже мой, нима това е някаква лоша семейна традиция? — помисли си София. — Нима и аз вървя по неговия път?“
	— Влюбих се в майка ти — продължи Пако — защото не познавах друга като нея. Беше свежа, безгрижна, така естествена, че е трудно да се опише. След като я доведох в Аржентина, всичко се промени. Анна се превърна в друг човек. Упорствах, не я пренебрегвах, но тя ставаше все по-хладна и резервирана. Потърсих утеха в прегръдките на друга жена. Майка ти така и не се съвзе след моята изневяра.
	И двамата се умълчаха, потънали в тъжни размисли. Чак сега София разбра защо родителите й са били така жестоки с нея, когато е престъпила границите на позволеното. Наказвайки нея, майка й е наказвала баща й заради любовта му към друга жена. Горкият Пако е изпитвал твърде силно чувство за вина, за да й се противопостави.
	— Как е могла да обвинява детето си, само защото е било родено в тежък период от живота й? — възкликна София. — Не мога да повярвам, че ме е мразела, понеже съм й напомняла за твоята изневяра.
	— Никога не те е мразила, София. Никога. Но й беше трудно да се сближи с теб. Опитваше се. Ревнуваше, защото те обичах безусловно, както и дядо ти ОʼДуайър. Навярно си беше внушила, че си й отнела двамата най-скъпи мъже в живота й.
	— Двамата най-скъпи мъже в живота на мама винаги са били Рафа и Аугустин — намръщи се тя. — Не вярвам, че се е опитвала да се сближи с мен.
	— Много съжалява за миналото.
	— Наистина ли?
	— Копнееше да се върнеш.
	— Бях дете, когато ме прогонихте. Бях отчаяна. Не исках да се отказвам от вас, но всички вие се отказахте от мен. Чувствах се много виновна, че съм се забъркала в такава каша. Вие бяхте безкрайно разочаровани. Мислех си, че ще е по-безболезнено за вас, ако никога повече не ме видите.
	— Съжалявам, скъпа. Няма как да върнем времето назад. Ако можех, уверявам те, че бил дал мило и драго това да се случи. Уви, трябва да живеем с грешките си, София. Само че не ми е лесно.
	— И на мен — промълви тя.
	— Да те оставя ли у Чикита? Тъкмо ще се видиш с Мария — попита той и обърна конете.
	Като спряха пред къщата на Чикита, София го погледна. Изненада се, когато за първи път, откакто беше пристигнала, видя в очите му добре познатите й закачливи пламъчета и почувства как се завръща онази близост помежду им, за която не бяха необходими думи. Едва сдържа сълзите си, а когато той докосна ръката й, пак стана неговото момиченце. Приведе се към него и го прегърна, неспособна да сдържи чувствата си. А той я притисна до себе си както едно време.


>	Четирийсет и трета глава

	София проследи с поглед Пако, който обърна кабриолета и потегли обратно към горичката. Като малка не се съмняваше, че родителите й са свързани чрез нещо по-важно от тях самите. Всички деца вярват, че родителите им живеят само заради тях, и макар отношенията с майка й да бяха обтегнати, не беше предполагала, че бракът на една семейна двойка може да е изпълнен с трудности и подводни скали. Всъщност не беше мислила за другиго, освен за себе си; беше твърде заета да се ожалва.
	Горещината беше нетърпима, обедното слънце грееше безмилостно и тя присви очи. Беше и много влажно, цялата лепнеше. Щеше да е чудесно да вземе душ или да поплува в басейна.
	Влезе в къщата. Тишината и хладината й подействаха успокояващо, след секунди очите й се приспособиха към полумрака. Откъм края на коридора долитаха приглушени гласове. Тя тръгна към стаята на Мария, но някой хвана ръката й, докато минаваше край една открехната врата и я дръпна в стаята. София се сепна, но преди да изкрещи, Санти впи устни в нейните. Въпреки абсурдната ситуация, изведнъж я напуши смях, ала горещите, чувствени устни на любимия й заглушиха смеха й.
	— Обеща да дойдеш рано, къде беше? — прошепна той след малко.
	— Татко ме заведе на разходка с кабриолета… Ох, гъделичкаш ме — промълви, когато Санти я целуна по шията.
	— Чаках те цяла сутрин! Знаеш как да подлудиш някого.
	— Санти, не беше нарочно. Татко искаше да останем насаме. Радвам се, че отидох.
	Той пъхна ръце под роклята й и плъзна длани по тялото й. Докосването му мигом възпламени страстта й.
	— Значи е минало добре? — прошепна й.
	— Отново сме близки, Санти. Той не беше многословен, но се разбираме както преди.
	Той запретна роклята до кръста й и я притисна до хладната стена:
	— Искам те, Чофи. Сега, на мига!
	— Не бива. Не и под един покрив с Мария — опита се да възрази тя, но желанието му сякаш се подсилваше от опасността някой да ги открие.
	Пръстите му проследиха очертанията на тялото й, докоснаха най-тайните й местенца, докато тя не загуби и дар слово, и сили да го отблъсне. Задръжките й паднаха, стана безразсъдна; вече не я беше грижа дали ще ги заловят, защото сексуалната наслада бе прогонила всички други усещания. Благодарение на Санти отново се чувстваше млада, жизнена, самоуверена, отново беше момичето, което се беше опитала да забрави, също като миналото. Ласките му я подлудяваха, безсрамните му пръсти, докосващи най-съкровените й кътчета, я възбуждаха до лудост. А Санти искаше да вдъхва мириса й, да усеща вкуса й, да й се наслаждава — в похотта му имаше нещо почти животинско. Докато я обладаваше, светът извън малката стая престана да съществува.
	— Не мога да отида в този вид при Мария — прошепна тя накрая.
	— Шшшт. — Той запуши с длан устата й и двамата затаиха дъх: някой се приближаваше по коридора. София изтръпна. Вече виждаше ужасеното лице на Клаудия, разочарованието в погледа на баща си, представяше си как отново ще бъде прогонена позорно. Сърцето й биеше до пръсване, струваше й се, че ударите му ехтят из цялата къща. Обаче, който и да беше отвън, мина покрай вратата и стъпките заглъхнаха по коридора.
	София се притисна към Санти. Той си пое дълбоко въздух и я целуна по челото:
	— Извадихме късмет.
	— Господи, какво правим?
	— Онова, което очевидно не бива да правим. Да изчезваме оттук.
	— Но аз дойдох да видя Мария, знаеш.
	— Ами, добре, вместо нея, видя мен — усмихна се той и добави: — Да знаеш само на какво приличаш! Не можеш да се появиш в този вид.
	— Къде да отидем? Все някой ще ни види.
	Санти се позамисли, после каза:
	— Отиди в банята, наплискай си лицето и се среши. Изглеждаш адски секси, като си така поруменяла и разчорлена, обаче Мария веднага ще се досети какво е станало. Ще се видим при нея.
	— Добре.
	— Изчакай да проверя дали е безопасно да излезем — прошепна той, но не помръдна. Обгърна с длани лицето й и пак я целуна. После хвана ръката й и я сложи отпред на панталона си. — Готов съм да започна отново.
	Тя тихо се засмя.
	— Глупчо, и ти не можеш да се появиш в този вид, обречени сме да останем тук.
	Ситуацията беше абсурдна и двамата прихнаха. Имаше опасност да ги открият и всичко да отиде по дяволите, но се смееха като ученици. Най-накрая той пристъпи до вратата, открехна я и надникна навън.
	— Хайде! — прошепна. На пръсти се прокраднаха по коридора. София се вмъкна в банята, той продължи към стаята на сестра си.

	* * *

	София се облегна на вратата да се съвземе. Още чувстваше ласките му, още бе възбудена. Зърна отражението си в огледалото и разбра какво имаше предвид Санти. Лицето й беше пламнало, очите й искряха. Приличаше на паднала жена. Странно, но това превъплъщение не я накара да изпита вина, дори й беше приятно. Изми си лицето и оправи косата си.
	Очите на Мария светнаха, като я видя. Изведнъж София се почувства гузна, че си е позволила да се люби с брата на умиращата си братовчедка, и то на метри от нея.
	Санти се беше настанил на едно кресло и отпиваше от чаша с вино; по изражението му не личеше да изпитва вина. Едуардо седеше на леглото на Мария. Клаудия я нямаше.
	София поздрави Санти, като че ли не бяха се виждали от предишния ден. Когато се наведе да го целуне, той стисна два пъти ръката й — техният таен сигнал от едно време. И тя стисна неговата.
	Едуардо се беше състарил и въпреки че се усмихваше, погледът му издаваше отчаянието му. Сърцето й се сви, отново я жегна чувството за вина. Как можа да се отдаде на удоволствие със Санти в този дом, изпълнен с печал?
	Мария беше отпаднала, но щастлива. Поведоха разговор, избягвайки темата за страшната болест. Напук на всичко близките й се надяваха, че състоянието й ще се подобри, предпочитаха да си затварят очите за жестоката истина. Стана дума, че децата трябва да се върнат в Буенос Айрес, защото училищната година започваше. На Мария не й се искаше да се раздели с тях, но в техен интерес бе животът им да се върне в нормалното си русло. Щяха да заминат с Клаудия и нейните деца. София улови погледа на Санти, когато се спомена името на съпругата му, и почувства, че и той като нея изгаря от нетърпение да останат сами.
	Мария лесно се уморяваше. Когато очите й започнаха да се затварят, я оставиха да поспи и решиха да седнат на терасата. Клаудия седеше на скамейката под верандата с дъщеря си, сгушена до нея като кученце. София й се усмихна, очаквайки хладен поздрав. За нейна изненада обаче погледът на Клаудия издаваше тревога, дори страх. Останалите се бавеха в къщата, сигурно си наливаха питиета, преди да излязат. Нямаше как, София трябваше да завърже разговор.
	— Е — започна неуверено — значи тази вечер се връщаш в Буенос Айрес.
	— Да. — Клаудия наведе очи. Настъпи неловко мълчание. София пристъпваше от крак на крак, чудеше се да седне ли, или да остане права.
	— В кое училище са децата? В „Сан Андре“ ли? И аз учех там.
	— Знам го от Санти. С него сме напълно откровени един с друг, казваме си всичко — заяви Клаудия, сякаш отправяше негласен намек.
	— Да, да. Той сподели колко добра си била с него, колко сте щастливи заедно — изрече София през зъби.
	— Не бих могла да мечтая за по-добър съпруг и по-добър баща за децата си. — Тя впери в София ледените си очи. — Ще остане тук заради Мария. Обожава я. Ще бъде неутешим, когато тя си отиде, но животът ще продължи. Предполагам, ти ще се върнеш при семейството си?
	— Да, вероятно — промърмори София, макар повече от всичко на света да й се искаше да остане.
	— Как ти се стори „Санта Каталина“ след толкова много години? — Клаудия се усмихна победоносно.
	— Като че ли нищо не се е променило. Странно, как човек се връща и все едно никога не е заминавал.
	— И все пак хората се променят, нали? Наглед тук е твоят дом, но сигурно изпитваш усещането, че мястото ти не е нито в „Санта Каталина“, нито в Англия, чувстваш се като натрапница.
	— Много грешиш — излъга София.
	— Значи си късметлийка. Изненадана съм, че се чувстваш у дома си. Ти вече нямаш място тук. Санти ми е казвал, че преди всички в ранчото са говорели за теб, а сега изобщо не те споменават.
	Нейната безочливост жегна София и тя се стъписа.
	— Всъщност не искам да се говори за мен, Клаудия — отговори студено. — Дойдох заради Мария. Никога няма да разбереш приятелството, което ни свързва. Пет пари не давам за мнението ти. Моите корени са тук. Твоите не са.
	— Но аз живея тук, София, и Санти е мой съпруг. Все някога ще се върнеш при твоето семейство. Тук вече нямаш място.
	В този момент Санти излезе на терасата, сподирен от Мигел, Панчито, Едуардо и Чикита. Веднага забеляза зачервеното лице на Клаудия и в очите му припламна тревога.
	— Ще останеш ли за обяд, София? — попита Чикита. — Или пък ела на вечеря.
	— Ще обядвам с нашите, но с удоволствие ще дойда на вечеря. — София се обърна към Клаудия и тържествуващо й се усмихна: — Приятно пътуване до Буенос Айрес.
	По обратния път към дома София едва не заподскача от радост. Клаудия бе минала в нападение. Щом се е почувствала заплашена, значи отношенията между двамата със Санти куцат. „Запълвала е празнотата, която оставих, но сега се върнах“ — помисли си ликуващо.

	* * *

	Около пет следобед колите тръгнаха за Буенос Айрес. Когато прахта се слегна, София победоносно закрачи към къщата на Чикита.
	След вечерята със Санти и семейството му всички се настаниха на терасата. Седяха в мрака и разговаряха за Мария. София избягваше да поглежда изпитото лице на Едуардо. Разговорът беше мъчителен за него, но, от друга страна, бе като катарзис за всички. За първи път разсъждаваха реалистично. Мария нямаше да живее още дълго. Мигел беше извикал Фернандо, който след години на доброволно изгнание беше решил да се върне в „Санта Каталина“, за да се сбогува със сестра си. Щеше да превъзмогне страха заради нея и може би щеше да се избави от сенките, които го преследваха.
	Чикита и Мигел се държаха за ръце. Нямаше да им е лесно, въпреки че от месеци се подготвяха за най-лошото. София се чувстваше много близка с братовчедите си. Споделяха едно минало, споделяха и обичта си към Мария. Каквото и да се случеше, връзката им никога нямаше да се скъса.
	По-късно, когато всички си легнаха, Санти и София седнаха на скамейката както предишната вечер и дълго не продумаха. Не изпитваха необходимост да говорят, важното беше, че са заедно. Той я хвана за ръката и я притегли до себе си. Дълго останаха така, притиснати един до друг в мрака. Толкова дълго, че София изгуби представа за времето. Но… време беше да си върви.
	— Тръгвам си, Санти. Едва си държа очите отворени.
	— Искам да прекарам нощта с теб, Чофи — прошепна той.
	Тя погледна състареното му от скръб лице. Беше силен човек, ала тази вечер изглеждаше безкрайно уязвим.
	— Не можем да останем тук — промълви.
	— Да, не е редно. Ще дойда с теб. Искам да сме заедно, чувствам се ужасно. — Тя го прегърна като дете и той се вкопчи в нея. — Всички сме безпомощни да помогнем на Мария. Помислих си: „Ами ако същото се случи с някое от моите деца? Как ще издържа? Как издържат нашите?“.
	— И ти ще издържиш, защото нямаш избор. Боли и никога няма да престане да боли, Санти, ала бъди силен. Това са нашите изпитания. Не знаем защо ни се случват, но Бог иска да прибере Мария. Нека сме благодарни за всеки миг с нея. — София преглътна сълзите си. — Хайде да си лягаме. Всичко ти се вижда по-черно, защото си уморен. На сутринта ще ти е по-леко.
	Тръгнаха между дърветата, хванати за ръце. Би трябвало да са опиянени от радост, че ще прекарат нощта заедно, ала сърцата им бяха натежали от необяснимото усещане за самота.
	— Трябва да бъда силен заради мама, но си давам сметка, че не съм — призна той съкрушено.
	— Не е необходимо да се преструваш на силен пред мен, Санти.
	— Радвам се, че дойде… тъкмо сега, когато си ми най-необходима.

	* * *

	София затвори вратата и отиде до прозореца да затвори кепенците и да спусне завесите.
	Чувстваше се странно, като на тръни. Много пъти се бяха любили, но тази нощ щеше да е различна — нежна, романтична. Чу зад себе си стъпките на Санти, след миг той я прегърна през кръста и я целуна по шията. Тя се облегна на гърдите му и затвори очи. Той пъхна ръце под блузата й, мазолестите му пръсти докоснаха корема й. София се обърна с лице към него и той впи устни в нейните със страстта на мъж, който иска да притъпи болката и да се забрави в прегръдките на любимата жена. Отдадоха се един на друг и тази нощ той беше само неин.
	— Стара ли съм? — попита го по-късно, когато забеляза, че той я оглежда.
	— Никога няма да остарееш — прошепна й нежно. — Е, вече не си момиче, но си прелестна зряла жена.


>	Четирийсет и четвърта глава

	_Понеделник, 10 ноември 1997 г._
	Фернандо усети, че по гърба му се стича пот, докато слизаше от ферибота, с който прекоси реката, разделяща Уругвай и Аржентина. Бяха изминали почти двайсет години, откакто, ужасен от срещата със смъртта, която бе избегнал на косъм, се зарече кракът му повече да не стъпи в Аржентина.
	Докато беше в ареста, осъзна какво представлява и се отврати от себе си. Беше страхливец, за разлика от мъжете и жените, които рискуваха живота си и се жертваха в името на демокрацията. Ако полицията само знаеше колко е безобиден, как си придава важност само за да компенсира годините, през които бе засенчван от брат си, нямаше с пръст да го пипне! След като се сприятели с Карлос и започна да се занимава с нелегална дейност, най-после засия със собствена светлина, почувства се като човек, когото никой не бива да пренебрегва.
	В Уругвай си купи малка къща на брега, пусна си брада и дълга коса, къпеше се само когато плуваше в морето. Мразеше се и се мъчеше да се скрие зад гъстата черна коса, заприличала на трънливата гора от приказката за Спящата красавица. Само че нямаше принцеса, която да го събуди с целувка. Избягваше жените, защото не вярваше, че някоя ще го заобича.
	Пишеше статии за уругвайски вестници и списания, като се опитваше да продължи борбата отвъд границата. Нямаше нужда от пари, семейството му се грижеше нищо да не му липсва. Всъщност разполагаше с повече пари, отколкото заслужаваше, затова ги раздаваше на просяците. Но не се чувстваше по-добре. Чувстваше се мъртъв. Една нощ се събуди от поредния кошмар и реши, че повече не може да понася това душевно изтезание. Сложи в раница най-необходимото и заключи къщата. През следващите пет години обиколи цяла Южна Америка. Застанал на върха на планината при Мачу Пикчу, само с небесата над себе си и забулената в мараня земя под краката си, осъзна, че няма къде да избяга. Беше стигнал предела. Озова се на кръстопът — да се пресели в небесното царство или да се върне на земята и да се научи да живее със себе си. Мъглата под него се носеше в хипнотичен танц, подканваше го да се изгуби в ласкава тишина и забрава. Тишината на смъртта. Забрава, която щеше да го спаси дори от него самия. Взря се надолу, бездната го мамеше. Но това пак щеше да е бягство. Щеше да е лесно, прекалено лесно може би. Свлече се в тревата. „Най-трудното нещо е да си жив — помисли си печално, примирявайки се с факта, че вероятно пред себе си има много години живот. — Мога или да ги изживея като привидение, или да се помъча да си изградя колкото може по-добър живот.“
	Когато се върна вкъщи, телефонът звънеше. Обаждаше се баща му, който от седмици се опитваше да се свърже с него. Мария умираше от рак. Беше настанало време да се прибере у дома.

	* * *

	В Буенос Айрес Фернандо помоли шофьора, изпратен от родителите му, да го закара на онзи печално известен площад, за да разбере дали го плаши като в кошмарите му.
	Докато колата се движеше натам, в гърлото му заседна буца. Стисна юмруци, започна да се задушава. Но като стигнаха площада, огрян от лятното слънце, изведнъж ужасът му изчезна, сякаш отнет свише. Сенките бяха отлетели.
	— Видях достатъчно — каза на шофьора. — Закарай ме в „Санта Каталина“.

	* * *

	Пристигането на Фернандо беше паметно събитие за семейството. Също както при завръщането на Санти от неговото пътешествие в чужбина преди повече от двайсет години, всички се събраха на терасата на техния дом и очакваха да го зърнат, ала радостта им беше примесена и с тъга, понеже се връщаше да се сбогува със сестра си.
	— Много се е променил, София — печално каза Чикита. — Надали ще го познаеш.
	София съчувствено й се усмихна и попита, колкото да поддържа разговора:
	— Дали е решил да остане тук и повече да не се връща в Уругвай? — Изпод око погледна Санти, който разговаряше с баща си и с Едуардо. Мигел се беше притеснил, че Фернандо няма да пристигне навреме, за да се сбогува със сестра си, която бързо отпадаше.
	Когато колата се зададе по алеята бавно и тържествено като катафалка, близките на Фернандо въздъхнаха по-скоро с облекчение, отколкото с радост. Той погледна през стъклото и сърцето му се изпълни с обич и носталгия — тук нищо не се беше променило, времето сякаш беше спряло. Слезе от колата и попадна в прегръдката на майка си. После прегърна баща си, Панчито, лелите си, чичовците… Като зърна София, зяпна от изумление.
	— И през ум не ми е минавало, че отново ще те видя — каза, вгледал се в жената, напомняща му братовчедката, която някога ненавиждаше. Сега се бяха променили, като че ли тяхното детство е било пиеса, отдавна свалена от сцената, и ролите бяха забравени.
	— Радвам се, че се върна, Ферхо — промърмори тя, тъй като нищо друго не й хрумна.
	Щом той се изправи срещу Санти, направи нещо, което изненада и двамата. Разплака се, защото надникна в честните очи на брат си и с още по-голяма сила си даде сметка колко години е пропилял заради завистта, омразата и страха си. Разплака се, защото се беше върнал в родния дом и повече нямаше да го напусне.
	Чикита го заведе при Мария. Санти се спогледа със София и се разбраха без думи — Фернандо трябваше да остане насаме със сестра си.
	— Да отидем в града — предложи той. — Никой няма да забележи, всички ще се суетят около Ферхо.
	— Толкова се е променил. Като че ли е някакъв непознат — пророни тъжно тя, докато вървяха между дърветата.
	— Много е преживял, Чофи. Не е какъвто беше. Тепърва ще го опознаваш. Аз също.

	* * *

	Фернандо се стъписа от храбрата усмивка на Мария и от искрящите й очи, но пораженията, които беше нанесла болестта, го отчаяха. Сестра му имаше толкова силен дух, че лицето й грееше. Тя протегна костеливата си ръка и го поздрави с „добре дошъл у дома“, той падна на колене, целуна ръката й, възхитен от нейния кураж, и болезнено почувства колко му е липсвало тъкмо това.
	— Виж се само! — засмя се тя. — Какво си направил със себе си, Ферхо?
	Устните му помръдваха, но от тях не излизаше звук. Черните му очи се насълзиха.
	— Имам същото ужасно въздействие върху всеки, който ме види. Шокирам хората — подхвърли Мария, но не издържа и също се разплака. — Глупчо такъв — продължи с треперещ глас — как можа да ни напуснеш за толкова дълго време? Не ти ли липсвахме? Обичаме те и ни липсваше. Завинаги ли се върна?
	— Завинаги. Съжалявам…
	— Шшшт. Имам ново правило: без разкаяние! Не плачи и не съжалявай, че не си постъпил другояче. В този дом живеем в настоящето и се радваме един на друг, без да поглеждаме назад, освен ако не говорим за щастливите отминали дни. Бяха щастливи, нали, Ферхо? — Той кимна и се поусмихна. — Ето, така е по-добре. Смехът лекува, сълзите само ме натъжават — промълви Мария и двамата се засмяха едновременно.


>	Четирийсет и пета глава

	— Помниш ли, идвахме всяка събота за вечерната служба? — Гласът на София отекна сред студените каменни стени на църквата „Въведение Богородично“.
	— Преди да отидем в нощния клуб — подсмихна се Санти. — Не беше много набожно.
	— Никога не съм се замисляла. Да си кажа честно, от литургията помня само хора.
	Тръгнаха бавно по централната пътека. Църквата се отличаваше от католическите църкви в града по липсата на украса. Слънцето нахлуваше през стъклописа зад олтара, покрит с бяло платно и украсен с повехнали цветя, и осветяваше пода и стените.
	Пейките бяха каквито си ги спомняше София — твърди и достатъчно неудобни, за да не заспива паството по време на проповедта.
	Когато стигнаха до олтара, тишината ги обгърна като заклинание. На масичките от двете му страни имаше свещи. Санти запали една.
	— За сестра ми — каза и затвори очи да се помоли.
	И София запали свещ и се помоли за живота на братовчедка си. Санти хвана ръката й, стисна я два пъти и тя му отвърна — техният таен сигнал. Постояха, без да продумат. София никога не беше се молила така горещо. Само че молитвите й не бяха съвсем безкористни. Докато Мария беше жива, тя имаше извинение да остане в „Санта Каталина“.
	— Чудя се дали Бог има нещо против, че се обръщаме към Него само когато сме в беда — промълви Санти.
	— Предполагам, че е свикнал — подхвърли тя.
	— Надявам се да ни чуе. Бих искал да вярвам. Чувствам се виновен, че се обръщам за помощ към Него чак сега. Не заслужавам чудо.
	— Важното е, че сега си тук. Не мисля, че Той е дребнав, Санти. Важното е, че намираш утеха.
	— Да, така е. — Той печално се усмихна. — Ще ми се да може да се оженя за теб в тази църква… — Прегърна я и я целуна по челото.
	София се почувства толкова обичана, толкова желана, че си пожела да запомни този миг завинаги. Беше й много тъжно, същевременно бе щастлива, защото беше със Санти. Знаеше, че тези моменти са мимолетни, затова се стараеше да ги изживее максимално.
	— Когато се изповядваше, казвала ли си на падре Хулио, че сме любовници? — попита той и се отдръпна, за да я погледне в очите.
	— Да не си полудял! Не! А ти?
	— Не. Казвала ли си му истината някога?
	— Всъщност не. Измислях си всякакви прегрешения и се забавлявах от реакцията му.
	— Лошо момиче си ти, София! — усмихна се тъжно той.
	— Мислех си, че не съм толкова лоша, както едно време, докато не се върнах. Но сега преминах всякакви граници.
	— Признавам, че се чувствам виновен, задето не изпитвам вина… — Той въздъхна, като че ли чувствата му бяха извън неговия контрол и повече не бе отговорен за тях. — И все пак е ужасно как в увлечението си забравяш важните неща.
	— Клаудия?
	— Клаудия, децата. Когато съм с теб, не се сещам за тях.
	Искаше й се да каже, че и тя се чувства така, ала щеше да излъже: постоянно виждаше лицата на Дейвид и на момичетата, не можеше да ги прогони от съзнанието си.
	— Да тръгваме, преди падре Хуан да ни е хванал — подкани я Санти и тръгна обратно по пътеката между скамейките.
	— Не вършим нищо лошо. Братовчеди сме, забрави ли?
	— Не мога да забравя. Мисля, че Господ те е пратил като моя братовчедка, за да ме накаже за мой грях от минал живот.
	— Или си е направил лоша шега с нас.
	Като излязоха вън, ярката светлина ги заслепи. Беше задушно и влажно.
	— Ще се разрази страшна буря, Чофи. Усещаш ли?
	— Да. Харесвам бурите, възбуждат ме.
	— Първият път, когато правихме любов, беше по време на буря.
	— Как бих могла да забравя!
	Тръгнаха към площада. Магазините бяха затворени за следобедната сиеста. Наоколо бе тихо и безлюдно. Запътиха се към скамейка под сянката на едно дърво. Тъкмо сядаха, някой ги повика. Сепнаха се — беше Старата вещица.
	— Добър ден, сеньора Офстета — кимна учтиво Санти.
	— Не знаех, че е още жива! — изсъска София и престорено се усмихна.
	— Според мен вещиците са безсмъртни.
	Прегърбената старица носеше дълга черна рокля — нищо чудно, че й бяха лепнали този прякор. София си спомни, че като дете се ужасяваше от нея. Лицето й беше изпито, набраздено като орехова черупка. Очите й бяха черни колкото зъбите и човек можеше да я надуши отдалеч. Стискаше с възлестите си пръсти голяма хартиена кесия.
	Двамата седнаха, като се стараеха да не й обръщат внимание, но през цялото време София усещаше погледа й впит в гърба си.
	— Още ли ни гледа? — попита Санти.
	— Да, гледа ни. Преструвай се, че я няма.
	— Усещам я. Да беше си тръгнала…
	— Не се притеснявай, всъщност не е вещица.
	— Я стига! Пред нея вещицата от приказките е като Снежанка.
	Напуши ги смях, но се опитаха да се сдържат. Санти стана:
	— Да тръгваме. Наистина не мога да я понасям.
	— Хей! — кресна старицата. — Не ви върви! Изпуснахте си късмета. Имахте го и го изпуснахте!
	Двамата спряха и смаяно се спогледаха. Санти понечи да се обърне, но София го хвана за ръката и го задърпа напред.
	— Души близнаци. Виждам вашите аури, души близнаци! — продължи да каканиже вещицата.
	— Боже мой, тя ме плаши. Да се махаме! — настоя София и двамата закрачиха още по-бързо.
	Тъкмо когато си мислеха, че повече няма да я видят, тя се появи пред тях — прегърбена и смърдяща, подобна на грамаден, космат прилеп. Дотътри се до София и тикна в ръцете й книжната кесия. Тя я пое с погнуса, напипа вътре нещо меко и влажно. Погледна в черните очи на жената и я обзе паника, обаче онази й кимна насърчително, хвана дланите й и я накара да стисне още по-здраво кесията. Усмихна се и промърмори „София Соланас“, после се обърна и тръгна обратно към площада.
	София се качи в пикапа и тресна вратата. Цялата трепереше.
	— Какво има в плика? — нетърпеливо попита Санти. Случващото се вече му се струваше забавно.
	— Необяснима ми е самодоволната ти усмивка! — сопна се София и тикна хартиената кесия в ръцете му. — Като ти е толкова интересно, погледни сам!
	Той бавно я разтвори и надникна предпазливо, като че ли очакваше да види змия, после се разсмя:
	— Мъничка фиданка на дърво омбу, готова за засаждане.
	— Омбу ли? За какво ми е?
	— Е, положително няма да вирее в Англия. — Санти отново се разсмя.
	— Каква странна жена! Колко ли е годишна? Още преди двайсет години си мислех, че е с единия крак в гроба.
	— Защо ти даде омбу? — навъси се Санти. — Странно е и че знае името ти.
	Потеглиха и на София й олекна, когато напуснаха градчето и се насочиха към „Санта Каталина“.
	— Какво искаше да каже с това „души близнаци“? — попита тя.
	— Не знам.
	— Вещицата има право, такива сме. Но не трябва да си ясновидец, за да го забележиш. Толкова е противна! Лошото е, че хората й вярват — разпали се София. — Например Соледад.
	— О, а ти? — сподави смеха си той.
	— Не, разбира се!
	— Щом не й вярваш, защо се занимаваме с нея?
	— Тя е напаст и трябва да й забранят да плаши хората. Не вярвам във вещиците.
	— Но вярваш във вълшебството на дървото омбу.
	— Друго е! Трябва да заключат в лудницата смахнатата бабишкера. Дървото омбу е нещо съвсем различно. То е вълшебство на природата.
	— Чофи, то сбъдвало ли е твое желание? — попита Санти, без да откъсва очи от пътя, сякаш ако я погледнеше, щеше да се разсмее.
	— Да. Веднъж си пожелах да се влюбиш в мен — отвърна тя и се усмихна тържествуващо.
	— Според мен това няма нищо общо с дървото омбу.
	— Не разбираш силата на природата! — разпали се тя. — Обзалагам се, че тази фиданка ще пусне корени в Англия. — Обърна се към него и като видя усмивката му, се сопна: — Подиграваш ли се с мен? Спри колата. Веднага!
	Той отби от пътя и спря под малка горичка, зад която се простираше ливада. Изключи мотора и се обърна към нея. Големите му зелени очи и лукавата му усмивка бяха неустоими. София почувства, че ядът й се изпарява, но все пак настоя:
	— Виж… тя беше противна!
	— Безспорно. Но защо й се сърдиш, задето каза, че душите ни са близнаци? — Санти я целуна по шията.
	— Каза още, че сме си проиграли късмета.
	— Дрън-дрън! — подсмихна се той, разкопчавайки роклята й. Щом горещите му устни намериха нейните, София забрави бръщолевенето на старицата. Усети вкуса на сол и онзи мирис, специфичен само за Санти, който тя обожаваше. Някак си се прехвърли през лоста за скоростите и възседна Санти. Той запретна роклята й и прокара длан по нежната кожа от вътрешната страна на бедрата й, издърпа настрани бикините й и проникна в нея. Докато се любиха — близо до шосето, полуразсъблечени — София отново изпита тръпката на греховното.


>	Четирийсет и шеста глава

	Щом се върнаха в „Санта Каталина“, побързаха да влязат в басейна. Следобедното слънце клонеше на запад, тлеещо като жарава на ясното небе. Зареяли погледи към равнината, разговаряха за събития, случили се през годините, докато бяха разделени.
	— Знаеш ли, Хосе ми липсва — подхвърли София. — Пабло е симпатичен, но Хосе ми беше по-близък. — Бяха й казали, че Хосе е починал преди няколко години. — А кой е този Хавиер? Много е красив.
	— Син на Соледад и Антонио. Тя не ти ли се похвали? — изненада се Санти.
	— Син на Соледад ли? Сигурен ли си?
	— Разбира се. Странно, че не ти е казала. Вероятно предполага, че знаеш.
	— Каква съм егоистка! Откакто съм тук, говоря само за себе си.
	— Той е нашият герой.
	— Нима? Защо?
	Санти й разказа как преди няколко години Хавиер помагал на баща си в градината; през това време членовете на семейството правели слънчеви бани на терасата до басейна. Клара и Феликс играели на тревата с братовчедите си. Никой не забелязал, че Феликс е допълзял до басейна да топне ръчички във водата. Хавиер случайно погледнал натам и видял нещо на дъното. Без да губи нито миг, се гмурнал във водата и спасил детето. Ако не бил той, малкият щял да се удави. В знак на признателност, че е спасил внука му, Пако му подарил ново седло с инициалите му, гравирани върху сребърна плочка. Никой не е забравил героичната му постъпка. Пако хранел топли чувства към него и до днес.
	Щом излязоха от басейна, София побърза да отиде в кухнята, където Соледад приготвяше вечерята, и още от вратата се провикна:
	— Защо не си ми казала, че имаш син? Много е красив!
	— Прилича на Антонио — усмихна се Соледад.
	— По-скоро прилича на теб — възрази София. — Чувствам се неловко… виждах го из ранчото, но не се поинтересувах кой е.
	— Мислех, че знаеш.
	— Вече знам. Санти ми разказа как той е спасил Феликс. Сигурно се гордееш с него.
	— И двамата с Антонио се гордеем с него. Сеньор Пако е много щедър човек.
	— Хавиер напълно го заслужава!
	София отиде в стаята си, съблече се и докато пълнеше ваната, се замисли за Санти и какво ще стане с тях двамата. С чувство за вина си спомни и как Дейвид я беше спасил, когато се чувстваше уязвима и изгубена. Почукване на вратата я изтръгна от невеселите й мисли.
	Соледад влезе и София се изненада, като видя, че е бледа като платно и от очите й се стичат сълзи. Заведе я до леглото, седна до нея и я прегърна през раменете, за да я успокои.
	— Какво е станало? — попита.
	Соледад се помъчи да отговори, но при всеки опит гласът й пресекваше и тя заридаваше още по-горчиво, но накрая каза през сълзи:
	— Заклех се да пазя нещо в тайна, обаче не мога да я скрия от теб… Отнася се за Хавиер…
	— Нали не е болен? — загрижено попита София.
	— Не, слава на бога. Ще кажа само, че ние с Антонио не само му осигурихме дом, но го обичаме и се гордеем с него…
	— Тогава защо плачеш? Щастливи сте с такъв син.
	— Така е, да… но ти не разбираш… баща ти ни заповяда да не казваме на никого. Пазихме тайната двайсет и три години. Ние сме само настойници на Хавиер, ти си неговата майка.
	— Какви ги говориш? — прошепна София.
	— Не ме обвинявай. Направих само онова, дето ми заръча сеньор Пако. Той замина за Швейцария и се върна с бебето. Рече, че иска то да живее в почтен дом, че като разбереш какво си направила, бързо ще се върнеш. Не искаше внукът му да бъде отгледан от непознати.
	— Хавиер е моят син? — промълви София; струваше й се, че говори някой друг.
	— Да, сеньорита. — Соледад нададе вой като ранено животно. София стана, отиде до прозореца и се загледа навън.
	— Хавиер е моят Сантигито? — прошепна, лицето й, отразено в стъклото, се изкриви от мъка. Сълзите замъглиха погледа й.
	— Само ние със сеньор Пако и Антонио знаем, дори сеньора Анна не е посветена в тайната. Обаче ти имаш право да знаеш, защото си неговата майка. Не мога да те спра, ако пожелаеш да му кажеш коя си, кои са истинските му родители и че е от фамилията Соланас.


>	Четирийсет и седма глава

	София не се опита да успокои Соледад, а тичешком излезе от къщата и прекоси парка сред падащия мрак. Трябваше да види сина си и да му каже истината. Представи си как го прегръща и му прошепва: „Сине мой! Ти си Сантигито, синът, когото не вярвах, че отново ще видя!“. Вече не плачеше, случило се беше нещо странно — усещаше се лека като перце.
	Като наближи къщичките на хората от персонала, чу как някой свири на китара, мъже, които пееха, и зърна буен лагерен огън. Около него седяха неколцина гаучоси, отпиваха от чашите си и се заливаха от смях, високите пламъци осветяваха смуглите им лица. София застана зад едно дърво и се вгледа в тях, след миг зърна сина си. Седеше между Пабло и някакъв непознат мъж и пееше с пълен глас. От това разстояние тя не можеше да прецени дали прилича на нея или на Санти…
	Някаква слаба жена, понесла поднос с блюда, излезе от едната къщичка, последвана от мършаво куче, и тръгна към огъня. Кучето усети, че някой се крие сред дърветата и залая. Жената погледна към дървото, зад което се криеше София, каза нещо на гаучосите, двама бързо се изправиха и посегнаха към ножовете, затъкнати в коланите им. София нямаше избор, трябваше да отиде при тях, макар да се чувстваше ужасно неловко, да не би да са си помислили, че ги шпионира. Щом я видяха, мъжете престанаха да пеят, китарата замлъкна.
	Хавиер се приближи до нея.
	— Добър вечер, сеньора София. Как сте? Трябва ли ви нещо?
	Сега тя го разгледа по-добре: беше висок и широкоплещест като баща си, и походката му беше като на Санти, но бе тъмнокос като нея. Жадуваше да му каже, че е неговата майка, ала от гърлото й не излезе нито звук. Погледна другите гаучоси около огъня и осъзна, че той е щастлив тук. Защото притежаваше нещо, което й бе убягвало толкова много години — и не само на нея, а и на майка й: чувството за принадлежност. Мястото му беше тук, в „Санта Каталина“. Щеше да е жестоко и егоистично да го лиши от всичко, в което беше свикнал да вярва. Преглътна фаталното признание и се насили да се усмихне:
	— Като малка често идвах тук, при Хосе, за когото разбрах, че вече не е между живите.
	— Майка ми каза, че отдавна живеете в Англия. Вярно ли е, че там непрекъснато вали дъжд? — Той свенливо се усмихна.
	— Е, не чак непрекъснато. Обаче „Санта Каталина“ ми липсваше.
	— Аз никога не съм напускал ранчото.
	— Добре си направил. Била съм на много места по света, но не съм виждала по-красиво място от това.
	— Майка се надява, че ще останете тук.
	— Не съм решила още… Ти сигурно много я обичаш.
	— Да, винаги ме разбира. Като бях малък и направех беля, винаги ме защитаваше.
	След малко София почувства, че той бърза да се върне при приятелите си и побърза да приключи разговора; синът й винаги щеше да се чувства неловко, когато разговаря с нея, защото тя бе дъщерята на шефа му. Нямаше да е честно да му разкрие тайната на произхода му, защото той беше отгледан и възпитан като гаучо.
	Върна се вкъщи и откри, че Соледад е останала в стаята й. Седеше на леглото, прегърбена и сломена като човек, на когото са отнели причината да живее. Очите й, подпухнали и зачервени от сълзите, бяха изпълнени с печал. София също скърбеше, но като видя колко страда Соледад, отново се убеди, че е постъпила правилно.
	Сърцето й се стопли, като видя как грейна лицето на по-възрастната жена, когато й каза, че не е издала тайната пред Хавиер. Соледад отново заплака, ала този път от щастие. Прегърна София и заповтаря колко й е благодарна, задето й е върнала обратно сина. Добави, че не минавал ден, през който да си напомни, че е само настойница на Хавиер, докато майка му се върне и си го вземе… София я прекъсна и с глас, треперещ от вълнение, й каза, че не му е настойница, а майка — не е важно коя го е родила, а коя го е отгледала и възпитала. Седна до нея на леглото и попита:
	— Как го направихте? — Как така никой не забеляза, че внезапно с Антонио сте се сдобили с дете?
	— Сеньор Пако ни посети една вечер. Каза ни, че ние двамата ще се грижим най-добре за твоето бебе — та нали с теб сме близки открай време, пък и аз бях твоята дойка.
	София кимна. Очевидно Доминик и Антоан бяха измислили начин да изпратят Сантигито в Аржентина. Не им се сърдеше, всъщност надали имаше друг дом, който да е по-подходящ за него. Каква ирония: домът, който тя бе загубила, беше приютил сина й.
	— Сеньор Пако ни каза още, че някой ден ти ще се върнеш, обаче засега не си в състояние да се грижиш за детето. Не го разпитвах, сеньорита София, не обичам да си пъхам носа в чужди работи. Повярвах му и положих усилия да отгледам Хавиер така, както би сторила ти, родната му майка…
	— Сигурна съм и не те обвинявам. Ала искам да узная всичко. — София окуражаващо стисна ръката й. Соледад дълбоко си пое въздух и продължи:
	— Измислихме за пред хората една история за племенница на Антонио, която починала и според завещанието й той трябвало да отгледа детето й. Никой не се усъмни — такива неща се случват често. Всички се радваха заради нас, та нали трийсет години се бяхме надявали на свое дете… След една седмица сеньор Пако дойде у нас посред нощ с малкия Хавиер, повит с муселинена пеленка — същинско ангелче. Обикнах го от първия миг и благодарих на Бог, че е сторил чудо.
	— Каза одеве, че само вие с Антонио и баща ми знаете истината. Как се отнасяше татко с детето? Тежко ли му беше?
	— Знам само, че имаше по-специално отношение към малкия и винаги беше много мил с него, а той го следваше навсякъде като кученце. Ала Хавиер порасна и стана гаучо. Беше по-щастлив с нас, отколкото с хората от семейството ти. Чувстваше се не на място в господарските домове, затова постепенно със сеньор Пако се отчуждиха, обаче, както вече казах, господарят имаше по-специално отношение към него.
	— Какъв беше като малък? — попита София, макар че щеше да е мъчително да научи какво е пропуснала.
	— Нахакан. Капризен като теб и талантлив като сеньор Санти — абсолютно всичко му се удаваше. Само че колкото и да прилича на двама ви, той си е отделна личност.
	— Да, убедих се със собствените си очи. Видях един непознат младеж, когото бях носила в утробата си девет месеца и на когото бях дала живот. И когото после изоставих… Е, поне няма да ме измъчва въпросът какво е станало с него. Ти ми беше като майка, щастлива съм, че си като майка и на сина ми. — София не издържа, облегна глава на гърдите на прислужницата и заплака за всичко, което бе загубила, и за това, което беше намерила — не знаеше за кое от двете скърби повече.

	* * *

	През нощта почти не мигна. Задремеше ли само за миг, я връхлитаха сънища. Сънува, че се люби със Санти и се взира в лицето му, но то изведнъж се превърна в лицето на Хавиер. Стресна се и се събуди, включи нощната лампа и зачака паниката да премине. Чувстваше се безкрайно самотна. Жадуваше да каже на Санти за Хавиер, ала знаеше каква катастрофа ще предизвика разкритието. Защо ли Доминик не й се беше доверила? Дали животът й щеше да е различен, ако беше разговаряла с нея онзи път, когато надутата икономка й съобщи, че господарите са в чужбина? Ако знаеше истината, може би щеше да се върне в Аржентина… може би щеше да се случи чудо и със Санти щяха да са семейство. В едно беше сигурна — че е благодарна на баща си, който беше осигурил на Сантигито живот в почтен дом с любещо семейство. Навярно беше очаквал, че един ден тя ще се върне в „Санта Каталина“. Само че сега беше твърде късно. Твърде късно за всичко.


>	Четирийсет и осма глава

	_Вторник, 11 ноември 1997 г._
	На другата сутрин, след като си поговори с Мария, София отиде да навести дядо ОʼДуайър. Остави цветя до надгробната плоча, покрита с мъх и плесен, докосна надписа, издялан в камъка, и сякаш чу думите на дядо си: „Животът е като училище — не е лесно да го изживееш, целта е да си извлечеш поука“. Горчива поука бе нейната.
	Изправи се и се обърна, за да тръгне обратно към къщата, но измежду дърветата като призрак се появи Анна с широк бял панталон и бяла блуза, с разпусната коса. Изглеждаше състарена. Като наближи, каза на английски:
	— Сигурно ще ме обвиниш, че не поддържам гроба.
	— Напротив. На дядо щеше да му хареса — мразеше подредените неща. И тези цветя надали ще забележи, помня как ги „стрижеше“ с градинарската ножица. Липсва ли ти? — добави нерешително.
	— Да. — Анна въздъхна и замълча, все едно искаше да каже нещо и търсеше най-подходящите думи. — За много неща съжалявам, София — подхвана колебливо — но най` ми е мъчно, задето изгубих семейството си.
	— Нали дядо живееше тук?
	— Друга ми е мисълта. Съжалявам, че избягах, че напуснах близките си — промълви, без да погледне дъщеря си в очите.
	— Как така си избягала от тях? Защо?
	— Вероятно защото исках по-охолен и по-вълнуващ живот. Бях разглезена егоистка, въобразявах си, че заслужавам повече. Мислех си, че с течение на времето скръбта и обидата ще избледнеят, ала и сега се чувствам като преди четирийсет години. Само външно съм променена и вече съм възрастна жена.
	— Кога започна да съжаляваш?
	— Малко след като те родих, нашите ми дойдоха на гости. Тогава осъзнах колко сме се отчуждили. Мисля, че те никога не го превъзмогнаха. После ти започна да повтаряш грешките ми, затова се стараех да ти попреча — на всяка цена. Но ти избяга от семейството си.
	— Не исках да се разделя с вас за толкова дълго! — запротестира София и се просълзи. Как да й обясни какво беше чувствала, как да я накара да разбере?
	— Знам, знам. Горделива си… също като мен, уви. Съжалявам, че бях толкова сурова с теб…
	— Не говори така — прекъсна я София, смутена, че майка й разголва душата си пред нея. — Не си на изповед.
	— Не ме прекъсвай. Не ме разбираш, нито аз — теб. Обаче това не пречи да сме приятелки. Ела да поседнем… И така, когато се омъжих за баща ти, аз си мислех, че ще е лесно да започна нов живот в красива страна с човека, в когото бях влюбена. Само че грешах. Нещата никога не са толкова прости, а пък аз бях най-злия си враг. Осъзнавам го едва сега и си давам сметка колко е бил прав баща ми, когато казваше, че с настъпването на старостта хората помъдряват. Съжалявам, че тогава не му обръщах внимание…
	Анна млъкна за няколко секунди, после тръсна глава. Беше решила да се сдобри с дъщеря си, не биваше, не можеше да се откаже. Дълбоко си пое въздух и приглади косата си.
	— Виж, не очаквам да ме разбереш. Човек не разбира собствените си чувства и какво ги е породило, камо ли чуждите. Ала аз така и не се приспособих към живота в „Санта Каталина“ и в тази страна. Опитах се, но не бях подготвена за живот, който се върти около конете, и за темперамента на хората тук. Тукашното общество трудно приема външни хора и колкото и да се опитвах, останах извън борда. Отказвах да призная пред себе си, че ми липсват зелените хълмове на Гленгариф и милата ми майчица, която изоставих. Знам, че е в рая, и се моля да ми прости.
	София не смееше да гъкне, за да не прекъсне изповедта й. Помисли си, че ако навремето Анна бе тъй откровена с нея, може би наистина щяха да са приятелки.
	— Завиждах ти, София.
	— Ти? На мен?
	— Да, защото всичко ти се удаваше с такава лекота. Исках да ти подрежа крилете и да ти попреча да летиш, защото аз не можех да полетя.
	— Чакай, мамо! Исках да ме забележиш, затова понякога се държах лошо. Ти се интересуваше само от братята ми…
	— Вярно е. Напразно се опитвах да намеря допирни точки с теб.
	— Така и не се сближихме. След като заживях в Лондон, исках да нараня и теб, и татко. Исках да страдате за мен, за да осъзнаете, че ме обичате, че… — Сълзите задавиха София и тя не можа да продължи.
	— Седни до мен, София. Позволи ми да ти кажа колко съжалявам за миналото и как си давам сметка, че може би това е последната възможност да ти се извиня за стореното. — Прегърна дъщеря си и притисна лице до нейното. — Обичам те, и то много. — Позасмя се тъжно и добави: — Как да не обичам собствената си дъщеря?
	— И аз те обичам, мамо — подсмръкна София.
	— Най-великото от всички християнски учения е за опрощението. И ние с теб трябва да се научим да прощаваме.
	— Ще се постарая. А ти се опитай да простиш на татко.
	Анна я притисна до себе си и въздъхна:
	— Имаш право. Ще се помъча да простя и на него.

	* * *

	По-късно същия ден София отиде на езда с Фернандо и със Санти, но от ума й не излизаше изповедта на Анна. В един момент се огледа и внезапно си даде сметка, че и нейното място вече не е тук; каква ирония — завистта на майка й бе причина за враждата им, а сега се бяха помирили заради усещането на София, че е чужденка в родината си и в „Санта Каталина“.
	Сърцето й се късаше, като гледаше как Санти дава нареждания на Хавиер — за него младежът беше като Пабло — прислужник, нищо повече. Фернандо се държеше малко по-грубо, но не от лошо сърце, а защото подражаваше на баща си. Откъде биха могли да знаят, че Хавиер е син на единия и племенник на другия?
	Беше й довел коня й и се беше усмихнал, но по същия начин се усмихваше и на другите от семейството. Беше си мечтала, че по някакъв мистериозен начин той ще почувства кръвната си връзка с нея, ала романтичните й бленувания нямаха нищо общо с действителността. Хавиер дори приличаше на Соледад и Антонио. Как ли щеше да изглежда, ако беше израснал с нея и със Санти? Не й беше писано да научи.

	* * *

	— Какво прави днес? — попита я Мария, когато след вечерята останаха сами на терасата. Изглеждаше много по-добре и дори седна на масата заедно с цялото семейство. Задухът беше нетърпим и сигурно щеше да завали, но двете жадуваха да си поговорят насаме.
	— Отидох на гроба на дядо — отвърна София и мигом съжали, не биваше да говори за смърт пред нея. — А ти как си?
	— Много по-добре. Всъщност за първи път не ми е зле, все едно не съм болна. Може би вашите молитви са ми помогнали… — Мария помълча, после тихо попита: — Какво смяташ да правиш?
	— В какъв смисъл? — София се престори, че не я разбира, но също като Санти и братовчедка й умееше да чете мислите й.
	— Не се прави, че не разбираш. В крайна сметка трябва да се върнеш у дома.
	София преглътна — стори й се, че буца бе заседнала в гърлото й.
	— Знам — промълви. — Само че сега не мога да мисля за това.
	— Ще ти се наложи. Имаш съпруг и две дъщери. Не ги ли обичаш?
	— Обичам ги, само че сега са толкова далеч!
	— Санти също обича жена си и децата си.
	— Не и колкото мен! — настоя София.
	— Невъзможно е да те има. Нима не разбираш? — Мария хвана ръката й. — В момента и двамата се носите на крилете на любовта и живеете като насън. Но какво ще се случи, след като си отида? Санти ще се върне в Буенос Айрес — знаеш, че ръководи компанията. Животът тук ще тръгне постарому, ала къде е твоето място в този живот? Какво искаш, да избягате заедно ли? Да зарежете семействата си?
	— Не! Да! Не знам…
	— Бих дала всичко вие двамата да сте щастливи. Нямате право обаче да съсипвате живота на близките си. Нима е възможно да изградите щастието си върху нещастието на другите?
	— Обичам го до полуда, Мария. Не мога да живея без него. Толкова страдах през изминалите години, няма да издържа, ако се повтори.
	— Постъпи, както решиш — благо каза Мария. — Обаче си помисли върху онова, което ти казах.
	София я прегърна и за пореден път се възхити от смелостта на тази жена — тъй крехка и същевременно тъй смела. Господи, колко я обичаше! Когато тръгна към къщата на родителите си, първите дъждовни капки се стекоха като сълзи по лицето й.


>	Четирийсет и девета глава

	_Сряда, 12 ноември 1997 г._
	Гръмотевиците отекваха като рев на разярен лъв, кръстосващ из небесата. София копнееше да изтича при Санти и да се сгуши в прегръдките му. Проливният дъжд барабанеше по прозореца й, мълнии прорязваха небето и осветяваха света в призрачно синьо.
	Не можеше да забрави думите на Мария. Наистина ли беше невъзможно двамата със Санти да са заедно? Напразно се беше опитвала да заспи; дълго се мята в леглото, накрая отиде във вътрешния двор. Не се страхуваше, че ще се намокри, напротив, дори й беше приятно. Открай време обичаше мрака — мамеше я, обгръщаше я като плащ и я скриваше от света. Крачеше напред-назад, изтезавана от неспокойните си мисли. Да, беше влюбена в Санти, но беше ли способна да го обича дотолкова, че да се откаже от него в името на щастието му?
	Беше забравила да си свали часовника и сега го погледна под светлината на лампата над вратата. Беше три през нощта. Изведнъж я побиха тръпки, обзе я паника. В душата й се надигна безпаметен страх. Интуицията й подсказваше, че се е случило нещо лошо, нещо непоправимо.
	Затича се към къщата на Чикита. Не мислеше какво ще прави, щом се добере дотам. Тичаше под дъжда, който се стичаше по лицето й, просмукваше се в нощницата й и скоро я намокри до кости. Като в просъница виждаше проблясващите мълнии и сякаш не чуваше гръмотевиците. Най-сетне стигна до къщата и задумка по вратата. Отвори й Мигел и като зърна разтревоженото му лице, тя се хвърли в прегръдките му.
	— Нещо лошо се е случило! — извика, едва поемайки си дъх. Не го изчака да й отговори, шмугна се покрай него и се озова в коридора. Санти се появи отнякъде, внезапно цялата къща беше на крак. София се втурна в стаята на братовчедка си и разбра, че лошото й предчувствие се е сбъднало. Мария беше мъртва.

	* * *

	София беше неутешима. Мигел и Чикита се бяха прегърнали, сякаш взаимно си вдъхваха сили. Панчито и Фернандо седяха на канапето и ридаеха. Санти беше коленичил до леглото на сестра си и милваше безжизнената й ръка. Едуардо, сякаш изпаднал в транс, се взираше в мрака отвъд прозореца.
	София погледна за последен път приятелката си. Вече не изпитваше болка, беше в друго измерение, където нямаше болести и страдания. „Ала какво ще стане с нас, които оставаме тук?“ — помисли си София. След малко всички излязоха, за да позволят на Едуардо да се сбогува насаме със съпругата си. Санти поведе София навън. Прегърнаха се в мрака и дълго плакаха. Накрая той обгърна с длани лицето й и с палците си избърса сълзите й.
	— Какво ще правим оттук насетне? — прошепна тя, когато се поовладя дотолкова, че да може да говори.
	— Не знам, Чофи.
	Обаче тя знаеше. Мария се беше оказала права.

	* * *

	За нея всичко, което се случи после, бе като насън. По време на траурната церемония в църквата само няколко пъти се спогледа със Санти. Жена му беше пристигнала от Буенос Айрес заедно с децата си и с децата на Мария. Дъждът беше спрял, но яркото слънце не можеше да прогони скръбта.
	По време на трогателната реч на падре Хуан София забеляза, че родителите й се държат за ръце и няколко пъти си размениха погледи, изпълнени с нежност. Дали ненавременната смърт на Мария им беше помогнала да осъзнаят колко кратък е животът и да се преоткрият?
	Погребаха Мария в семейния гроб при баба й и дядо й. София й остави цветя и прошепна кратка молитва за душата й. Извърна се, срещна погледа на Клаудия и прочете мислите й: това беше краят, вече нямаше причина да остане в „Санта Каталина“.
	Прегърна Чикита и й благодари за писмото.
	— Радвам се, че ме намери и че дойдох.
	— Хубаво е, че можа да се сбогуваш с Мария, но аз не съм ти пращала писмо.
	„Тогава кой го е изпратил?“ — запита се София.
	Тръгнаха обратно към колите, в този момент наблизо спря такси и от него слезе някакъв мъж. София едва го позна — беше брат й Аугустин. Той първо изказа съболезнованията си на Чикита и Мигел, после се обърна към родителите си:
	— Напуснах Мариана… Върнах се у дома.
	Зърна София и я поздрави учтиво, все едно беше непозната. В този момент тя си даде сметка колко са я променили и какво са й отнели дългите години на доброволно изгнание. Мястото й вече не беше тук.

	* * *

	Щом се върна в „Санта Каталина“, побърза да телефонира на съпруга си:
	— Дейвид, тя си отиде. Повече нищо не ме задържа тук. Връщам се у дома.
	— Само ми кажи кога пристига самолетът ти. С момичетата ще те посрещнем на летището.
	— Да, моля те, доведи ги — прошепна тя и внезапно изпита силна носталгия.

	* * *

	Набързо си стегна багажа. Струваше й се, че изведнъж „Санта Каталина“ е охладняла към нея, сякаш да намали болката от раздялата. Точно в пет следобед колата й спря пред къщата. София застана под сянката на евкалиптовите дървета и се сбогува с баща си.
	— Защо си тръгваш така внезапно. Кога ще те видим отново? — промърмори той с привидно безразличие, но изражението му издаваше колко е натъжен от заминаването на дъщеря си.
	— Не знам, татко. — София също се опита да прикрие чувствата си. — Моят дом вече не е тук. В Англия ме чакат съпруг и две дъщери.
	— Но… не си се сбогувала с никого.
	— Нямам сили. Така е по-добре. Веднъж и аз да постъпя тактично — добави, опитвайки се да разведри атмосферата.
	— „Санта Каталина“ винаги ще е твоят дом — промълви Пако.
	— Благодаря, татко. — София докосна ръката му и като видя въпросителния му поглед, обясни: — Признателна съм ти, че осигури дом на детето ми. Каква ирония — синът ми си е на мястото в дом, в който аз вече съм чужда. — И като видя как се навлажниха очите на баща й, побърза да добави: — Постъпил си благородно. Съжалявам само, че не се върнах тук с детето си. Тогава нямаше да се отчуждя от хората, които обичам.
	Пако я прегърна и силно я притисна до себе си, за да не види сълзите му.
	В този миг Анна застана на прага. Под очите й бяха вдълбани сенки, изглеждаше уморена и отчаяна.
	— Мамо! — изненадано възкликна София, отдръпна се от баща си и с трепереща ръка си избърса сълзите.
	Анна се приближи до не и й протегна двете си ръце:
	— Иска ми се да можеше да останеш. Обещай, че поне ще се обаждаш.
	— Разбира се. Иска ми се някой ден да видиш децата ми.
	— Непременно. А ти помни, че стаята ти винаги е на твое разположение. Само че май е време да я разчистя от всичко, свързано с миналото.
	София кимна. Усещаше, че майка й не знае как да изрази чувствата си — та нали цял живот се беше сдържала. Затова тя, София, трябваше да направи първата крачка. Щом прегърна майка си, почувства как от нея се излъчва топлота, каквато не беше усещала от малка. Изведнъж тежък товар се смъкна от плещите й — бремето на дълго стаяваната омраза. Може би и двете щяха да се научат да прощават.
	— Радвам се, че дойде — усмихна й се Анна; внезапно София разбра, че писмото е било от майка й, но го е подписала от името на Чикита от страх, че дъщеря й може да не дойде, като види подписа й.
	— Писмото — ти си го изпратила, нали? Много изкусна си станала, мамо.
	— Бях принудена. Почакай, не си тръгвай още. Искам да ти дам нещо. Отдавна трябваше да го сторя. Ей сега се връщам.
	Тя влезе обратно в къщата. Пако забеляза как леко стъпва и това му напомни за Анна Мелодия, която бе загубил преди бог знае колко време. В душата му възкръсна надеждата, че може би отново ще я намери. Анна се върна с пакет, опакован с червена хартия, подаде го на дъщеря си и каза:
	— Ще го видиш в колата. Нека ти е за спомен от нас.
	Пако за последен път прегърна дъщеря си — вече нямаше тайни, които да издигат стена помежду им.
	София също го прегърна — знаеше, че няма да се видят скоро. За последен път се обърна към ранчото, което някога бе неин дом, и разбра, че макар да се е променила, „Санта Каталина“ завинаги ще остане в сърцето и паметта й като снимка от други, по-щастливи времена.
	Качи се в колата и за последен път помаха на родителите си, после нетърпеливо разкъса червената хартия. Извади черен кожен колан, на чиято сребърна катарама бяха гравирани инициалите й, и очите й се замъглиха от сълзи.
	Когато къщата изчезна в сенките на дърветата от двете страни на алеята, София се обърна към шофьора:
	— Завий вляво, ако обичаш. Искам да се отбия на още едно място, преди да си замина.


>	Петдесета глава

	Автомобилът заподскача по изровения черен път. Щом стигнаха до края му, София помоли шофьора да я почака и с натежало сърце тръгна пеш по пътеката, по която минаваше толкова често през последните дни. Не изпитваше нищо, сякаш предпазен бушон беше изключил нервната й система.
	Най-после стигна до дървото — високо и царствено, верен приятел, който никога не изказва мнение и не осъжда, само наблюдава с разбиране и със съчувствие. Тя помилва кората му и си спомни щастливите времена със Санти. Погледът й се отклони към ливадите — в далечината гаучосите играеха поло. Тя не можеше да различи лицето му, но знаеше, че той е сред тях. Там, където принадлежеше.
	Изведнъж усети, че не е сама. Обърна се и се озова лице в лице със Санти, който се изненада не по-малко от нея.
	— Казаха ми, че си заминала. Не знаех какво да правя! — възкликна той и я прегърна.
	— Нямах сили отново да се сбогувам с теб — прошепна София и усети отчаяние, което помете другите й чувства.
	— Та аз току-що те намерих — промъмри Санти. — Няма да позволя да ми се изплъзнеш.
	— Безнадеждно е, нали? Ако навремето бяхме…
	— Недей! — прекъсна я той. — Да не тръгваме по този път, няма да върнем пропуснатото, само ще си причиним още по-силно страдание. — И притисна лице в косата й, сякаш искаше да се скрие от неизбежното.
	— Няма да съм жената, която обичаш, ако изоставя децата си — печално промълви София, спомняйки си съветите на Мария. Помисли си за Хавиер и отново се почувства гузна, задето не го беше потърсила толкова години.
	— Искам само да сме заедно, разбираш ли, София?!
	— Сестра ти имаше право. Вече не сме свободни, имаме семейства, които обичаме. Нямаме право да ги съсипем.
	— Знам. И все пак се опитвам да измисля как да не се разделим.
	— Няма друг начин. Моето място вече не е тук.
	— Мястото ти е до мен. Съдено ни е да сме заедно.
	— Санти, това е красива мечта, но е неосъществима. Знаеш го, нали?
	Той кимна и примирено въздъхна:
	— Искам да запомня завинаги лицето ти. — Прокара пръсти по страните й, целуна очите, носа и челото й, шепнейки колко ги обича. Като стигна до устните й, добави: — Никога няма да забравя вкуса и аромата, който се излъчва от теб, Чофи. — Той я целуна, вкусвайки солените й сълзи.
	Прегърнаха се, София се вгледа в морскозелените му очи и осъзна, че в спомените си често ще се потапя в тайнствените им дълбини, а нощем, когато мечтите и действителността се сливат, отново ще се люби с него. Целуна го за последен път; щеше да усеща вкуса на устните му дълго след като се бяха разделили. Обърна се само веднъж и сърцето й се сви, като го зърна — един самотен човек, седнал под тяхното дърво. Махна му за сбогом и продължи да върви към колата. По-късно, затвореше ли очи, винаги щеше да го вижда как седи сам под дървото омбу.

	* * *

	Казват, че дървото омбу не може да вирее в Англия. Аз обаче го засадих в нашата градина в Глостършир на място, където слънцето ще залязва зад него. И то пусна корени.
