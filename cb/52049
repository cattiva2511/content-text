D>
	Посвещавам отново на съпругата ми — Джейми, и децата ми — Николас и Лили.
D$


E>
	Пази се от гнева на търпеливия човек.
@	Джон Драйдън, „Авесалом и Ахитофел“
E$


>
	Това е художествено произведение. Имената, местата и случките са продукт на авторовото въображение или са използвани преносно и не бива да се разглеждат като истински. Всички прилики с реални събития, локации, организации или личности, живи или мъртви, са напълно случайни.


>	Първа част
>	Слабото звено

>>	1.
>>	Булевард „Цар Саул“, Тел Авив

	Въпреки че беше нещо толкова безпрецедентно и обвързано с институционален риск, то бе разрешено с минимално суетене. И също така тихо. Това бе най-забележителното — оперативната тишина, в която бе извършено. Да, имаше драматични живи репортажи за нацията, първо живописно събиране на кабинета и пищно парти във вилата на Ари Шамрон в Тиберия. Там бяха дошли, за да му предадат своите благопожелания, всички приятели и сътрудници от забележителното му минало: шпиони, политици, ватикански свещеници, лондонски търговци на произведения на изкуството, дори един заклет крадец на картини от Париж…
	Но иначе смяната не предизвика нищо повече от малка вълна. Един ден Узи Навот седеше зад голямото си бюро от опушено стъкло в директорския кабинет, а на следващия на мястото му вече бе Габриел. Изчезна и модерното бюро на Навот, защото стъклото не бе в стила на новия шеф. Габриел харесваше повече дърво, много старо дърво. И картини, разбира се; бързо разбра, че не може да прекарва по дванайсет часа на ден в стая с голи стени. Окачи една-две от своите, неподписани, и няколко на майка му, една от най-видните израелски художнички на своето време. Дори постави голямо абстрактно платно от първата си съпруга — Леа, което тя бе нарисувала, докато двамата бяха студенти в Академията по изобразително изкуство и дизайн „Бецалел“ в Йерусалим. По-късно през деня посетителите на етажа, на който се намираше управлението, можеха да чуят и оперна музика да се процежда през вратата му — „Бохеми“ му бе особено любима. Тази музика можеше да означава само едно нещо. Габриел Алон, принцът на огъня, ангелът на отмъщението, избраникът на Ари Шамрон, най-накрая бе приел полагащото му се място на шеф на израелската тайна разузнавателна служба.
	Но предшественикът му не се изнесе много далече. Всъщност Узи Навот се премести от другата страна на коридора в кабинет, който според първоначалния план на сградата бе укрепената малка бърлога на Шамрон. Никога преди заминаващ си шеф не бе оставал под един покрив със своя наследник. Това бе нарушение на един от най-свещените принципи на Службата, според който на всеки няколко години трябваше да се прави пълно прочистване, да се пооплеви… Вярно, имаше някои бивши шефове, които бяха останали в играта. Те идваха понякога в сградата на булевард „Цар Саул“, разказваха стари бойни истории, раздаваха непоискани съвети и общо взето се държаха досадно. Имаше го, разбира се, и Шамрон, вечния, маяка. Той бе създал Службата от нищото по свой образ и подобие, както и идентичността й, и нейния език. И смяташе, че има свещеното право да се меси в делата й както намери за добре. Именно Шамрон бе направил Навот шеф и пак той, когато най-накрая настъпи моментът, го бе махнал от този пост.
	Но Габриел настоя Навот да остане и да запази всички привилегии, на които се радваше в предишната си роля. Деляха една и съща секретарка, ужасната Орит, позната на булевард „Цар Саул“ като Железния купол заради способността си да отпраща нежелани посетители. Навот запази и служебната си кола, и пълния си набор от бодигардове, което предизвика лек ропот в Кнесета, ала общо взето бе прието като необходимост за запазване на мира. Точната му длъжност бе малко неясна, но това бе типично за Службата. Те бяха лъжци по професия. Казваха истината само помежду си. За всички останали — съпругите им, децата им, гражданите, които се бяха клели да защитават — се криеха зад мантията на заблудата.
	Когато вратите им бяха отворени, както ставаше обикновено, Габриел и Навот можеха да се видят през коридора. Говореха си рано всяка сутрин по сигурен телефон, обядваха заедно — понякога в служебната трапезария, друг път сами в кабинета на Габриел — и прекарваха по няколко спокойни минути под звуците на оперната му музика. Узи я ненавиждаше въпреки изискания си виенски произход. Той не обичаше музиката, а визуалните изкуства го отегчаваха. Иначе с Габриел бяха в пълно съгласие по останалите въпроси, или поне по тези, касаещи Службата и сигурността на държавата Израел. Навот бе изслушван от Алон винаги, когато искаше, и настояваше да присъства на всички важни сбирки на ръководството. Обикновено запазваше мълчание като сфинкс, здравите му ръце бяха скръстени пред широките му като на борец гърди и на лицето му имаше непроницаемо изражение. Но от време на време довършваше някое от изреченията на Габриел, сякаш за да покаже на присъстващите, че между тях няма различия, както обичаха да казват американците. Бяха като Воаз и Яхин — двата стълба на входа на Първия храм на цар Соломон в Йерусалим, и всеки, който се опитваше да ги настройва един срещу друг, щеше да си плати скъпо. Габриел беше народен шеф, но въпреки това не би толерирал интриги в Службата.
	Не че такива бяха вероятни, защото останалите от ръководството бяха изключително сплотени. Всички бяха привлечени от „Барак“ — елитния екип, провел някои от най-известните операции в историята на прочутата Служба. Години наред бяха работили в стая в сутерена, използвана някога за складиране на стари мебели и оборудване. А сега се бяха настанили в поредица от кабинети, която тръгваше от вратата на Габриел. Дори Ели Лавон, един от най-видните израелски библейски археолози, се бе съгласил да зареже преподавателската си работа в Еврейския университет и да се върне на пълно работно време в Службата. Официално Лавон отговаряше за наблюдателите, джебчиите и всички, които бяха специализирани в поставянето на подслушвателни устройства и скрити камери. Всъщност Габриел го използваше както сметнеше за добре. Лавон бе един от най-добрите проследяващи агенти, които Службата някога бе имала, и бе зад гърба на Габриел от времето на операция „Божи гняв“. Сега шефът често отиваше в тесния му кабинет, пълен с отломки от глинени съдове, древни монети и инструменти, когато търсеше малко спокойствие. Лавон никога не си бе падал по приказките. Също като Габриел, той вършеше най-добре работата си на тъмно и тихо.
	Някои от по-старите служители се съмняваха дали бе разумно новият шеф да напълни ръководството с толкова много реликви от славното минало. Но през повечето време премълчаваха тези свои тревоги. Никой генерален директор — с изключение на Шамрон, разбира се — не бе поемал контрол над Службата с толкова много опит и калена в битки воля. Габриел бе в тази игра по-дълго от всички останали, а по пътя си бе събрал невероятна армия от приятели и съучастници. Британският премиер дължеше кариерата си на него; папата — живота си. Но въпреки това той не бе от хората, които безсрамно събираха старите си дългове. Шамрон казваше, че човекът с истинска власт никога не моли за услуги.
	Габриел обаче имаше и врагове. Врагове, които бяха съсипали първата му съпруга и опитали да унищожат и втората. Врагове в Москва и Техеран, смятащи го за единственото препятствие пред техните амбиции. Засега той се бе разправил с тях, но без съмнение те щяха да се завърнат. Както и човекът, с когото бе последната му битка. Точно този мъж бе на челно място в списъка му със задачи. Компютрите на Службата му бяха прикрепили произволно генерирано кодово име. Но зад защитените с шифър врати на сградата на булевард „Цар Саул“ Габриел и новото му ръководство го наричаха с помпозния псевдоним, който той сам си бе избрал. _Саладин_. Говореха за него с уважение и дори малко страхопочитание. А той беше по петите им. Беше само въпрос на време…

	* * *

	Една снимка обикаляше сътрудничещите си разузнавателни служби. Тя бе направена от агент на ЦРУ в парагвайския град Сиудад дел Есте, намиращ се на прословутата Тройна граница в Южна Америка, където наистина се събираха три граници. На нея се виждаше едър, добре сложен мъж с арабска външност, който пие кафе в открито кафене, придружен от ливански търговец, заподозрян във връзки с глобалното джихадистко движение. Бе заснет под такъв ракурс, че софтуерът за разпознаване на лица не беше приложим. Но Габриел, който бе благословен с един от най-силните орлови погледи в своя занаят, беше убеден, че това е Саладин. Бе го виждал лично във фоайето на хотел „Четири сезона“ във Вашингтон два дни преди най-голямата терористична атака на американска земя след 11 септември. Габриел знаеше как изглежда Саладин, как мирише, как реагира въздухът, когато той влезе в някое помещение. Знаеше как се движи. Също като съименника си, той силно накуцваше след раняване, което бе грубо лекувано в къща с много стаи и вътрешни дворове край Мосул, Северен Ирак. Накуцването вече беше неговата визитка. Човек можеше да промени външността си по много начини: да си боядиса косата, да преобрази лицето си с пластична хирургия. Но накуцване като това на Саладин оставаше завинаги.
	Въпросът как беше успял да избяга от Америка, беше дискутиран непрестанно. А всички последвали опити да бъде локализиран бяха пропаднали. Дори се носеше слух, че е намерил убежище в Барилоче, аржентински ски курорт, предпочитан от нацистки военнопрестъпници, избягали от възмездие. Габриел отхвърли тази възможност. Но бе привърженик на идеята, че Саладин се криеше някъде под носа им. Където и да беше обаче, той планираше следващия си ход. В това Габриел бе сигурен.
	Последната атака във Вашингтон, в която бяха разрушени сгради и монументи и дадени катастрофален брой жертви, бе наложила Саладин като новото лице на ислямския тероризъм. Но какво щеше да е следващото му действие? В едно от последните си интервюта, преди да напусне поста си, американският президент бе обявил, че Саладин повече не е способен на друга такава мащабна операция, понеже щатският военен отговор разбил предишната му чудовищна мрежа. Саладин отвърна, като нареди на атентатор самоубиец да се взриви пред посолството на САЩ в Кайро. Броят на жертвите беше ограничен, а сред мъртвите нямаше американци. И затова Белият дом го отчете като отчаян акт на отчаян човек.
	Може би това бе вярно, но последваха още атаки. Саладин удари Турция — сватби, автобуси, площади, натовареното летище на Истанбул, — а последователите му в Западна Европа, които произнасяха името му с религиозен трепет, проведоха серия от самотни нападения, оставили много убити във Франция, Белгия и Германия. А сега се задаваше нещо голямо, координирано — терористичен спектакъл, който щеше да съперничи на пораженията, предизвикани във Вашингтон.
	Но къде? Нова атака над Америка не изглеждаше вероятна. Според експертите, гръмотевиците не падат два пъти на едно и също място. Накрая градът, който Саладин избра за своето представление, не изненада никого, особено онези, за които битката с тероризма беше професия. Въпреки любовта си към тайнствеността, Саладин обичаше и сцената. И къде би могъл да намери по-добра, освен в Уест Енд, Лондон.


>>	2.
>>	Сейнт Джеймс, Лондон

	Може би беше вярно, мислеше си Джулиан Ишърууд, докато гледаше как вихрещият се от вятъра порой се излива от черното небе. Може би планетата бе повредена. Ураган в Лондон, и то посред февруари. Ишърууд бе висок и леко непохватен и не бе създаден за такива условия. В момента се бе скрил във входа на ресторант „Уилтън“ на Джърмин стрийт, място, което познаваше добре. Вдигна ръкава на шлифера си и смръщено се взря в ръчния си часовник. Беше 19:40; закъсняваше. Огледа улицата за такси. Не се виждаше нито едно.
	От бара на „Уилтън“ долетя слаб смях, последван от силен баритон, който не можеше да бъде на никого другиго, освен на ниския пълен Оливър Димбълби. „Уилтън“ се бе превърнал в свърталище на най-видните търговци на произведения на изкуството, чийто бизнес бе съсредоточен по тесните улички на квартал Сейнт Джеймс. Ресторант „Грийнс“ и бар „Ойстър“ на Дюк стрийт някога бяха любимите им места, но „Грийнс“ бе принуден да затвори след сблъсък с компанията, която управляваше огромния брой недвижими имоти на кралицата в Лондон. Това беше показателно за промените, които настъпиха в квартала и в лондонския пазар на произведения на изкуството. Старите майстори трайно бяха излезли от мода. Днешните колекционери, младите глобални милиардери, повечето натрупали богатствата си от социалните медии и приложенията за телефони, се интересуваха само от модерно изкуство. Дори импресионистите вече бяха демоде. Ишърууд бе продал едва две картини след Нова година. И двете бяха средна работа като цена, от неособено важна школа, посредствени като стил. Оливър Димбълби не бе продал нищо от шест месеца. Нито Роди Хъчинсън, който бе смятан от мнозина за най-безскрупулния търговец в цял Лондон. Но всяка вечер те се събираха в „Уилтън“ и се уверяваха един друг, че скоро бурята ще отмине. Джулиан Ишърууд обаче се опасяваше, че това няма да стане, а в този момент — повече от всякога.
	Той и преди бе преживявал трудни времена. Чисто английският му гардероб и типичната му английска фамилия поне външно прикриваха факта, че практически той изобщо не бе англичанин. Беше британец по националност и паспорт, но германец по рождение, французин по възпитание и евреин по вероизповедание. Само шепа доверени приятели знаеха, че Ишърууд се бе озовал в Лондон като дете през 1942 година, след като бе пренесен през снежните Пиренеи от двама баски овчари. Или че баща му, прочутият парижки търговец на произведения на изкуството Самуел Исаковиц, е бил убит в лагера на смъртта Собибор заедно с майката на Джулиан. И макар той ревниво да пазеше тайните от миналото си, историята на драматичното му бягство от окупираната от нацистите Европа бе достигнала до ушите на израелските разузнавателни служби. И в средата на 70-те години на XX век, по време на вълната от палестински терористични атаки срещу израелски цели в Европа, той бе вербуван като _саян_ — доброволен сътрудник. Ишърууд имаше една задача: да помогне в изграждането и поддържането на оперативната легенда за реставратора на картини Габриел Алон.
	Само че напоследък кариерите им бяха тръгнали в коренно различни посоки. Габриел вече бе началник на израелското разузнаване, един от най-влиятелните шпиони в света. А Ишърууд? Той стоеше на входа на ресторант „Уилтън“, брулен от западния вятър и леко пиян, и чакаше такси, което така и не идваше.
	Погледна за втори път часовника си. Вече беше 19:43. Тъй като не разполагаше с чадър, вдигна старата кожена чанта над главата си и пое към „Пикадили“, където след ужасно петминутно чакане най-накрая с благодарност се качи на задната седалка на едно такси. Каза приблизителния адрес на шофьора — беше му неудобно да съобщи точно къде отива — и тревожно започна да следи времето, докато колата пълзеше към „Пикадили Съркъс“. Завиха по Шафстбъри авеню и пристигнаха на Черинг Крос Роуд точно в осем. Ишърууд вече официално бе закъснял за резервацията си.
	Предполагаше, че трябва да се обади и да се извини, че закъснява, но имаше голяма вероятност подобно заведение да даде масата му на друг. Бе му отнело цял месец молби и подкупи, за да я получи, и сега нямаше намерение да изложи всичко това на риск с паническо позвъняване. Освен това, с малко късмет, Фиона вече щеше да е там. Едно от нещата, заради които Ишърууд я харесваше, бе нейната точност. Харесваше и русата й коса, сините й очи, дългите й крака и възрастта й — трийсет и шест години. Всъщност в момента той не можеше да се сети за нещо, което да не харесва във Фиона Гарднър, и точно затова бе посветил много от безценното си време и усилия, за да осигури резервация в ресторант, където при други обстоятелства не би стъпил.
	Изминаха още пет минути, докато таксито най-накрая остави Ишърууд пред театър „Сейнт Мартин“, постоянния дом на „Капан за мишки“ на Агата Кристи. Той бързо пресече Уест стрийт към входа на прочутия „Айви“, истинската му цел. Салонният управител го информира, че госпожица Гарднър все още не е пристигнала и че по някакво чудо масата му все още е на разположение. Ишърууд предаде шлифера си на момичето от гардероба и бе отведен до сепаре с изглед към Личфийлд стрийт.
	Когато остана сам, се взря неодобрително в отражението си във витрината. Със своя костюм от „Савил Роу“, тъмночервена вратовръзка и изобилие от прошарени кичури той изглеждаше доста елегантно, макар и малко странно — вид, който описваше като упадъчно достойнство. Но пък и нямаше как да се отрече, че бе достигнал възрастта, наречена от социолозите „есента на живота“. Не, помисли мрачно, той беше _стар_. Прекалено стар, за да преследва такива като Фиона Гарднър. Колко други като нея имаше? Студентките по изобразително изкуство, младите кураторки, рецепционистките, красивите момичета, които наддаваха от чуждо име в „Кристис“ и „Сотбис“. Ишърууд не беше сваляч, обичаше ги всичките. Вярваше в любовта така, както и в изкуството. Онази от пръв поглед, вечната, докато смъртта ни раздели. Проблемът беше, че не бе намерил истинската любов.
	Веднага се сети за един скорошен следобед във Венеция, маса в ъгъла в бара на Хари, Белини, _Габриел_… Той бе казал на Ишърууд, че не е прекалено късно, че все още може да се ожени и да има едно-две деца. Но сбръчканото лице в отражението говореше друго. Помисли си, че срокът му на годност отдавна бе изтекъл. Щеше да умре сам, без деца, без съпруга, само с галерията си.
	Пак погледна часовника си. Осем и петнайсет. Сега вече Фиона закъсняваше. Това не бе типично за нея. Извади мобилния си от вътрешния джоб на сакото си и видя получено съобщение. _Съжалявам, Джулиан, но се боя, че няма да мога да_… Спря да чете. Предполагаше, че така е по-добре. Щеше да си спести разбитото сърце. А по-важното бе, че нямаше да има възможност отново да се направи на глупак.
	Върна мобилния в джоба си и обмисли вариантите. Можеше да остане и да вечеря сам, можеше и да си тръгне. Избра второто: човек не вечеряше сам в „Айви“. Стана, взе шлифера си, смотолеви някакво извинение на салонния управител и бързо излезе на улицата точно когато бял ван „Форд Транзит“ спираше пред театър „Сейнт Мартин“. От него веднага изскочи шофьорът, облечен в широко вълнено палто. И с оръжие в ръка. Това не бе просто оръжие, ужаси се Ишърууд, това бе автомат. От товарния отсек на вана вече излизаха четирима мъже с широки палта, стиснали същите автомати. Джулиан не можеше да повярва на очите си. Беше като сцена от филм. Филм, който бе гледал вече в Париж и Вашингтон.
	Петимата мъже тръгнаха бавно към вратите на театъра в компактна бойна група. Ишърууд чу чупене на врати, последвано от изстрели. Няколко секунди по-късно долетяха първите приглушени, далечни викове. Това бяха виковете от кошмарите му. Пак си спомни за Габриел и се почуди какво той би направил в подобна ситуация. Щеше моментално да се втурне към театъра, за да спаси колкото може повече хора. Ала Джулиан не притежаваше уменията и куража на Габриел. Той не беше герой. Всъщност бе точно обратното.
	Кошмарните викове ставаха все по-силни. Ишърууд извади мобилния си, набра 999 и съобщи, че в театър „Сейнт Мартин“ има терористична атака. След това се извъртя и се взря в прочутия ресторант, от който току-що бе излязъл. Заможните му клиенти изобщо не подозираха за кръвопролитието само на няколко метра от тях. Предположи, че терористите нямаше да се задоволят с една касапница. Прочутият „Айви“ щеше да е следващата им спирка.
	Ишърууд бързо обмисли вариантите, пак бяха два: да избяга или да се опита да спаси колкото може хора. Решението бе най-лесното в живота му. Докато тичаше през улицата, чу експлозия откъм Черинг Крос Роуд. След това още една. Последва и трета. Не беше герой, помисли си той, докато се втурваше през вратата на „Айви“ и махаше лудешки, но можеше да се държи като такъв поне за миг. Габриел вероятно щеше да се окаже прав. Може би за него въпреки всичко не беше прекалено късно.


>>	3.
>>	Воксхол Крос, Лондон

	Бяха дванайсет на брой, араби и африканци по етнически произход, европейци по паспорт. Всичките бяха прекарали известно време в халифата на ИДИЛ — някои във вече унищожения тренировъчен лагер близо до древния сирийски град Палмира — и се бяха върнали незабелязано в Западна Европа. По-късно щеше да бъде установено, че бяха получили заповедите си по „Телеграм“ — безплатното облачно приложение за моментални криптирани съобщения.
	Бяха им дали само адреса, датата и часа на появата им. Не знаеха, че и другите са получили подобни инструкции; нямаха представа, че са част от по-голям заговор. Всъщност изобщо не подозираха, че са част от заговор.
	Бяха влезли в Обединеното кралство един по един, с влак и с ферибот. Двама или трима трябваше да преминат през разпит на границата; останалите бяха приети с отворени обятия. Четирима стигнаха до Лутън, четирима — в Харлоу, а четирима — в Грейвзенд. На всеки адрес ги чакаше британски сътрудник на мрежата. Както и оръжията им — жилетки с експлозиви и автомати. Във всяка жилетка имаше килограм ацетонов пероксид — много нестабилен експлозив, кристален прах, произведен от лакочистител и перхидрол. Автоматите бяха АК-47 от беларуски производител.
	Британските членове на мрежата бързо инструктираха бойните клетки за целите на мисията им. Те не бяха атентатори самоубийци, те бяха бойци. Трябваше да избият колкото се може повече неверници с автоматите и чак когато бъдат притиснати от полицията, да детонират експлозива в жилетките си. Целта на операцията не беше да се разрушават сгради или забележителности, а кървава касапница. Не биваше да правят разлика между млади и стари, мъже, жени и деца. Не трябваше да проявяват милост.
	В късния следобед в Лутън, Харлоу и Грейвзенд членовете на трите клетки се нахраниха заедно за последно. След това ритуално подготвиха телата си за смъртта. Накрая, в седем вечерта, се качиха в три еднакви вана „Форд Транзит“. Британските им сътрудници бяха зад волана, бойците седяха отзад с жилетките си с експлозиви, стиснали оръжията си. Никоя от клетките не знаеше за съществуването на другите, но всички се бяха насочили към Уест Енд в Лондон и трябваше да ударят по едно и също време. Точността бе запазената марка на Саладин. Той вярваше, че както в живота, така и при терора, точното време е всичко.
	Достолепният театър „Гарик“ бе преживял истински и студени войни, Голямата депресия, абдикацията на крал. Но никога не бе ставал свидетел на това, което се случи в 8:20 часа онази вечер, когато петима терористи от ИДИЛ нахлуха в залата и започнаха да стрелят по тълпата. Повече от сто души щяха да загинат през първите трийсет секунди на нападението и още сто — в ужасните пет минути, които последваха, докато терористите се движеха методично през театъра, ред по ред, седалка по седалка. Двеста души с късмет успяха да избягат през задния и страничните входове заедно с всички артисти и сценични работници. Много от тях никога повече нямаше да стъпят в театъра.
	Терористите излязоха от „Гарик“ седем минути след като бяха нахлули в него. Навън се натъкнаха на двама полицаи. След като ги застреляха, поеха към Ървинг стрийт. Избиваха всички в ресторантите по пътя си, докато накрая в подстъпите към площад „Лестър“ налетяха на двама спецполицаи, въоръжени с 9-милиметрови пистолети „Глок-17“. Униформените успяха да убият двама от нападателите, преди те да детонират експлозивите в жилетките си. Двама от оцелелите терористи се взривиха във фоайето на голямото кино „Одеон“, а третият — в препълнен италиански ресторант. Общо близо четиристотин души щяха да загинат само от тази част на атаката, превръщайки я в най-кървавата в британската история, по-кървава дори от взривяването на самолета на „Пан Ам“ над Локърби, Шотландия, през 1988 година.
	Но за нещастие, петчленната клетка не действаше сама. Втора клетка — от Лутън, както щеше да стане известно по-късно — атакува театър „Принц Едуард“ също точно в осем и двайсет, по време на представлението „Мис Сайгон“. „Принц Едуард“ беше много по-голям от „Гарик“, имаше 1600, а не 656 места, затова и жертвите сред зрителите бяха значително повече. Освен това и петимата терористи успяха да детонират самоубийствените си жилетки в барове и ресторанти по Олд Комптън стрийт. Повече от петстотин живота бяха отнети в продължение само на шест минути.
	Третата цел беше „Сейнт Мартин“: петима нападатели, точно в осем и двайсет. Този път обаче се намеси екип от спецполицаи. По-късно щеше да се установи, че минувач, идентифициран единствено като виден лондонски търговец на произведения на изкуството, е съобщил за нападението на властите секунди след като терористите са влезли в театъра. Същият този търговец после беше помогнал за евакуирането на ресторант „Айви“. В резултат в тази част на атаката щяха да загинат само осемдесет и четири души. Във всяка друга вечер и във всеки друг град броят им би бил труден за проумяване. А сега бе причина за благодарност. Саладин бе посял ужас в сърцето на Лондон. И Лондон вече никога нямаше да бъде същият.
	До сутринта се очертаха ужасяващите мащаби на катастрофата: повечето от мъртвите все още лежаха там, където бяха паднали, а някои и по седалките в театрите. Комисарят на лондонската полиция обяви целия Уест Енд за зона на местопрестъпление и призова лондончани и туристите да избягват района. Метрото бе спряно напълно като предохранителна мярка; частните фирми и обществените институции останаха затворени през целия ден. Лондонската фондова борса отвори навреме, но търговията бе спряна, когато цените на акциите се сринаха. Икономическата загуба, също като загубата на хора, беше катастрофална.
	От съображения за сигурност премиерът Джонатан Ланкастър изчака до обед, преди да посети опустошението. Със съпругата си — Даяна, той тръгна пеш от „Гарик“ към „Принц Едуард“ и после към „Сейнт Мартин“. След това, пред импровизирания полицейски щаб на площад „Лестър“, се обърна за кратко към медиите. Блед и видимо разстроен, той се закле, че извършителите ще бъдат изправени пред правосъдието.
	— Врагът е дързък и решителен — заяви той, — ала ние също ще бъдем решителни.
	Врагът обаче остана странно тих. Да, имаше няколко тържествуващи поста в обичайните екстремистки сайтове, но нищо от централното командване на ИДИЛ. Най-накрая, в 17 часа лондонско време, официално бе поета отговорност чрез един от многобройните туитър акаунти на групировката, където се появиха и снимки на петнайсетимата бойци, извършили атаката. Няколко анализатори на тероризма изразиха учудване, че в декларацията не се споменава Саладин. По-умните обаче отбелязаха, че Саладин е мозъкът и предпочита да остави работата си неподписана, както са го правили и други като него.
	Ако първият ден бе белязан от солидарност и скръб, вторият бе изпълнен с разграничаване и обвинения. В Камарата на общините няколко представители на опозиционната партия разкритикуваха премиера и началниците на разузнаването, че не са успели да забележат и пресекат заговора навреме. И най-вече питаха как бе възможно терористите да се сдобият с автомати в страна с едни от най-драконовските закони за контрол над оръжията в света. Шефът на лондонската антитерористична служба публикува изявление в защита на действията си, същото направи и Аманда Уолъс, генерален директор на МИ5. Но Греъм Сиймор, началникът на Секретната разузнавателна служба, позната и като МИ6, предпочете да запази мълчание. До неотдавна британското правителство дори не признаваше за съществуването на МИ6 и никой министър, който бе с всичкия си, не би си помислил и да спомене публично името на шефа на службата. Сиймор предпочиташе стария модел. Той бе шпионин по природа и възпитание. А един шпионин никога не говореше от свое име, когато се появеше злостно изтичане на информация към приятелски настроен репортер.
	Отговорността за защитата на британската земя от терористични атаки се падаше най-вече на МИ5, полицията и Центъра за съвместен анализ на тероризма. Въпреки това Секретната разузнавателна служба играеше важна роля в разкриването на заговорите в чужбина, преди те да приближат уязвимите брегове на страната. Греъм Сиймор многократно беше предупреждавал премиера, че атака на ИДИЛ над Обединеното кралство е неизбежна, ала шпионите му така и не успяха да доставят достоверна разузнавателна информация, за да се предприемат необходимите за предотвратяването й действия. Вследствие на това той разглеждаше нападението в Лондон и стотиците невинни жертви като най-големия провал в дългата си забележителна кариера.
	По време на атаката Сиймор бе във великолепния си кабинет на най-горния етаж на Воксхол Крос и беше видял проблясъците от взривовете от прозореца си. И в последвалите мрачни дни тази гледка почти не го напускаше. Най-близките му сътрудници го умоляваха да поспи, а зад гърба му обсъждаха с тревога необичайно уморения му вид. Сиймор троснато ги посъветва да оползотворят времето си в намиране на важна разузнавателна информация, с която да предотвратят следващата атака. Трябваше му някое слабо звено, някой от мрежата на Саладин, който можеше да бъде манипулиран. Не важна фигура; те бяха прекалено лоялни. Греъм Сиймор търсеше някой дребен играч, изпълнител на поръчки, носач на багаж. Възможно беше този човек дори да не знае, че е член на терористична организация. Можеше даже и никога да не е чувал името на Саладин.
	Полицаите — тайни и явни — имаха някои предимства по време на криза. Те провеждаха акции, арестуваха и даваха пресконференции, за да успокоят обществото, че правят всичко по силите си за опазване на сигурността. Шпионите обаче нямаха такива права. По дефиниция те се трудеха тайно в невидими задни улички, хотелски стаи, конспиративни квартири и всякакви други забравени от бога места, където агентите убеждаваха или принуждаваха някого да предаде важна информация на чужда сила. В началото на кариерата си Греъм Сиймор бе вършил такава работа. Сега можеше само да ръководи усилията на другите от златната клетка на кабинета си. Най-много се боеше, че някоя друга служба ще открие това слабо звено, което отново би го поставило в подкрепяща роля. МИ6 не можеха сами да разбият мрежата на Саладин; имаха нужда от помощ от приятелите си от Западна Европа, Близкия изток и от другата страна на океана — Америка. Но ако МИ6 успееха да открият точната разузнавателна информация в точния момент, Греъм Сиймор щеше да стане пръв между равни. В съвременния свят това бе най-доброто, на което един шпионин можеше да се надява.
	Така че той стоеше в кабинета си ден след ден, нощ след нощ, и гледаше с известна завист как полицията и МИ5 се справяха с остатъците от мрежата на Саладин във Великобритания. Усилията на МИ6 обаче не водеха до нищо значимо. Всъщност Сиймор научаваше повече от приятелите си в Лангли и Тел Авив, отколкото от собствените си подчинени. Най-накрая, седмица след атаката, той реши, че една вечер у дома няма да му се отрази зле. Според записа в компютрите, ягуарът му напусна паркинга по случайност точно в 8:20 часа. Но докато прекосяваше Темза към дома си в Белгрейвия, телефонът му тихо изписука. Той позна номера и женския глас, който чу малко по-късно от другата страна на линията.
	— Надявам се, че не те хващам в неудобно време — каза Аманда Уолъс, — но имам нещо, което може да те заинтригува. Защо не наминеш при мен за едно питие? Аз черпя.


>>	4.
>>	Темс Хаус, Лондон

	Темс Хаус, крайречният щаб на МИ5, бе сграда, която Греъм Сиймор познаваше добре: беше работил там повече от трийсет години, преди да стане шеф на МИ6. Докато вървеше по коридора на етажа на ръководния състав, се спря пред вратата на кабинета, който бе негов, докато бе заместник генерален директор. Майлс Кент, настоящият заместник, все още бе зад бюрото си. Той вероятно бе единственият човек в Лондон, който изглеждаше по-зле от Сиймор.
	— Греъм — учуди се Кент, вдигайки очи от компютъра.
	— Какво те води в нашето малко кралство?
	— Ти ми кажи.
	— Ако го направя — прошепна Майлс, — кралицата ще ме уволни.
	— Как е тя?
	— Не си ли чул? — Кент махна на Сиймор да влезе и затвори вратата. — Чарлс избяга със секретарката си.
	— Кога?
	— Два дни след атаката. Вечерял в „Айви“, когато третата клетка влязла в „Сейнт Мартин“. Обяснил, че това го накарало да се погледне строго в огледалото. И да реши, че не може повече да живее така.
	— Имаше любовница и съпруга. Какво още е искал?
	— Очевидно развод. Аманда вече се е изнесла от апартамента. Спи тук, в кабинета си.
	— Случва се с много хора.
	Сиймор бе изненадан от тази новина. Бе видял Аманда в същата онази сутрин на Даунинг стрийт 10 и тя не бе споменала нищо. В интерес на истината Сиймор изпита облекчение, че безразсъдният любовен живот на Чарлс най-накрая бе излязъл наяве. Руснаците имаха начини да научават за подобно разюздано поведение и никога не се свеняха да го използват.
	— Кой друг знае?
	— Научих съвсем случайно. Познаваш Аманда, тя е много дискретна.
	— Жалко, че Чарлс не е бил. — Сиймор посегна към дръжката на вратата, но спря. — Имаш ли някаква представа защо тя иска да ме види?
	— Заради удоволствието от компанията ти.
	— Стига, Майлс.
	— Знам само — каза Кент вече сериозно, — че има нещо общо с оръжия.
	Сиймор излезе в коридора. Над вратата на Аманда светеше зелена светлина. Въпреки това той почука леко, преди да влезе. Завари я зад голямото й бюро, свела очи към отворена папка. Тя вдигна поглед и му се усмихна хладно. Той си помисли, че сигурно бе упражнявала тази физиономия пред огледалото.
	— Греъм — стана тя от стола. — Много мило от твоя страна да дойдеш.
	Аманда излезе бавно иззад бюрото си. Както обикновено, бе облечена в костюм с панталон, който подчертаваше високата й, малко тромава фигура. Държеше се предпазливо. Със Сиймор бяха постъпили заедно в МИ5 и бяха прекарали почти трийсет години в битки един с друг по всякакви поводи. Сега заемаха две от най-силовите позиции в западното разузнаване, но съперничеството им продължаваше. Беше изкушаващо да си мислят, че атаката ще промени динамиката на отношенията им, но Сиймор не вярваше в това. Наближаваше неизбежното парламентарно разследване. Несъмнено то щеше да открие сериозни пропуски и грешки в МИ5. Аманда щеше да се защитава с нокти и зъби. И да направи всичко възможно Сиймор и МИ6 да поемат голяма част от вината.
	В края на лъскавата конферентна маса в кабинета й имаше поднос с напитки. Тя смеси джин и тоник за Сиймор, а на себе си направи мартини с маслини и коктейлни лукчета. Вдигна тост сдържано и мълчаливо. След това поведе Сиймор към къта за сядане и му посочи модерен кожен фотьойл. На големия плосък екран течеше програмата на Би Би Си. Британски и американски военни самолети удряха по цели на ИДИЛ близо до сирийския град Рака. Иракската част от халифата вече почти беше завладяна от правителствените сили в Багдад. Бе останала само сирийската и тя бе под обсада. Загубата на територии обаче не бе намалила ни най-малко способността на ИДИЛ да провежда терористични операции в чужбина. Атаката в Лондон доказваше това.
	— Къде предполагаш, че е? — попита Аманда след малко.
	— Саладин ли?
	— А кой друг?
	— Не можем с точност…
	— Не говориш с премиера, Греъм.
	— Ако трябва да предположа, бих казал, че е навсякъде другаде, но не и в бързо смаляващия се халифат на ИДИЛ.
	— Къде?
	— Може би в Либия или някое от емирствата в Персийския залив. Може да е и в Пакистан или от другата страна на границата — в Афганистан, в контролираните от ИДИЛ райони. Или — замисли се за миг той — може да е много по-близо до нас. Има приятели и ресурси. И не забравяй, че е бил един от нас. Саладин е служил в иракското разузнаване преди инвазията. Работата му е била да осигурява материална подкрепа за любимите на Садам палестински терористи. Знае какво прави.
	— Това — кимна Аманда Уолъс — е меко казано. Саладин направо те кара да изпитваш носталгия по времената на шпионите от КГБ и бомбите на ИРА. — Тя седна срещу Сиймор и остави замислено питието си на масичката. — Има нещо, което трябва да ти споделя, Греъм. Нещо лично, нещо ужасно. Чарлс ме напусна заради секретарката си. Тя е на половината на годините му. Такова клише.
	— Съжалявам, Аманда.
	— Знаеше ли, че има любовница?
	— Чуваха се разни слухове — деликатно отговори Сиймор.
	— Аз не ги бях чула, а съм генерален директор на МИ5. Предполагам, е вярно това, което казват за съпругата: че винаги научава последна.
	— Няма ли шанс за сдобряване?
	— Никакъв.
	— Разводът ще е ужасен.
	— И скъп — добави Аманда. — Особено за Чарлс.
	— Ще те натискат да подадеш оставка.
	— Затова — каза Аманда — ще поискам подкрепа от теб. — Помълча известно време. — Знам, че вината за нашата малка студена война е до голяма степен моя, Греъм, но тя продължи достатъчно дълго. Щом Берлинската стена падна, със сигурност и ние можем да бъдем нещо като приятели.
	— Не мога да съм по-съгласен.
	Този път усмивката на Аманда изглеждаше почти искрена.
	— А сега към истинската причина да те помоля да дойдеш.
	Тя насочи дистанционното към плоския екран на телевизора и на него се появи лице — мъж от египетски произход, леко брадясал, на около трийсет години. Това бе Омар Салах, лидерът на клетката от Харлоу, който бе убит от спецполицай в театър „Сейнт Мартин“, преди да успее да детонира жилетката с експлозиви. Сиймор бе добре запознат с досието на Салах. Той бе един от няколкото хиляди европейски мюсюлмани, пътували до Сирия и Ирак, след като ИДИЛ обяви създаването на халифата през юни 2014-а. Повече от година след завръщането на Омар Салах във Великобритания, той бе станал обект на цялостно наблюдение от страна на МИ5 — физическо и електронно. Ала шест месеца преди атаката МИ5 заключи, че Салах вече не е непосредствена заплаха. Отделът за наблюдение бе натоварен до краен предел, а по всичко личеше, че Салах е загубил интерес към радикалния ислям и джихадизма. Заповедта за прекратяване носеше подписа на Аманда. Това, което тя и останалите от британското разузнаване обаче не осъзнаваха, бе, че Салах комуникираше с централното командване на ИДИЛ чрез криптирани методи, които дори могъщата американска Агенция за национална сигурност не можеше да разкодира.
	— Вината не е твоя — тихо отбеляза Сиймор.
	— Може би не — отвърна Аманда. — Но някой трябва да поеме удара и това вероятно ще съм аз. Освен, разбира се, ако не обърна несполуката с Омар Салах в своя полза. — Тя помълча, после добави: — Или по-скоро в _наша_.
	— И как бихме могли да направим това?
	— Омар Салах не просто е водил тези ислямистки убийци в театър „Сейнт Мартин“. Той е човекът, внесъл оръжията във Великобритания.
	— Откъде ги е взел?
	— От човек на ИДИЛ във Франция.
	— Кой го казва?
	— Омар.
	— Моля те, Аманда — изгледа я уморено Сиймор. — Късно е за шеги.
	Тя се взря в екрана.
	— Нашият Омар е бил добър в занаята, само че е допуснал една малка грешка. Използвал е лаптопа на сестра си, за да върши работа за ИДИЛ. Ние го взехме в деня след атаката и оттогава преглеждаме харддиска. Този следобед намерихме дигитални остатъци от криптирано съобщение от централното командване на ИДИЛ, с което се дават инструкции на Омар да замине за Кале и да се срещне с мъж, наречен Скорпион.
	— Впечатляващо име — отбеляза мрачно Сиймор. — Споменава ли се за оръжия в съобщението?
	— Езикът е кодиран, но става ясно. Също така съвпада и с бюлетин, който получихме от Генералната дирекция за вътрешна сигурност на Франция в края на миналата година. Изглежда, че Скорпион е бил в полезрението им известно време. За лош късмет, те не знаят много за него, включително и истинското му име. Работната хипотеза е, че е част от наркобанда, вероятно мароканец.
	Логично, помисли си Сиймор. Връзката между ИДИЛ и европейските криминални мрежи беше неоспорима.
	— Казала ли си нещо от това на французите? — попита той.
	— Не бих оставила сигурността на британския народ в ръцете на френската ГДВС. Освен това искам да намеря този Скорпион преди тях. Но не мога — добави тя бързо. — Правомощията ми свършват до брега.
	Сиймор мълчеше.
	— Далеч съм от мисълта да ти казвам как да си вършиш работата, Греъм. Ала на твое място бих пратила агент във Франция още утре сутринта. Някой, който говори езика. Някой, който познава криминалния контингент. И който не се страхува да си изцапа ръцете. — Тя се усмихна. — Дали случайно не познаваш подобен човек, Греъм?


>>	5.
>>	Хемпшър, Англия

	Също като мнозина преди него, той бе дошъл в пристанищния град в Южна Англия в задното отделение на правителствен ван със затъмнени прозорци. Колата бе минала с пълна скорост покрай яхтклубовете и старите тухлени викториански складове и накрая бе завила по малка алея, водеща към голф игрище, което в сутринта на пристигането му бе превзето от чайките. До игрището имаше празен ров, а отвъд него — стара крепост със стени от сив камък. Първоначално построена от Хенри VIII през 1545 година, сега тя бе основната школа на шпионите на МИ6.
	Ванът спря за кратко пред портата, преди да влезе в централния двор, където в три спретнати редици бяха паркирани колите на ръководството. Шофьорът, който се казваше Редж, изгаси двигателя и със съвсем леко поклащане на главата даде сигнал на мъжа на задната седалка, че може да слезе. Новото попълнение беше специален случай, или поне така бяха информирали ръководството от Воксхол Крос. Както всички наскоро вербувани, и на него при всяка възможност щяха да му казват, че е допуснат в специален клуб. Членовете на този клуб живееха по различни правила от останалите си сънародници. Знаеха и правеха неща, които другите не знаеха и не правеха. Но според Редж, мъжът на задната седалка нямаше вид на човек, който би се трогнал от подобни ласкателства. Всъщност изглеждаше като някого, който отдавна живее по различни правила.
	Крепостта се състоеше от три корпуса — източен, западен и основен, където се провеждаше по-голямата част от обучението. Точно над портата бяха стаите, запазени за шефа, а отвъд стените имаше тенис корт, игрища за скуош и за крокет, площадка за хеликоптери и открито стрелбище. Имаше и закрито, макар Редж да подозираше, че пътникът му няма да има много нужда от обучение по стрелба или оръжия. Той бе елитен боец. Личеше по фигурата му, извивката на челюстта му и начина, по който преметна платнената торба на рамо, преди да поеме през вътрешния двор. Без да издаде и звук, забеляза Редж. Определено бе от мълчаливите. Беше ходил на места, които искаше да забрави, и бе изпълнявал мисии, за които никой не говореше извън обезопасените стаи и тайните съоръжения. Този човек бе строго секретен. Беше беда.
	Точно на входа на западното крило се намираше малка кабинка, в която портиерът Джордж Холидей го чакаше.
	— Марлоу — представи се новият наемник неубедително. Замисли се малко и добави: — Питър Марлоу.
	Холидей, който най-отдавна работеше за ръководството — наследство от времето на крал Хенри, както твърдеше вътрешната легенда, — прокара блед и тънък като краче на паяк пръст по списъка с имена.
	— А, да, господин Марлоу. Очакваме ви. Съжалявам за времето, но на ваше място бих свикнал с него.
	Холидей изрече това, докато се навеждаше, за да вземе ключ от редицата кукички под бюрото си.
	— Вторият етаж, последната стая вляво. Извадихте късмет, оттам има хубава гледка към морето. — Постави ключа на бюрото. — Смятам, че ще се справите с багажа си.
	— И аз така смятам — каза новият наемник с нещо като усмивка.
	— О! — обади се внезапно портиерът. — За малко да забравя. — Обърна се и извади малък плик от една от пощенските кутии на стената зад бюрото. — Това пристигна за вас предната вечер. От С* е.
	[* Така обикновено се подписват всички началници на британската разузнавателна служба МИ6. — Б.пр.]
	Мъжът грабна писмото и го пъхна в джоба си. След това нарами платнената торба — като войник, отбеляза Холидей — и я понесе по старото стълбище, което водеше към етажа с квартирите. Вратата на стаята се отвори със стон. Влезе и остави платнената торба да се плъзне по широкото му рамо на пода. С внимателния поглед на специалист по наблюдение той огледа обстановката. Единично легло, нощно шкафче и нощна лампа, малко бюро, обикновен гардероб за нещата му, лична баня и тоалетна. Скорошен абсолвент на елитен университет вероятно би се зарадвал на подобна квартира, ала наемникът не беше впечатлен. Притежаваше значително богатство — незаконно, но въпреки това значително — и бе свикнал да живее по-комфортно.
	Хвърли якето си на леглото и извади плика от джоба. Отвори го с неохота и издърпа отвътре малка картичка. Нямаше герб или емблема, само три реда, изписани със спретнат почерк с яркозелено мастило.
	_Великобритания вече е по-добре, след като ти си тук, за да се погрижиш за нея…_
	Обикновен наемник сигурно би запазил картичката за спомен от първия си ден като служител на една от най-старите и горди разузнавателни служби в света. Но човекът, познат като Питър Марлоу, не беше обикновен наемник. Нещо повече, той бе работил на места, където подобни картички можеха да струват човешки живот. И след като я прочете — два пъти по навик, — той я изгори в мивката в банята и отми пепелта. След това отиде до малкия като амбразура прозорец на стаята и се загледа над морето към остров Уайт. И не за пръв път се почуди дали не бе направил най-голямата грешка в живота си.

	* * *

	Естествено, истинското му име не беше Питър Марлоу. Казваше се Кристофър Келър, което само по себе си беше интригуващо, защото според правителството на Нейно Величество Келър бе мъртъв от двайсет и пет години. И съответно бе първият покойник, служил на британското разузнаване след Глиндър Майкъл, бездомния уелсец, чийто труп бе използван от дезинформаторите по време на Втората световна война, за да се пробутат фалшиви документи на нацистка Германия като част от операция „Минсмийт“.
	Ръководството на школата обаче не знаеше нищо от това за новия си наемник. Всъщност те нямаха почти никаква представа за него. Не бяха наясно например, че е ветеран от елитната Специална авиодесантна служба, че все още държи рекорда на полка за 60-километров поход за издръжливост през планината Брекън Бийкънс в Южен Уелс. Или пък че е постигнал най-висок резултат в Къщата на убийствата — прословутото тренировъчно съоръжение на САС, където членовете й усъвършенстваха уменията си за близък бой.
	По-нататъшен преглед на досието му, което бе засекретено по заповед на самия премиер, би показал, че в края на 80-те години на XX век, по време на особено наситен с насилие период от войната в Северна Ирландия, той бе внедрен в Западен Белфаст. Там живя сред католици и бе един от водещите агенти, проникнали в Ирландската републиканска армия. В същото това досие доста бегло се споменаваше и за инцидент във ферма в южната част на Арма, където след разкриването му Келър бе закаран и разпитван. Точните обстоятелства около бягството му бяха неясни, макар да се знаеше, че включват смъртта на четирима корави мъже от ИРА, двама от които били буквално нарязани на парчета.
	След спешна евакуация от Северна Ирландия Келър се завърна в щабквартирата на САС в Херефорд, където си мислеше, че ще си почине и ще започне работа като инструктор. Но след инвазията на Ирак в Кувейт през август 1990 година, той бе назначен в боен отряд за операцията „Пустинен меч“ и изпратен в Западен Ирак да търси смъртоносния арсенал от ракети „Скъд“ на Садам Хюсеин. В нощта на 28 януари 1991 година Келър и екипът му бяха открили пускова установка на около сто и петдесет километра северозападно от Багдад и бяха изпратили по радиостанцията координатите на своите командири в Саудитска Арабия. Деветдесет минути по-късно формирование от бомбардировачи на коалицията се бе спуснало ниско над пустинята. Но в пагубен случай на приятелски огън бяха атакували отряда на САС вместо ракетната площадка. Британските власти заключиха, че цялата бойна единица е загинала, включително и Келър.
	Истината обаче беше, че оцеля в инцидента без драскотина, което той умееше да прави. Първата му инстинктивна мисъл бе да се обади до базата по радиостанцията и да поиска евакуация. Но разгневен от некомпетентността на началниците си, тръгна пеш. Скрит под робата и кърпата за глава на бедуин и добре обучен в изкуството на незабележимото придвижване, премина през силите на коалицията и се промъкна незабелязано в Сирия. Оттам вървя на запад през Турция, Гърция и Италия и накрая стигна до каменистия бряг на Корсика, където попадна в гостоприемните ръце на дон Антон Орсати, криминален тип, чиято стара фамилия от корсикански бандити бе специализирана в поръчкови убийства.
	Донът даде на Келър вила и жена, която да излекува раните му. След като си почина, му даде и работа. Със своя северноевропейски вид и обучението си в САС, Келър успяваше да изпълни поръчки, които не бяха по силите на корсиканските убийци на Орсати. Като се представяше за мениджър в малката компания за зехтин на дона, Келър обикаляше Западна Европа почти двайсет и пет години и убиваше по поръчка на боса. Местните го приемаха като един от тях и той се отплати за щедростта им, възприемайки техния начин на живот. Обличаше се като корсиканец, ядеше и пиеше като корсиканец и гледаше на света с корсиканското фаталистично презрение. Дори носеше корсикански талисман на шията си — червен корал във формата на ръка, — за да се пази от уроки. Сега най-накрая се бе завърнал у дома, в старата каменна крепост с изглед към студеното гранитносиво море. Щяха да го научат как да бъде истински британски шпионин. Но първо трябваше да се научи как отново да бъде англичанин.

	* * *

	Останалите, пристигнали заедно с Келър, отговаряха повече на традиционните вкусове на МИ6 — бели мъже от средната или привилегированата класа. Нещо повече, всичките бяха наскоро завършили Оксфорд или Кеймбридж. С изключение на Томас Финч, който бе учил в Лондонското училище по икономика и бе работил като инвестиционен банкер в Ситито, преди най-накрая да приеме многократните покани на МИ6. Финч говореше свободно китайски и се смяташе за особено умен. При първото им събиране се оплака донякъде на шега, че си е намалил значително доходите за честта да служи на родината. Келър можеше да се похвали със същото, но знаеше, че не бива да го прави. Обясни на вербуваните заедно с него, че е работил в търговията с храни, а в свободното си време се е занимавал с планинарство, но и двете неща случайно бяха верни. А по отношение на възрастта си — той бе много по-голям от останалите, може би най-възрастният вербуван изобщо — твърдеше, че късно се е ориентирал какво иска, което изобщо не беше така.
	Курсът официално бе известен като ВКНР — Входен курс за новопостъпили разузнавачи. Целта му беше да се подготвят вербуваните наскоро за работа на входно ниво във Воксхол Крос, но те щяха да преминат допълнително обучение, преди да могат да оперират на терен, иначе биха причинили непоправими щети на интересите на страната си и на собствената си кариера.
	Главните инструктори бяха двама — Анди Мейхю, едър, червенокос и словоохотлив, и Тони Куил, слаб като хрътка бивш оперативен офицер, за когото се говореше, че можел да очарова и монахиня и да й открадне броеницата, докато го зяпа. Във Воксхол Крос бяха прегледали внимателно досиетата и на двамата, за да се уверят дали в предишния си живот не се бяха срещали случайно с офицера от САС Кристофър Келър. Не бяха. Мейхю бе работил най-вече в щаба. Куил бе специалист по страните отвъд желязната завеса и в Близкия изток. Никой от тях не бе стъпвал в Северна Ирландия.
	Първата част от курса бе посветена на самата служба МИ6 — историята, успехите, епичните провали, структурата. Тя бе доста по-малка от американската и руската си посестрима, но се извисяваше над категорията си, както обичаше да казва Куил, благодарение на вроденото лукавство и естествената склонност към измама на тези, които я управляваха. Докато американците разчитаха на технологиите, МИ6 се бе специализирала в човешкото разузнаване и нейните служители се смятаха за най-добрите вербовчици и водещи офицери в този занаят. Тежката работа по убеждаването на мъже и жени да предават собствената си родина се извършваше от РК — разузнавателния клон. Към него бяха зачислени около триста и петдесет души, а повечето работеха в британските посолства по света под безопасно дипломатическо прикритие. Още към осемстотин се трудеха в службата. Те бяха специализирани в техническата област или заемаха административни длъжности в многото подразделения на МИ6 по света. Всяко подразделение се ръководеше от началник, който отговаряше пред директора.
	Макар Мейхю и Куил да не знаеха, _С_ вече бе решил, че Питър Марлоу няма да работи в никое от съществуващите подразделения. Той щеше да бъде подразделение сам по себе си. Подразделение от един.
	След като бяха налели институционалните основи, Мейхю и Куил обърнаха внимание на занаята с човешкото разузнаване: поддържането на добро прикритие, забелязването и обезвреждането на наблюдението, тайнопис, тайници, контакти, мнемонични упражнения. Както казваше Куил, паметта е единственият приятел на шпионина в цял свят. А сетне последваха дълги и подробни лекции как да се откриват и успешно да се вербуват източници на разузнавателна информация. Келър имаше нечестно предимство пред останалите курсисти: той вече бе вербувал и ръководил агенти на място, където и най-малката грешка можеше да доведе до жестока смърт. Всъщност беше сигурен, че би могъл да научи Мейхю и Куил на някои неща, например как се провежда тайна среща, след която и агентът, и оперативният офицер да оцелеят. Но в учебната стая в главния корпус той се държеше като тих и старателен ученик, който нямаше търпение да научи нещо ново, без да се опитва да впечатли някого. Бе оставил това на Финч и Бейкър, студент по литература от Оксфорд, който вече си водеше бележки за първия си шпионски роман. Келър се обаждаше само когато го попитаха нещо и нито веднъж не вдигна ръка, за да пожелае сам да отговори на въпрос. Той бе възможно най-невидимият в класната стая с дванайсет ученици. Но пък и това беше част от специалната му дарба — да остава незабележим за околните.
	Невероятните умения на Келър обаче трудно оставаха незабелязани по улиците на близкия Портсмът, където се провеждаха повечето им упражнения на терен. Той прибираше съдържанието на тайниците, без никой да го забележи, а срещите му бяха като по учебник. Шест седмици след началото на курса МИ5 изпрати екип, който да помогне в еднодневното обучение по наблюдение. Целта беше да се демонстрира, че правилното физическо наблюдение — професионално, а не аматьорско — е почти невъзможно да бъде забелязано. И наистина новопостъпилите не успяха да засекат нито един от хората на МИ5, които ги обучаваха, само Келър идентифицира и четиримата членове на екипа, следящи го по време на екскурзията до търговския център. Те не повярваха и поискаха втори шанс, но резултатите бяха същите. Следващият ден бе посветен не на разпознаването, а на обезвреждането на наблюдението. Келър се измъкна от преследвачите си точно след пет минути и изчезна яко дим. Намериха го по-късно същата вечер да пее с френски акцент на караоке в „Друидски оръжия“ на Бинстийд Роуд. Тръгна си от кръчмата с името, телефонния номер и адреса на всеки един в помещението, както и с предложение за брак. На следващата сутрин Куил се обади в „Личен състав“ във Воксхол Крос и попита къде са намерили мъжа на име Питър Марлоу.
	— Не сме го намирали — обясниха оттам. — Той е личен избор на С.
	— Пратете ми още десет като него — каза Куил — и Великобритания пак ще управлява света.
	Истинската работа в обучението се извършваше вечер, в бара и стола на курсистите. Те бяха окуражавани да пият: казваха им, че алкохолът играе важна роля в живота на шпионина. А по няколко пъти в седмицата им идваше специален гост на вечеря. Началници на подразделения, политически експерти, легендарни разузнавачи. Някои от тях още работеха за службата, а други изглеждаха като покрити с паяжини антики в омачкани костюми, които си спомняха за дуелите с КГБ в Берлин, Виена и Москва. Русия отново бе основна цел и главен враг на МИ6 — според един стар воин от Студената война голямата игра се била възобновила. Куил предупреди курсистите си, че руснаците ще пробват да привлекат всекиго от тях с ласкателства, с предлагане на пари или с изнудване. Начинът, по който отвърнеха на домогванията на Руската мечка, щеше да определи дали нощем щяха да спят спокойно, или да се измъчват в ада, създаден от самите тях. След това им пусна запис с прочутата пресконференция на Ким Филби от 1955 година, на която той отрече да е шпионин на КГБ. Куил вметна, че това е най-изкусната лъжа, която някога е чувал.
	Джеймс Бонд можеше и да има разрешение да убива, но разузнавачите на МИ6 от истинския живот нямаха. Убийството като метод за постигане на цел беше строго забранено, а повечето британски шпиони рядко бяха въоръжени. Светът обаче ставаше все по-опасно място, а това означаваше, че новопостъпилите трябваше да преминат основно обучение по боравене с оръжие: къде се слага пълнителят, как се вкарва патрон в цевта, къде се държи кобурът, за да не простреляш себе си или колега… Тук отново уменията на Келър трудно се прикриваха. През първия ден на обучението в стрелбището инструкторът му даде 9-милиметров „Броунинг“ и му нареди да стреля по човешки силует на петнайсет метра разстояние. Келър бързо вдигна пистолета и без дори да се прицелва, изстреля и тринайсетте куршума в главата на фигурата. А когато го помолиха да повтори упражнението, той изпразни целия пълнител в лявото око на мишената. След това бе освободен от по-нататъшно обучение. От него не се изискваше да участва и в основния курс по самозащита. Не и след като почти извади рамото на инструктора, който глупаво насочи незаредено оръжие към лицето му. След това никой, дори и Мейхю, който имаше вид на ръгбист, не стъпваше на терена с него.
	Държаха ги в почти пълна изолация от цивилното население около тях, но Мейхю и Куил не правеха усилия да ги държат настрани от случващото се във външния свят — даже точно обратното. Купчина британски и чуждестранни вестници ги чакаха на закуска всяка сутрин, а във всекидневната имаше телевизор с основните световни и европейски канали. Точно пред него те се струпаха във вечерта на атаката в Лондон, обзети от отчаяние и гняв, с ясното съзнание, че това бе войната, в която щяха да влязат. А един от тях щеше да го направи по-скоро от останалите.
	Следващата седмица курсът свърши. Всички дванайсет курсисти преминаха с лекота изпитите, Питър Марлоу постигна най-висок резултат, а Финч остана далеч зад него на почетното второ място. Същата вечер похапнаха заедно за последен път в компанията на Мейхю и Куил. А на сутринта оставиха ключовете от стаите си на бюрото на стария Джордж Холидей и понесоха багажа си навън, където шофьорът Редж чакаше зад волана, за да закара новоизлюпените шпиони в Лондон.
	Един от тях обаче го нямаше. Търсиха го навсякъде: в стаите в източното крило, в западното, в основния корпус, на стрелбището, на тенис корта, на игрището за крокет, в спортната зала… И след като не го намериха, в девет сутринта Редж пое към Лондон с единайсет вербувани мъже вместо с дванайсет.
	А след това Куил намери въжето под прозореца му. После и малкото парченце плат, което се вееше като флагче от бодливата тел над оградата. Проследи и пресните стъпки по плажа, оставени от човек, който бърза под тежестта на около сто килограма мускули.
	Жалко, помисли си Куил. Още десет като него и Великобритания пак щеше да управлява света.


>>	6.
>>	Вила „Уормуд“, Дартмур

	Точният маршрут на бягството му, също като това на Саладин от Америка, никога не бе установен с точност. Имаше обаче следи, като светлосиния „Фолксваген Джета“, откраднат от паркинга на супермаркет „Морисънс“ в Госпорт в десет и петнайсет същата сутрин. Той бе открит по-късно същия следобед на сто и петдесет километра западно от Девън, паркиран пред пощата и смесения магазин на малкото селце Колдийст. Резервоарът беше пълен, а на таблото беше оставена написана на ръка бележка до собственика с извинения за неудобството. Полицията на Хемпшър, която имаше юрисдикция над случая, започна разследване. То завърши внезапно след телефонно обаждане от Тони Куил до полицейския началник, който веднага предаде бележката и записа от охранителните камери от паркинга на „Морисънс“. Ала по-късно същият началник бе чут да казва, че му било писнало от старците край момчетата в сивата крепост на крал Хенри. Да си играят на шпионски игри по улиците на Портсмът било едно. Но да крадат колата на някой беден човечец, дори и с обучителна цел, било признак на лошо възпитание.
	Селцето Колдийст беше забележително само с това, че се намираше на границата на Национален парк Дартмур. Във въпросния ден валеше като из ведро и се стъмни по-рано. В резултат на това никой не забеляза Кристофър Келър, който вървеше по Олд Ливъртън Роуд с раница през рамо. Докато стигне до общината в Ливъртън, беше станало тъмно като в рог, ала това не беше проблем за него, тъй като познаваше пътя. Зави по обградена с храсти пътека и тръгна по нея на север покрай фермата „Старите пасбища“. Веднъж само му се наложи да се отмести, за да пропусне раздрънкан фермерски камион, а иначе изглеждаше, сякаш е единственият човек из тези земи.
	_Великобритания вече е по-добре, след като ти си тук, за да се погрижиш за нея…_
	В Бримли пое на запад и вървя по различни пътеки до Постбридж. Отвъд селото имаше път, който не бе отбелязан на никоя карта. Той стигаше до дълга ограда с порта, която сякаш излъчваше тихо достойнство. Париш, управителят, бе забравил да я отключи. Келър я прескочи, без да издаде и звук, и забърза по дългата, покрита с чакъл пътека към каменната вила, която се издигаше върху един хълм в мрачната пустош. В прозорчето до входната врата се виждаше жълта светлинка като от свещ. Келър влезе, като преди това внимателно си изтри обувките. Вътре миришеше приятно на готвено месо, подправки и картофи. Надникна в кухнята и видя напудрената госпожица Ковънтри. С леко застрашителен вид тя стоеше пред отворена фурна, с престилка на закръглената си талия.
	— Господин Марлоу — възкликна, щом го видя. — Очаквахме ви по-рано.
	— Забавих се по пътя.
	— Надявам се, че не сте имали проблеми.
	— Никакви.
	— Я се вижте! Горкичкият. Чак от Лондон ли идвате пеш?
	— Не точно — подсмихна се Келър.
	— Ама как само накапахте чистия ми под с вода…
	— Бихте ли ми простили?
	— Възможно е. — Тя също се усмихна и взе подгизналото му яке. — Оправих ви старата стая. Там ви чакат чисти дрехи и някои принадлежности. Имате време за хубава гореща вана, преди да дойде С.
	— А какво има за вечеря?
	— Селски пай.
	— Любимият ми.
	— Затова го приготвих. Искате ли чаша чай, или бихте пожелали нещо по-силно?
	— Може би малко уиски, за да се стопля.
	— Ще се погрижа. А сега се преоблечете, преди да сте се разболели.
	Келър остави обувките си в коридора и се качи в стаята си. На леглото бяха оставени чисти дрехи. Джинси, сиво-зелен пуловер, бельо, велурени обувки, всичко по мярка. Имаше и пакет „Марлборо“ и златна запалка. Келър прочете гравирания надпис. _За бъдещето_… Нямаше поздрав, нито име. Нищо излишно.
	Той свали мокрите си дрехи и стоя дълго под горещия душ. Когато се върна в стаята си, на нощното му шкафче върху подложка на МИ6 имаше чаша уиски. Облече се и занесе питието си долу във всекидневната, където го чакаше Греъм Сиймор. Беше седнал край огъня, елегантно облечен в туид и вълна. Слушаше новините от стар радиоапарат.
	— Откраднатата кола — каза той и стана — беше хубав детайл.
	— По-добре в такива случаи да се вдигне малко шум, както си ме учил някога.
	— Така ли? — Сиймор се усмихна закачливо. — Радвам се, че не се стигна до насилие.
	— Един офицер от МИ6 — изрече Келър с престорена сериозност — никога не прибягва до насилие. И ако все пак изпита нужда да извади оръжие или да раздаде някой юмрук, го прави само за да си свърши работата.
	— Може би трябва да преосмислим този подход — каза Сиймор. — Само съжалявам, че изгубих човек като Питър Марлоу. Чух, че резултатите му от началното обучение били наистина впечатляващи. Анди Мейхю беше толкова разстроен от изчезването ти, че подаде оставка.
	— Но не и Куил?
	— Не — отвърна Сиймор. — Куил е от друга закалка.
	— Надявам се, че не си бил прекалено строг с бедния Анди.
	— Сам поех вината, макар че поръчах пълно разследване на сигурността на школата.
	— Кой друг знае за малката ни измама?
	— Началникът на подразделението за Западна Европа и двама висши офицери.
	— Ами Уайтхол?
	— Съвместната разузнавателна комисия — поклати глава Сиймор — е в пълно неведение.
	Съвместната разузнавателна комисия наблюдаваше и поставяше задачи на МИ5 и МИ6. Определяше приоритетите, оценяваше постигнатото, съветваше министър-председателя и се грижеше шпионите да играят по правилата. Греъм Сиймор обаче беше стигнал до заключението, че Секретната разузнавателна служба има нужда от повече място за маневриране. И че в опасен свят като този се налагаше от време на време да си цапаш ръцете. Затова бе подновил отношенията си с Кристофър Келър.
	— Знаеш ли — плъзна поглед по мускулестата фигура на Келър той, — ти отново заприлича на един от нас. Жалко, че трябва да напуснеш.
	Отидоха в кухнята и седнаха край масата в уютната малка ниша, чиито прозорци в решетка от оловни ленти гледаха към равнината. Госпожица Ковънтри им сервира селски пай с червено вино от Бордо и зелена салата. През по-голямата част от вечерята Сиймор разпитваше Келър за курса по начално обучение. Особено го интересуваше качеството на другите вербувани.
	— Не видя ли атестациите и резултатите? — попита Кристофър.
	— Разбира се. Ала ценя мнението ти.
	— Финч засрамва всички — отбеляза Келър. — А това означава, че от него ще излезе чудесен шпионин.
	— И резултатите на Бейкър бяха доста добри.
	— Както и главата от трилъра, по който работи.
	— А самият курс? — попита Сиймор. — Успяха ли да те научат на нещо ново?
	— Зависи.
	— От какво?
	— От това как възнамеряваш да ме използваш.
	Сиймор се усмихна сдържано като истински шпионин и така отклони поканата на Келър да го осведоми за първата му мисия като пълноправен агент на МИ6. Вместо това заговори за баща си под шума от трополенето на усилващия се дъжд по прозорците на нишата. Артър Сиймор бе шпионирал за Англия повече от трийсет години. Но в края на кариерата си, когато бе осветен от Филби и другите къртици и предатели, службата го изпрати в сивата каменна крепост край морето, за да запали секретния огън в следващото поколение британски шпиони.
	— Там той мразеше всяка минута — призна Греъм. — Разбираше, че това е краят на пътя му. Баща ми винаги бе смятал школата за крипта, в която службата изхвърля старите си трупове.
	— Ако можеше да те види сега…
	— Да — каза замислено Сиймор. — Само ако можеше наистина.
	— Той е бил строг с теб, нали?
	— Той беше строг с всички, особено с майка ми. За щастие рядко се сещаше за мен. Бях с него в Бейрут през 60-те, когато и Филби беше там. След това ме прати тук, за да уча. После го виждах два пъти годишно.
	— Сигурно е бил разочарован, когато си отишъл в МИ5.
	— Заплаши да се откаже от мен. Смяташе, че всички в МИ5 са полицаи и пролетарски глупаци, каквото впрочем беше и мнението на останалите в МИ6.
	— Тогава защо го направи?
	— Защото предпочитах да ме оценяват заради собствените ми постижения. Или може би — намръщи се Сиймор — не исках да постъпя в служба, продънена от предатели. Вероятно желанието ми е било да _залавям_ шпиони, вместо да ги вербувам. А може и да съм искал да спра бомбите на ИРА да не избухват по улиците. — Той млъкна за миг, после добави: — И това бе твоята роля.
	Настъпи тишина.
	— С теб свършихме добра работа в Белфаст. Предотвратихме много атентати, спасихме безброй животи. А ти какво направи? Избяга в малката банда убийци на дон Орсати.
	— Пропусна някои неща в разказа си.
	— Само за да спестя време. — Сиймор бавно поклати глава. — Скърбих за теб, копеле такова. Родителите ти — също. На мемориалната ти служба се опитах да успокоя баща ти, ала той бе неутешим. Постъпи ужасно с тях.
	Келър запали цигара и му подаде новата златна запалка.
	— Нали помниш какво е гравирано тук?
	— Разбрах. Всичко е в миналото. Ти си напълно реабилитиран, Кристофър. Чисто нов си. Трябва ти само красиво момиче, с което да споделиш хубавия си дом в Кенсингтън. — Сиймор посегна към цигарите на Келър, но се спря. — Осем милиона паунда, хубава сума. По мои изчисления сега са ти останали само двайсет и пет милиона, всичките спечелени от работа за дон Орсати. Поне парите ти вече са в хубава британска финансова институция, вместо в онези швейцарски и бахамски банки, които използваше. Върнаха се в родината, също като теб.
	— Имахме сделка — каза тихо Келър.
	— И аз смятам да я спазя. Не се тревожи, можеш да запазиш мръсните си пари.
	Кристофър не отговори.
	— А момичето? — попита Сиймор, за да смени темата. — Има ли някакви изгледи? Разбираш, че ще трябва да я проверим от край до край.
	— Бях малко зает, Греъм. Не съм имал възможност да се срещам с много момичета.
	— Ами онази, която ти предложи брак в „Друидски оръжия“?
	— Беше много пияна. Също така бе останала с впечатлението, че съм французин.
	Сиймор се усмихна.
	— Не е първата, която прави тази грешка.


>>	7.
>>	Лондон — Корсика

	Бяха минали петнайсет години, откакто Кристофър Келър за последен път доброволно бе позволил да го снимат. Тогава той седеше върху един разнебитен дървен стол в малко студио сред планините на Централна Корсика. Стените на студиото бяха покрити с портрети на булки, вдовици, патриарси — всичките намусени, защото жителите на селото бяха сериозно подозрителни към външни хора. И особено към модерните изобретения като фотоапаратите, през които смятаха, че ги гледа злото. Фотографът бе далечен роднина на дон Антон Орсати, някакъв братовчед по сватовска, не по кръвна линия. Но въпреки това се боеше от присъствието на коравия мълчалив англичанин, за когото се говореше, че изпълнява поръчки за клана Орсати, които обикновените му убийци не можеха. В онзи ден фотографът му бе направил шест снимки и на никоя Келър ни най-малко не си приличаше с останалите. Те се появиха в шест фалшиви френски паспорта, които Кристофър използваше през цялата си кариера на професионален убиец. Два от паспортите все още бяха валидни. Единия пазеше в банков сейф в Цюрих, другия — в Марсилия, факт, който бе пропуснал да спомене на новите си работодатели от Секретната разузнавателна служба. Защото, според него, никога не се знаеше кога ще трябва да се спасява.
	Техникът, който снима Келър за МИ6, също се притесняваше от обекта на фотографията си и затова бе работил с необичайна бързина. Сесията се състоя не във Воксхол Крос, а в мазе в Блумсбъри, тъй като появяването на Келър в сградата трябваше да бъде строго ограничено. Готовата снимка показваше сериозен мъж на около петдесет, който изглеждаше така, сякаш се е завърнал наскоро от дълга почивка на слънчев остров. Името му според паспорта, в който след това бе поставена снимката, беше Никълъс Евънс, на четиресет и осем. МИ6 осигури на Келър британска шофьорска книжка със същото име, както и три кредитни карти и чанта, пълна с папки за легендата му, която имаше нещо общо с продажби и маркетинг. Келър се сдоби и с мобилен телефон на МИ6, който щеше да му позволи да комуникира безопасно с Воксхол Крос, докато бе на терен. Ала правилно предположи, че Воксхол Крос ще използва телефона, за да следи движенията му и ако се наложи, да подслушва разговорите му. Затова планираше да се раздели с него при първа възможност.
	Той тръгна от Лондон за Париж в 5:40 на следващата сутрин с влака „Юростар“. Пристигна в девет и петнайсет, което му остави почти два часа, за да установи дали е следен. Като използва техниките, преподавани от Мейхю и Куил в школата, а и някои, които бе научил по улиците на Белфаст, той установи без никакво съмнение, че няма опашка.
	Следващият му влак, високоскоростният до Марсилия, тръгваше от Лионската гара в единайсет и половина. По време на пътуването той прилежно работи на лаптопа си по своето прикритие, докато през прозорците като приятен спомен от детството прелитаха цветовете на Юга: хром жълто, прегоряла охра, синьо-зелено, ултрамарин. Долавяше ги с периферното си зрение, до един сякаш излезли изпод четката на Сезан. Пристигна в Марсилия в два и през следващия час се скита по мръсните познати улици на градския център, докато се увери, че пристигането му е минало незабелязано. Най-накрая на Плас дьо ла Жолиет влезе в частната банка „Сосиете Женерал“, където мосю Лавал, който се грижеше за сметката му, му даде достъп до един сейф. От него той взе фалшивия си френски паспорт, както и пет хиляди евро в брой. Постави вътре телефона, паспорта, шофьорската книжка, кредитните карти и лаптопа, дадени му от МИ6.
	Излезе и тръгна по краткото разстояние покрай Ке дю Лазарет към пристанището на ферибота, където си купи билет първа класа за вечерния курс до Корсика. Мъжът на гишето не обърна внимание, че плати в брой. Това все пак бе Марсилия и фериботът пътуваше за Аячо. В близкото кафене си поръча бутилка розе от Бандол и го изпи до нивото на етикета, докато четеше „Фигаро“. И за пръв път от много месеци се почувства доволен. Час по-късно, все още нащрек, но приятно замаян, той стоеше на носа на ферибота, който пореше вълните на юг през Средиземно море. И тогава в мислите му изплува една стара поговорка: „Този, който има две жени, губи душата си. Но който има два дома, губи ума си“.

	* * *

	Малко преди зазоряване Келър се събуди от мириса на розмарин и лавандула, който се носеше през открехнатия прозорец на каютата му. Стана, облече се типично по английски в сиво и бяло и двайсет минути по-късно слезе от ферибота в компанията на семейство тромави корсиканци, които бяха по-сприхави от обичайното заради ранния час. Прекоси улицата срещу пристанището, влезе в един бар и попита дали може да използва телефона за градски разговор. При други обстоятелства собственикът би свил презрително рамене, чувайки подобна молба от чужденец. Или ако изобщо реши да си направи труда, вероятно би обяснил, че телефонът не работи от миналия вятър сироко. Но Келър изрече молбата си на безупречен островен диалект. И собственикът бе толкова шокиран, че дори се усмихна, когато поставяше телефона на бара. След това, без никой да го моли, поднесе на Келър чаша силно кафе и чашка коняк, защото в планината бе много студено, а човек не можеше да се изправи срещу подобно време, без да се позагрее.
	Номерът, който Келър набра, бе известен само на неколцина обитатели на острова и което бе по-важно — не бе известен на френските власти. Човекът, който вдигна, изглеждаше доволен да чуе гласа му, любопитното беше, че не е изненадан. Каза на Келър да остане в кафенето, щял да прати кола да го вземе. Тя пристигна след час, караше я млад мъж на име Джанкомо. Келър го познаваше от малък. Джанкомо го боготвореше и искаше да стане наемен убиец като него. Засега бе момче за всичко на дона. Ала на Корсика имаше и по-лоши занимания за младежи на двайсет и пет.
	— Донът каза, че никога няма да се върнеш.
	— Дори донът понякога греши — заяви философски Келър.
	Джанкомо се намръщи, сякаш бе чул нещо еретично.
	— Донът е като Светия отец. Той е непогрешим.
	— Амин — добави тихо Келър.
	Караха по западния бряг на острова. В град Порто тръгнаха към вътрешността по път, обграден от маслинови дървета и черни борове, и започнаха дългото и криволичещо изкачване в планината. Келър свали прозореца. Ето го пак мириса на местната _макия_. Розмаринът и лавандулата, прещипът и пиренът, мащерката, лавданът и салвията — те покриваха Корсика от изток до запад, от север до юг, гъст килим, сплетен от ниска растителност, който създаваше уют на острова. С тях корсиканците подправяха храната си и топлеха домовете си през зимата, а по време на война и вендета се криеха в тях. Според местните легенди, ако някой е подгонен, може да се скрие в храстите и да остане там незабелязан завинаги. Келър знаеше, че това е вярно.
	Накрая стигнаха до древното село на Орсати. Къщите с цвят на пясъчник, покрити с червени керемиди, бяха сгушени около камбанарията на църквата. Твърдеше се, че е съществувало още от времето на вандалите, когато хората из бреговете потърсили сигурност в планината. До него в малка маслинова горичка, от която се правеше най-хубавият зехтин на острова, беше имението на дон Орсати. Двама въоръжени охранители пазеха входа. Те уважително докоснаха корсиканските си шапки, когато Джанкомо зави с колата през портата и пое по дългата алея.
	Паркира под дебелата сянка в предния двор, после Келър влезе сам във вилата и изкачи студените каменни стъпала към кабинета на дона. Той седеше зад голяма дъбова маса и гледаше в отворен, подвързан с кожа тефтер. Беше едър мъж по корсиканските стандарти, доста над метър и осемдесет, с широк гръб и широки рамене. Носеше широки панталони, прашни кожени сандали и снежнобяла риза, която жена му бе изгладила тази сутрин и после пак следобед, когато той стана от следобедния си сън. Косата му бе черна, както и очите му. До лакътя му имаше декоративна бутилка от зехтина на Орсати — зехтинът беше прикритието, под което донът переше печалбите си от убийствата.
	— Как е бизнесът? — проговори след дълго мълчание Келър.
	— Коя част от него? С кръвта или със зехтина? — В света на дон Орсати кръвта и зехтинът бяха заедно в едно-единствено неделимо начинание.
	— И двете.
	— Със зехтина — не толкова добре. Липсата на растеж в икономиката ме убива. А и британците с този глупав Брекзит… — Той махна с ръка, сякаш отпъждаше лоша миризма.
	— А с кръвта? — попита Келър.
	— Случайно да си чул за германския бизнесмен, който изчезна от хотел „Карлтън“ в Кан миналата седмица?
	— Къде е той?
	— На осем километра западно от Аячо. — Донът се усмихна. — Или там някъде.
	— В един миг е жив — каза Келър, цитирайки корсиканска поговорка, — а в следващия е мъртъв.
	— Не забравяй, Кристофър, че животът е кратък колкото да минеш покрай прозорец. — Донът затвори тефтера, сякаш прихлопна капака на ковчег, и се загледа замислено в госта. — Не очаквах да те видя пак толкова скоро на острова. Да не би да размисли за новия си живот?
	— Няколко пъти — кимна Келър.
	Това предизвика задоволство у дона. Той впери в Кристофър черните си очи. Беше като да те оглежда куче.
	— Надявам се, че приятелите ти от британското разузнаване не знаят, че си тук.
	— Възможно е — отговори неопределено Келър. — Но не се тревожи, няма да издам тайната ти.
	— Не мога да си позволя лукса да не се тревожа — тихо каза донът. — А що се отнася до британците, на тях не може да им се има доверие. Ти си единственият обитател на онзи ужасен остров, който някога ми е харесвал. Ако спрат да идват тук през летните си отпуски, всичко отново ще бъде наред.
	— Това е хубаво за икономиката ви.
	— Пият прекалено много.
	— Боя се, че това е културен недостатък.
	— А сега — каза донът — ти пак си един от тях.
	— Почти.
	— Дадоха ли ти ново име?
	— Питър Марлоу.
	— Предпочитам предишното ти.
	— Не беше добър избор. Горкият човек е починал.
	— А новите ти работодатели? — заинтересува се донът.
	— Всяко стадо си има мърша — каза Келър.
	— Само лъжицата познава тъгата на паницата — додаде замислено донът.
	След това между тях се настани удобно мълчание. Чуваше се само вятърът в боровете и пукането на цепениците в огъня, стъкнат със съчки от храстите, на които ухаеше големият кабинет. Накрая Орсати попита Келър защо се е върнал на Корсика. С небрежно кимване англичанинът му даде да разбере, че това има общо с новата му работа.
	— Пратен си тук от британските тайни служби, така ли?
	— Нещо такова.
	— Не ми говори с недомлъвки, Кристофър.
	— Не се сещам за подходяща поговорка.
	— Нашите поговорки — каза донът — са свещени, защото са изпитани в живота. Сега ми кажи защо си тук.
	— Търся един човек. Мароканец, който се нарича Скорпион.
	— И какво, ако се съглася да ти помогна? — Донът потупа кожената подвързия на тефтера.
	Келър не отговори.
	— С изпяване на разни хора не се печелят пари, Кристофър.
	— Надявах се, че ще ми направиш лична услуга.
	— Ти ме изостави, а сега искаш да ползваш услугите ми безплатно?
	— И това ли е поговорка?
	Донът се намръщи.
	— И ако мога да намеря този човек? Тогава какво?
	— Приятелите ми в британското разузнаване смятат, че може да се окаже добра идея да започна бизнес с него.
	— Той с какво се занимава?
	— С наркотици очевидно. Но в свободното си време доставя оръжие на ИДИЛ.
	— ИДИЛ? — Орсати мрачно поклати глава. — Предполагам, че това има нещо общо с атаките в Лондон.
	— И аз така мисля.
	— В такъв случай — каза донът — ще го направя безплатно.


>>	8.
>>	Корсика

	Средната продължителност на живот на _Capra aegagrus hircus_, или иначе позната като домашна коза, е от петнайсет до осемнайсет години. Затова старият козел, принадлежащ на дон Казабианка, виден мъж, който притежаваше по-голямата част от земята до тази на фамилия Орсати, определено бе останал по-дълго на белия свят, отколкото му бе писано. По изчисления на Келър животното дишаше от безценния кислород вече над двайсет и четири години. И повечето от тях прекарваше в сянката на трите древни маслинови дървета край острия ляв завой на черния път, водещ към вилата на Келър.
	Безименното същество със златиста козина и червеникава брада блокираше пътеката, когато сметнеше за добре, и отказваше достъп на всеки, когото не одобряваше. А към Келър, чужденец без корсиканска кръв във вените си, питаеше особено силна омраза. Отдавна двамата си мереха волята и ината, ала по-често побеждаваше козелът. В много случаи Кристофър бе обмислял да приключи битката с добре прицелен изстрел между злите му очи. Само че това би било груба грешка. Козелът бе под закрилата на дон Казабианка. И ако Келър направеше нещо, заради което от нещастната му глава да падне и един косъм, щеше да започне война. И никой не знаеше как щеше да завърши. Всичко можеше да се разреши по приятелски на чаша вино, с извинение и някакъв вид компенсация. Ала можеше да продължи и с месеци, дори с години. И затова Келър нямаше друг избор, освен търпеливо да изчака козелът да умре. Чувстваше се като син безделник, който пресмята наследството си, докато богатият му баща от чиста злоба упорито се е вкопчил в живота.
	— Надявах се — каза мрачно Кристофър — да избегна тази сцена.
	— Уплаши ни през октомври. — Джанкомо потупваше нетърпеливо с пръсти по волана. — Или беше ноември.
	— Така ли?
	— Рак. Или май беше възпаление на червата. Дон Казабианка доведе свещеник, за да изпълни помазване с елей.
	— И какво се случи?
	— Чудо. — Джанкомо сви рамене.
	— Какъв лош късмет. — Келър и козелът си размениха дълги, напрегнати погледи. — Опитай с клаксона.
	— Не говориш сериозно.
	— Този път може да помогне.
	— Очевидно дълго време те е нямало — въздъхна Джанкомо.
	Кристофър тежко изпъшка и слезе от колата. Козелът вдигна предизвикателно брада и се запъна намясто, докато мъжът, стиснал носа си с пръсти, обмисляше възможностите. Обичайната му тактика бе фронтално нападение с крещене на обиди и махане на ръце. В повечето от тези случаи старият козел напускаше позициите си и побягваше в _макията_, скривалището на бандитите. Но тази сутрин Келър нямаше настроение за конфронтация. Беше уморен от пътуването и леко замаян от ферибота. А и това изхабено старо копеле напоследък беше минало през доста трудности — проблеми с червата, прибързано помазване от селския свещеник… И откога Църквата нямаше нищо против да извършва свещени тайнства за чифтокопитни? Това бе възможно само на Корсика, помисли си Келър.
	— Слушай — каза той накрая, като се облегна на бронята на колата. — Животът е прекалено кратък за такива глупости. — Можеше да добави, че продължава колкото да минеш покрай прозорец, но не смяташе, че козелът чак дотам би разбрал аналогията. Затова му заговори колко важни са приятелите и семейството. Призна, че е направил много грешки в живота си и че сега, след години скиталчество, пак е у дома и е почти щастлив. Затова желанието му е да изглади проблемите между тях двамата, преди да стане прекалено късно. Понеже времето е като завоевател, не може да бъде държано далеч завинаги.
	Като чу това, козелът сякаш кимна като човек, когото преди много години Келър бе нает да убие. После направи няколко стъпки напред и близна опакото на дланта му, преди да се отдалечи в сенките на трите древни маслинови дървета. Слънцето грееше силно над вилата на Келър, докато Джанкомо завиваше по алеята. Въздухът ухаеше на розмарин и лавандула.

	* * *

	Като влезе вътре, Кристофър завари собствеността си — библиотеката и скромната колекция от картини на френски импресионисти. Беше точно както я остави, макар и покрита с тънък слой прах. Помисли си, че това е пустинен прах, донесен през Средиземно море от вятъра сироко. Тунизийски, алжирски, а може и марокански… Също като мъжа, когото дон Орсати обеща да намери заради него.
	Влезе в кухнята и откри, че килерът и хладилникът бяха пълни с продукти. Някак си донът бе предупреден за завръщането му. Наля си чаша светло корсиканско розе и я занесе горе в спалнята. На нощното шкафче върху томче на Макюън лежеше зареден пистолет „Танфолио“. В гардероба висяха няколко бизнес костюма, облеклото на някогашния директор по продажбите за Северна Европа на „Орсати Олив Ойл Къмпани“. А зад скрита врата отзад имаше богат избор от дрехи за всякакви случаи и убийства: изтъркан деним и вълнени блузи за скитащия бохем; коприна и злато за члена на клана; полари и непромокаеми якета за планинаря… Имаше дори расо на католически свещеник с бяла якичка, книга с литургии и куфарче с комплект литургични принадлежности. Келър си помисли, че тези дегизировки, също като фалшивите му френски паспорти, може да са му полезни и в новата работа. Сети се за мобилния си телефон и лаптопа от МИ6, чиито батерии бавно се изхабяваха в банков сейф в Марсилия. Със сигурност във Воксхол Крос вече знаеха, че устройствата не са помръднали повече от дванайсет часа. В някакъв момент Келър трябваше да уведоми Греъм Сиймор, че е жив и здрав. В някакъв момент, повтори си замислено той.
	Преоблече се в измачкани бежови спортни панталони и груб вълнен пуловер и понесе виното и томчето на Макюън надолу към терасата. Изтегна се върху канапето от ковано желязо и продължи да чете романа оттам, където бе спрял — насред изречението, сякаш беше прекъснал преди няколко минути, а не преди месеци. Разказваше се за историята на млада жена, студентка в Кеймбридж, вербувана от британското разузнаване в началото на 70-те години на XX век. Келър откри, че има много малко общо с героинята, но въпреки това се наслади на книгата. Скоро над страницата, която четеше, надвисна сянка. Той повлече канапето към другия край на терасата, до парапета, и остана там, докато студът от настъпващата нощ не го принуди да се прибере. Същата вечер от североизток задуха силен леден вятър и на сутринта Кристофър забеляза, че е разместил няколко керемиди на покрива. Но това не го ядоса. Така поне щеше да има какво да прави, докато чакаше донът да открие мъжа на име Скорпион.
	Прекара следващите няколко дни, без да прави каквито и да е планове. Поправката на покрива му отне само един предобед, включително и с двата часа, които прекара в железарския магазин в Порто, обсъждайки последните силни ветрове с няколко мъже от околните села. Според тях вятърът трамонтана, който идвал откъм По, духал по-често от мистрала, идващ от долината на Рона. Всички бяха съгласни, че зимата е била тежка, а това, според корсиканското поверие, вещаело хубава пролет. Келър си помисли, че това е добре, ако се отнасяше и за неговото бъдеще.
	Следобедите се катереше по каменистите върхове насред острова — Ротондо, Д’Оро, Ренозо, и правеше преходи през слънчевите долини, покрити с _макия_. Често вечеряше с дон Орсати в имението. После на чаша бренди в кабинета на дона той внимателно опитваше да узнае подробности за търсенето на мъжа, наречен Скорпион. Донът обаче говореше само с поговорки и Келър, който спазваше дисциплината на разузнавача, отговаряше в подобен стил. Най-вече слушаха трамонтаната и мистрала, които свиреха в стрехите — както повечето корсикански мъже предпочитаха да прекарват вечерите си.
	На шестата сутрин от пристигането на Келър избухна атентат в Германия — терорист се взриви на гарата в Щутгарт, имаше двама убити и двайсет ранени. Последваха обичайните въпроси: дали атентаторът беше вълк единак, или действаше от името на централното командване на ИДИЛ в халифата, от името на онзи, когото наричаха Саладин? Келър проследи репортажите по телевизията до ранния следобед, след това се качи в очуканото си рено комби и отпътува към селото. Централният площад бе на най-високата точка. От трите му страни имаше магазини и кафенета, а от четвъртата се извисяваше стара църква. Келър седна в едно от кафенетата и се загледа в игра на боче, докато църковната камбана не оповести, че е пет часът. Миг по-късно вратите на храма се отвориха и няколко миряни, предимно възрастни хора, заслизаха бавно по стъпалата. Една от тях — старица, облечена изцяло в черно, се спря и погледна към Келър, а след това влезе в схлупена малка къща до жилището на свещеника. Кристофър допи виното си в настъпващата вечер. После остави няколко монети на масата, стана и прекоси площада.

	* * *

	Тя го поздрави, както винаги, с тревожна усмивка и постави крехката си топла ръка върху бузата му. Кожата й бе бяла като брашно, сухата й като прахан коса, покрита от черен шал — също. Странно, помисли си Келър, как времето изтриваше белезите на етническия произход. Ако не бяха корсиканското й наречие и католическите й навици, можеше да я сбърка с неговата стара леля Беатрис от Ипсуич.
	— На острова си от седмица — каза му тя най-накрая, — а чак сега идваш да ме видиш. — Старицата се взря дълбоко в очите му. — Злото се е завърнало, синко.
	— Къде ли съм го прихванал?
	— В замъка край морето, в земята на друидите и магьосниците. Там имаше мъж с име на птица. Пази се от него в бъдеще. Той не ти мисли доброто.
	Старицата още притискаше длан към бузата на Келър. Сред местните тя беше известна като _синядора_. Призванието й бе да се грижи за хората, поразени от зли очи, но можеше да вижда и в бъдещето и миналото. Когато Кристофър все още работеше за дон Орсати, никога не напускаше острова, без да посети старицата. А щом се връщаше, схлупената къщичка до площада винаги бе сред първите му спирки.
	Тя свали ръката си от лицето му и хвана с пръсти тежкия кръст, който висеше на шията й.
	— Търсиш някого, нали?
	— Знаеш ли къде е?
	— Всичко по реда си, скъпи.
	Покани го с жест да седне край малката дървена маса във всекидневната й. Постави пред него чиния с вода и съд със зехтин. Келър потопи пръст в зехтина. След това го постави над чинията и изчака три капки да цопнат във водата. Зехтинът трябваше да се събере в една-единствена капка. Но вместо това се пръсна на хиляди капчици и скоро не остана и следа от него.
	— Както подозирах — смръщи се старицата. — И е по-зле от обикновено. Светът извън острова е тревожно място, пълно със зло. Трябваше да останеш тук при нас.
	— Беше време да си тръгна.
	— Защо?
	Той нямаше отговор.
	— Всичко е дело на израилтянина. Онзи, с име на ангел.
	— Изборът беше мой, не негов.
	— Още не си се научил, нали? Няма смисъл да ме лъжеш. — Тя се взря в чинията с вода и зехтин. — Трябва да знаеш — изрече, — че пътят ти те води обратно към него.
	— Израилтянина?
	— Боя се, че да.
	Без да каже и дума повече, тя хвана ръката на Кристофър и започна да се моли. След миг се разплака, знак, че злото бе преминало от неговото тяло в нейното. След това затвори очи и като че ли заспа. Когато се събуди, нареди на Келър да повтори ритуала със зехтина и водата. Този път зехтинът се събра в една-единствена капка.
	— Не чакай толкова дълго следващия път — каза тя. — Най-добре е да не позволяваш на злото да се задържа в кръвта ти.
	— Трябва ми някой в Лондон.
	— Познавам една жена в квартал, наречен Сохо. Тя е гъркиня, еретичка. Използвай я само в спешен случай.
	Келър побутна чинията към средата на масата.
	— Разкажи ми за човека на име Скорпион.
	— Донът ще го намери в град от другата страна на един от фериботите. Не е по силите ми да ти кажа в кой точно. Този човек не е важен. Но може да те заведе до този, който е.
	— Кой?
	— Не ми е по силите да ти кажа — повтори тя.
	— Колко дълго ще трябва да чакам?
	— Когато се прибереш, приготви си багажа. Скоро ще се наложи да тръгваш.
	— Сигурна ли си?
	— Съмняваш ли се в мен? — Тя се усмихна и се взря в очите му. — Щастлив ли си, Кристофър?
	— По-щастлив не бих могъл да бъда.
	— Но все още скърбиш за тази, която изгуби в Белфаст?
	Той не отговори.
	— Разбираемо е, синко. Начинът, по който тя умря, е ужасен. Но ти уби човека, който ти я отне, онзи на име Куин. Ти получи своето възмездие.
	— Нима възмездието може да излекува такива рани?
	— Питаш грешния човек. Все пак аз съм корсиканка. И ти някога беше. — Погледна към кожената лентичка на шията му. — Поне все още носиш талисмана си. Ще ти трябва. На нея — също.
	— Коя?
	Тя притвори очи.
	— Вече съм уморена, Кристофър. Имам нужда от почивка.
	Келър целуна ръката й и сложи навити на руло банкноти в шепата й.
	— Прекалено много са — каза тя тихо, когато той понечи да си тръгне. — Винаги ми даваш прекалено много пари.


>>	9.
>>	Корсика — Ница

	По-късно същата вечер в топлия, огрян от огъня в камината кабинет на дон Орсати, Кристофър Келър научи новината: човекът, който се наричаше Скорпион, щеше да чака след два дни в бар „Сент Етиен“ на улица „Дабре“ в Ница. Келър се престори на изненадан. А донът, който знаеше, че е ходил при _синядората_, не направи усилие да скрие раздразнението си — мистичната старица, която познаваше от малък, пак му бе откраднала овациите.
	Около тази среща имаше много неща, които дори _синядората_ с изключителните си способности не би могла да предвиди. Тя например не знаеше, че истинското име на Скорпион беше Нуредин Закария, че имаше френски и марокански паспорт, че през по-голямата част от живота си бе дребен уличен престъпник и че според слуховете бе прекарал няколко месеца в халифата, най-вероятно в Рака. А това означаваше, че бе възможно да е под наблюдението на френското разузнаване, макар че хората на дона не бяха открили доказателства за това.
	Трябваше да пристигне в бар „Сент Етиен“ в два и петнайсет следобед, сам. Щеше да очаква французин на име Яник Менар, който обаче нямаше да може да дойде. Той лежеше на осем километра на запад от Аячо, в морското гробище на семейство Орсати. А оръжията, които смяташе да продаде на Нуредин Закария — десет автомата „Калашников“ и десет картечни пистолета „Хеклер и Кох МР7“ със заглушители и оптични мерници, — бяха в склада на Орсати край провансалския град Грас.
	— Колко ще струва това според приятелите ти в Лондон? — попита донът.
	— Мислех, че се договорихме работата ти да е безвъзмездна.
	— Направи ми удоволствието.
	— Смъртта на Менар може да усложни нещата — каза Келър замислено.
	— Как така?
	— Британците не харесват, когато се пролива кръв.
	— Значи, не е вярно, че имате разрешение да убивате?
	— Не — обясни Келър, — не е.
	Барът „Сент Етиен“ бе разположен на приземното ниво на триетажна сграда с триъгълна форма на ъгъла с улица „Верние“. Тентата му беше зелена, масите и столовете — алуминиеви и изцапани със сладолед. Беше квартално заведение, място, на което се отбиваш набързо за кафе, бира или сандвич. Туристите рядко се осмеляваха да влязат, освен ако не се бяха изгубили.
	От другата страна на кръстовището беше „Ла Фантазия“. Там продаваха пица, макар условията да бяха същите. Келър пристигна в един и половина и след като си поръча кафе на бара, седна на маса отвън. Беше облечен като южняк. Не от богатите, които живееха във вили на хълмовете или апартаменти край морето, а от онези, които оцеляваха на улицата. Сервитьор за един ден, общ работник на следващия, крадец през нощта. Този образ на Келър бе лежал малко в затвора и бе добър с юмруците и ножа. Приятел, какъвто бе хубаво да имаш в тревожни времена, и опасен враг.
	Извади цигара от пакета си „Марлборо“ и я запали със запалка за еднократна употреба. Телефонът му също беше евтин. Издиша дим и разгледа тихата улица и прозорците с капаци на околните жилища. И не забеляза нищо подозрително. Мейхю и Куил, инструкторите му в школата, биха му напомнили, че наблюдението на специалните служби е почти невъзможно да бъде засечено. Келър обаче бе сигурен в инстинктите си. Беше работил като наемен убиец във Франция повече от двайсет години и въпреки това, за френската полиция той бе само слух. И не защото бе извадил късмет. А защото беше много добър в това, което вършеше.
	Малък ван „Пежо Транзит“, очукан и прашен, мина по улицата, зад волана се виждаше лице със северноафрикански черти, още едно на предната седалка. Значи, нямаше да е сам. Кристофър също не беше сам. В нарушение на всички познати правила на МИ6, писани и неписани, той бе запасал в колана си незаконен пистолет. Ако оръжието произведеше изстрел и куршумът улучеше друго човешко същество, кариерата на Келър в разузнаването на Нейно Величество можеше да се окаже най-кратката в историята.
	Пежото паркира на празно място на улица „Дабре“, докато друга кола, ситроен седан, спря пред бар „Сент Етиен“. В нея също имаше двама мъже с вид на северноафриканци. Пътникът на предната седалка слезе и седна на една от външните маси, а шофьорът намери празно място на улица „Верние“.
	Келър загаси цигарата си и обмисли ситуацията. Нямаше следа от френските служби, отчете той, само четирима от мароканска престъпна банда, най-вероятно свързана с ИДИЛ. Спомни си многото лекции, на които бе присъствал по време на обучителния курс, за уреждане или отменяне на среща. При дадените обстоятелства правилото на МИ6 повеляваше бързо оттегляне. Най-малкото Келър бе длъжен да се обади на началника си в Лондон за напътствия. Жалко, че сигурният му телефон от МИ6 бе заключен в банков сейф в Марсилия.
	Снима с евтиния си телефон мъжа, който го чакаше в бар „Сент Етиен“. След това стана, остави няколко монети на масата и пресече улицата. Старата жена бе казала, че той не бе важен. Но можеше да го заведе при този, който беше.


>>	10.
>>	Улица „Верние“, Ница

	Той бе гражданин на забравената Франция — огромните пояси от предградия, които опасваха мегаполиси като Париж, Лион и Тулуза. Повечето им обитатели живееха в мизерни високи жилищни блокове, които бяха фабрики за престъпност, наркомания, омраза и все повече — за радикален ислям. Огромното мнозинство от нарастващото мюсюлманско население не искаше нищо друго, освен да живее спокойно и да се грижи за семействата си. Но нищожно малцинство беше омагьосано от песента на сирените от ИДИЛ. А някои, като Нуредин Закария, бяха готови да убиват в името на халифата.
	Келър бе срещал много като него — членове на улични банди от северноафриканци, — докато работеше за дон Орсати. Подозираше, че Закария знаеше твърде малко за исляма, постулатите на джихадизма или потомците на Пророка — първите последователи на Мохамед, които убийците от ИДИЛ копираха. Но мароканецът притежаваше нещо много по-ценно за ИДИЛ от познания за исляма. Като професионален престъпник, той бе естествен техен агент, който знаеше как да се сдобие с оръжия и експлозиви, как да краде коли и мобилни телефони и да намира скривалища за членовете на терористичните клетки преди и след атентат. Накратко, той беше наясно как да свърши работа, без да привлича вниманието на полицията. За една терористична група — както и за разузнавателна служба — това бе жизненоважно умение.
	Той бе по-нисък с няколко сантиметра от Келър и излъчваше сила. Тялото му не бе изваяно във фитнес клуб. Това бе физика на затворник, създадена с упорити тренировки зад решетките. Изглеждаше на около трийсет и пет години, но Келър нямаше как да е сигурен: никога не успяваше да отгатне възрастта на северноафриканците. На външен вид бе истинско клише — високо чело с извивки над слепоочията, широки скули, голяма уста, тъмни устни. Жълти слънчеви очила скриваха очите му, които изглеждаха почти напълно черни. На дясната му китка имаше голям швейцарски часовник, без съмнение краден. А това, че го носеше на дясната ръка, означаваше, че вероятно е левичар. Значи, лявата, а не дясната ръка щеше да се пресегне за оръжието, което носеше под закопчаното наполовина кожено яке. Подутината бе съвсем очевидна. И то нарочно, помисли си Кристофър.
	Скоро покрай кафенето бавно премина патрулка, щадящо природата „Пежо 308“, детска играчка с фарове и ярки надписи. Полицаят зад волана огледа настойчиво двамата мъже, седнали пред бар „Сент Етиен“. Келър видя как колата зави зад ъгъла, докато палеше цигара. Когато най-накрая заговори, го направи на корсиканско наречие, за да може Нуредин Закария да разбере, че не е човек, когото да приема лековато.
	— Беше ти наредено да дойдеш сам — каза той.
	— Да виждаш някой друг да седи тук, приятелю?
	— Не съм ти приятел. Дори не сме добри познати. — Келър погледна към ситроена, паркиран от другата страна на улицата, и към пежото на „Дабре“. — А какво ще кажеш за тях?
	— Момчета от квартала. — Закария сви небрежно рамене.
	— Кажи им да се разкарат.
	— Не мога.
	Кристофър понечи да стане.
	— Чакай.
	Келър замръзна във въздуха и след кратко колебание седна обратно на стола си. Мейхю и Куил щяха да са доволни от представянето на своя най-добър ученик, току-що бе установил превъзходство над събеседника. Това бе техника, стара колкото пазара — готовността да се оттеглиш от сделката. Но Нуредин Закария също умееше да се пазари. Мароканците се раждаха със способността да преговарят.
	Той понечи да бръкне в коженото си яке.
	— Кротко — каза Келър.
	Закария бавно извади мобилен телефон от един вътрешен джоб. Беше същият като на Келър, пълен боклук. Използва го, за да пусне бърз есемес. _Пинг_, помисли си Кристофър, докато съобщението вървеше по френската клетъчна система. След няколко секунди два двигателя запалиха и два образеца на френската автомобилна индустрия — пежо и ситроен, поеха по пътя си.
	— Доволен ли си? — попита Нуредин Закария.
	— На седмото небе съм.
	Мароканецът запали цигара „Голоаз“.
	— Къде е Яник?
	— Не му е добре.
	— Значи, ти си шефът?
	Келър остави въпроса без отговор. Помисли си, че фактът, че той е шефът, е демонстрация.
	— Не обичам промените — каза мароканецът. — Изнервят ме.
	— Промените са хубаво нещо, Нуредин. Държат всички в напрежение.
	Едната му вежда подскочи над жълтите слънчеви очила.
	— Откъде знаеш истинското ми име?
	Келър успя да се направи на обиден от въпроса му.
	— Не бих бил тук — изрече той с равен глас, — ако не го знаех.
	— Говориш като корсиканец — отбеляза Закария, — но не приличаш на такъв.
	— Външният вид може да заблуждава.
	Мароканецът не отговори. Танцът бе почти към края си, помисли си Келър, танцът на двама закоравели престъпници, преди да пристъпят към сделката. Той обаче нямаше интерес този танц да свършва, не още. Вече не беше наемен убиец, а събирач на информация. И единственият начин да я получи бе, като разговаря. Реши да пусне нова монета в джубокса и да остане на дансинга още малко.
	— Яник ми каза, че се интересуваш от получаване на двайсет парчета.
	— Двайсет проблем ли са? — бързо попита Закария.
	— Никак даже. Всъщност организацията ми обикновено купува много по-големи количества.
	— Колко големи?
	Келър погледна към облаците, сякаш искаше да каже, че няма ограничения.
	— Да ти кажа честно — продължи той, — двайсет не си струват времето и усилията ни. Яник трябваше да ме попита, преди да дава каквито и да е обещания. Той има блестящо бъдеще, но е млад. И понякога — добави Кристофър — не задава достатъчно въпроси.
	— Например?
	— Организацията ми действа малко като правителство — обясни Келър. — Искаме да знаем кои са купувачите ни и как смятат да използват стоките. Когато американците продават самолети на приятелите си саудитци например, саудитците трябва да им обещаят, че няма да ги използват срещу израелците.
	— Ционистки прасета — промърмори мароканецът.
	— Въпреки това — смръщи се Келър, — вярвам, че схващаш мисълта ми. Няма да изпълним поръчката без определени ограничения.
	— Какви?
	— Имаме нужда от уверението ти, че нищо няма да бъде използвано тук, във Франция, или срещу граждани на републиката. Може да сме престъпници, но сме патриоти.
	— Ние също сме такива.
	— Патриоти ли?
	— Престъпници.
	— Наистина ли? — Келър помълча известно време. — Слушай, Нуредин, изобщо не ме интересува какви ги вършиш в свободното си време. Ако искаш да водиш джихад, давай. На твое място и аз вероятно бих правил същото. Но ако използваш оръжията на френска земя, има голяма вероятност те да отведат до моя шеф. И това много ще го разсърди.
	— Мислех, че _ти_ си шефът.
	Над масата премина облак дим. Очите на Келър инстинктивно се насълзиха. Никога не бе обичал миризмата на „Голоаз“.
	— Кажи ми, Нуредин. Закълни се, че няма да използваш моите оръжия срещу моите сънародници. Обещай ми, че няма да ми дадеш причина да те издиря и да те убия.
	— Да не би да ме заплашваш?
	— Не бих си и помислил. Просто не искам да направиш нещо, за което после да съжаляваш. Защото, ако се държиш прилично, моят шеф може да ти намери каквото поискаш. Разбираш ли?
	Мароканецът загаси бавно цигарата си.
	— Слушай, _хабиби_, започвам да губя търпение. Ще правим ли бизнес, или да намеря някой друг да ми продаде оръжията? Някой, който няма да ми задава толкова много шибани въпроси.
	Келър не отговори.
	— Къде са?
	Кристофър погледна на запад.
	— Испания?
	— Не чак толкова далеч. Ще те заведа, само ние двамата.
	— Не, няма. — Закария взе мобилния си и с второ съобщение повика ситроена. — Промяна в плановете.
	— Не обичам промените.
	— Промените са хубаво нещо, _хабиби_. Те държат всички в напрежение.


>>	11.
>>	Грас, Франция

	Келър седна на предната седалка, както му бе казано, а Закария бе точно зад него. Мароканецът се почуди на глас дали Келър не би поставил ръцете си на таблото, ала предложението му беше отхвърлено с няколко отбрани корсикански псувни. Нуредин не си направи труда да го попита дали има пистолет. Келър все пак се правеше на търговец на оръжия и мароканецът вероятно предполагаше, че носи РПГ в задния си джоб.
	Ситроенът спря веднъж в покрайнините на Ница, колкото друг северноафриканец да седне на задната седалка. Той бе по-дребна версия на Закария, може би година или две по-млад, с дълбок белег на бузата. По всяка вероятност Келър вече бе заобиколен от трима професионални престъпници с връзки с ИДИЛ. Заради това през следващите няколко минути обмисляше сложната поредица от действия, необходими да се измъкне от колата, ако сделката се провали.
	Имаше разногласия за пътя, по който трябва да поемат от Ница към мястото, където отиваха. Закария искаше да минат по магистрала А-8, но Келър го убеди, че двулентовият D-4 е по-добрият избор. Тръгнаха от самото му начало, покрай брега до летището, и караха по него до подножието на Приморските Алпи, през Био и Валбон до покрайнините на Грас. Келър погледна в страничното огледало. По всичко личеше, че други членове на бандата не ги следваха. Ала това не го успокои. Най-опасната част от всяка потайна сделка беше окончателната размяна на пари за стока. Не беше необичайно и двете страни, купувач и продавач, да свършат с куршум в главата.
	Складът на „Орсати Олив Ойл Къмпани“ в Грас бе основен разпределителен център за целия Прованс. Въпреки това, като повечето съоръжения на фамилията, той лесно можеше да се пропусне. Намираше се на черен път, наречен „Шемин дьо ла Мадлен“, в индустриален квартал на североизток от историческия център на града. Келър набра кода на панела на предната порта и влезе в имота пеш, последван от ситроена. После отвори вратата на склада и поведе вътре Закария и онзи с белега на бузата. Нуредин стискаше куфарче от неръждаема стомана. Предполагаше се, че в него има шейсет хиляди евро — по три хиляди за всяко оръжие от черния пазар. Келър смяташе цената за доста добра. Натисна един ключ и над тях светна редица от флуоресцентни лампи. Те осветиха няколкостотин дървени касетки. В три от тях имаше оръжия, в останалите бе зехтинът на Орсати.
	— Добре изиграно — отбеляза мароканецът.
	— Това е моментът — отвърна Кристофър, — в който ти ми показваш парите.
	Беше очаквал обичайния спор по протокола. Вместо това Закария постави куфарчето върху бетонния под, набра комбинацията на ключалките и вдигна капака. Банкноти от по десет, двайсет, петдесет и сто евро, на пачки, вързани с гумени ластици. Келър вдигна една от тях към носа си. Миришеше слабо на хашиш.
	После затвори куфарчето и кимна към далечния ъгъл на склада. Закария и вторият мароканец се поколебаха, след това тръгнаха, а Келър ги последва на няколко стъпки зад тях с куфарчето в лявата си ръка. Накрая стигнаха до спретната купчина правоъгълни касетки. Кристофър кимна към Закария да махне капака на най-горната. Вътре имаше пет АК-47 беларуско производство. Мароканецът взе единия автомат и внимателно го огледа. Очевидно разбираше от оръжия.
	— Ще ни трябват муниции. Интересувам се от пет хиляди пълнителя. Това достатъчно ли е за твоята организация?
	— Мисля, че да.
	— Надявах се така да отговориш.
	Мароканецът върна автомата в касетката. След това подаде на Келър лист хартия, сгънат на две.
	— Какво е това?
	— Приеми го като малък жест на добра воля.
	Кристофър разгъна листа и видя няколко реда на френски, написани с червено мастило. Рязко вдигна глава и попита:
	— Защо?
	— За да ми докажеш, че не си ченге. — Мароканецът млъкна, след това добави: — Или шпионин.
	— Да ти приличам на шпионин?
	— Външният вид може да лъже — каза Закария. Погледът му се спря на втория мароканец, онзи с белега на лицето. — Докажи ми, мосю. Докажи ми, че наистина си търговец на оръжие, а не френски шпионин.
	— А ако откажа?
	— Тогава ще бъде твърде невероятно да си тръгнеш от това място жив.
	Вторият мароканец стоеше на няколко крачки от дясното рамо на Келър. Закария бе точно пред него, до касетките. Кристофър се усмихна и остави листа да падне от пръстите му. Докато стигне до пода, той бе извадил пистолета си от колана. Прицели се в лицето на Нуредин Закария.
	— Много впечатляващо — каза мароканецът. — И то докато държиш парите. Но може би не можеш да четеш добре.
	— Чета отлично. Слуха ми също си го бива. И съм сигурен, че току-що ме заплаши. Голяма грешка, _хабиби_. — Келър го изгледа, после добави: — Всъщност фатална.
	Закария погледна нервно към втория мароканец, който се засуети да си извади пистолета от вътрешния джоб на сакото. Ръката на Келър се завъртя на четиресет и пет градуса надясно и без да се поколебае, натисна два пъти спусъка. _Пук-пук_, като обучен професионалист. След това ръката му се върна в първоначалното си положение. Ако Закария бе останал неподвижен, Келър можеше и да се почуди как да постъпи. Но той също се опита да извади оръжие, което накара Кристофър да вземе инстинктивно решение. _Пук-пук_… Още един мъртъв мароканец.
	Келър втикна пистолета си на мястото му в колана. След това вдигна листа от пода на склада и прочете пак думите, които Нуредин Закария му бе написал с червено мастило.
	_Убий приятеля ми или аз ще убия теб._
	Промяна в плана, помисли си той. Остави куфарчето на пода до труповете и излезе навън, където третият мароканец седеше зад волана на ситроена. Келър почука на прозореца му и стъклото се спусна надолу.
	— Стори ми се, че чух изстрели — каза мароканецът.
	— Приятелят ти Нуредин настоя да пробва стоката. — Кристофър отвори вратата. — Ела вътре, приятелю. Той иска да видиш нещо.

	* * *

	Келър прекара същата нощ в малък хотел близо до старото пристанище на Кан и на сутринта нае кола, с която да отиде до Марсилия. Пристигна там няколко минути след десет, влезе в „Сосиете Женерал“ на Плас дьо ла Жолиет и поиска достъп до сейфа си. Батериите на компютъра и мобилния телефон отдавна се бяха изтощили. Презареди ги във високоскоростния влак към Париж и намери в пощата си няколко непрочетени съобщения от Воксхол Крос, в чийто тон се забелязваше нарастваща тревога. Изчака, докато се озове на безопасно място във втория си влак, „Юростар“ за Лондон, преди да уведоми началника си, че пътува към къщи. Съмняваше се, че приемът му щеше да е топъл.
	Не последваха вести от Воксхол Крос, докато влакът не спря на Международната гара Сейнт Панкрас. Тогава получи строго съобщение от шест думи, че ще го чакат в залата за пристигащи. Комитетът по посрещането му се състоеше от Найджъл Уитком, младоликия адютант, опитвач на храна и момче за всичко на Греъм Сиймор. Уитком не пророни и дума, докато караше Келър от Юстън стрийт към уличка с изцапани със сажди стари къщи край метростанция „Стокуел“. Докато Кристофър вървеше по алеята, стиснал куфарчето от неръждаема стомана, в което имаше шейсет хиляди евро от парите на ИДИЛ, той съставяше наум устния доклад, който трябваше да предаде на началника си. Бе успял да намери сътрудника на ИДИЛ, познат като Скорпион, и както му бе наредено, се бе опитал да сключи сделка с него. За съжаление, първата трансакция не бе преминала според плана и трима членове на клетка на ИДИЛ сега бяха мъртви. Като изключим това, първата му мисия като служител на Секретната разузнавателна служба на Нейно Величество бе преминала сравнително скучно.


>>	12.
>>	Стокуел, Лондон

	— Не можеше ли да не уцелиш?
	— Опитах — отвърна Келър. — Но проклетите глупаци изскочиха пред куршумите ми.
	— Защо изобщо носеше оръжие?
	— Обмислях да взема букет нарциси, но ми се стори, че оръжие би пасвало по-добре на легендата ми. Все пак те бяха останали с впечатлението, че с продажбата му си изкарвам хляба.
	— Къде е то сега?
	— Оръжието ли? Предполагам, че е в Корсика.
	— А труповете?
	— Няколко километра по на запад.
	Сиймор се огледа неутешимо из малката всекидневна. Тя бе обзаведена с целия уют на зала за заминаващи пътници на летище. Тайната квартира едва ли бе една от перлите в короната на МИ6 — имаше доста по-изискани имоти на службите в шикозните Мейфеър и Белгрейвия, — но Греъм използваше често тази заради близостта й до Воксхол Крос. Автоматичната записваща система отдавна бе обезвредена. Въпреки това той провери захранването, за да е сигурен, че не е била включена по погрешка. Намираше се в шкаф в кухнята. Светлините и измервателните уреди бяха угаснали и не даваха никакви признаци на живот.
	Той затвори шкафа и погледна към Келър.
	— Наистина ли трябваше да умрат?
	— Те не бяха точно стълбове на общността, Греъм. Освен това в случая нямах голям избор. Беше или те, или аз.
	— Бих посъветвал твоя приятел дона да излъска хубаво този склад. Кръвта оставя следи, както знаеш.
	— Да не би пак да си гледал „От местопрестъплението“?
	Сиймор не отговори.
	— Френската полиция няма да посмее да провери склада — спокойно поясни Келър, — тъй като са на заплата при дона. Така стоят нещата в истинския свят. Затова лошите никога не ги хващат. Поне не умните сред тях.
	— Но от време на време — отвърна Сиймор — дори шпионите ги хващат. А когато е намесено и убийство, понякога отиват и в затвора.
	— Дай определение за убийство.
	— Незаконно отнемане на живота на друго…
	— „Ако искахме да сме бойскаути, щяхме да станем бойскаути“ — изрече Келър.
	Сиймор вдигна вежди:
	— Т. С. Елиът?
	— Ричард Хелмс.
	— Баща ми го ненавиждаше.
	— Ако ти искаше работата да се свърши по устав — продължи Кристофър, — щеше да я възложиш на някой редови служител, който иска да расте в кариерата. Ала прати мен.
	— Поисках от теб да се внедриш в клетката, като се престориш на корсикански търговец на оръжия. Напълно съм сигурен, че не съм споменавал да избиеш трима терористи на ИДИЛ на френска територия.
	— И моето намерение не беше такова. Но нека не се преструваме, че сме разтревожени от методите ми, Греъм. Преминали сме тази граница. Знаем се много отдавна.
	— Така е наистина — каза тихо Сиймор. — Още от фермата в южната част на Арма.
	Отвори вратата на друг шкаф и извади бутилка „Танкерей“ и бутилка с тоник. След това надникна в хладилника — беше празен, вътре имаше само два изсъхнали зелени лимона. Корите им бяха станали кафеникави като опаковъчна хартия.
	— Жива ерес.
	— И защо?
	— Джин с тоник без лайм. — Сиймор взе шепа лед от фризера и го раздели в две зацапани чаши. — Действията ти няма да останат без последствия. Най-важното от тях е, че единствената връзка между атаката и мрежата на Саладин сега лежи на дъното на Средиземно море.
	— Където вече не може да убие никого.
	— Понякога живият терорист е по-полезен от мъртвия.
	— Понякога — съгласи се неохотно Келър. — Всъщност какво искаш да кажеш?
	— Ами това — продължи Сиймор, подавайки му питие, — че вече нямаме друг избор, освен да споделим името на Нуредин Закария с нашите приятели от френското разузнаване.
	— И какво ще обясним на французите за настоящото местонахождение на Нуредин?
	— Възможно най-малко.
	— Ако нямаш нищо против — каза Келър, — мисля да пропусна тази среща.
	— Всъщност аз също нямам никакво намерение да разговарям с тях.
	— Кого смяташ да изпратиш?
	Щом Греъм Сиймор произнесе името, Кристофър се усмихна.
	— Той знае ли нещо за това?
	— Не още.
	— Ти си лукаво копеле.
	— В гените ни е. — Сиймор отпи от питието си и се намръщи. — На нищо ли не те научиха в школата?


>>	13.
>>	Булевард „Цар Саул“, Тел Авив

	Ако имаше официален документ за случая, какъвто със сигурност липсваше, той щеше да покаже, че Габриел Алон бе прекарал голяма част от същата вечер в оперативния център на булевард „Цар Саул“. Той не знаеше нищо за пребиваването на Кристофър Келър във Франция, нито за срещата в тайната квартира в Стокуел. Очите му бяха приковани в мониторите, на които конвой от четири товарни камиона се движеше на запад от Дамаск към границата с Ливан. На единия екран се виждаше изглед отгоре от израелския шпионски сателит „Офек 10“ над Сирия. На другия гледката бе от камера на израелската отбрана на върха на планината Ермон. И двете ползваха инфрачервена технология. В резултат на това двигателите на камионите грееха ярко в бяло на черния фон. Службата знаеше от много сигурен източник, че конвоят пренасяше химически оръжия за „Хизбула“, отплата за подкрепата на радикалната шиитска групировка за изстрадалия сирийски режим. По очевидни причини нямаше как да се позволи оръжията да достигнат местоназначението си, което бе складовото депо на „Хизбула“ в долината Бекаа.
	Оперативният център бе далеч по-малък от английския и американския, по-спартански устроен и по-практичен, приличаше повече на тайна бойна стая. Имаше запазен стол за шефа и още един за заместника му. И двамата мъже обаче бяха на крака, Навот бе скръстил едрите си ръце на гърдите, а Габриел бе подпрял брадичката си, леко свел глава на една страна. Зелените му очи бяха приковани върху кадъра от „Офек“. Нямаше агенти на този терен, нито служители в опасност. Въпреки това бе напрегнат и тревожен. Значи, това било да си шеф, помисли си той. Ужасното бреме на командването. Не му харесваха и въздушните високотехнологични чудеса на тазвечерната операция. Предпочиташе да е на метър от врага, а не на километър.
	Изведнъж го връхлетя спомен. Октомври 1972 година, Пиаца Анибалиано в Рим, първата му мисия. Ангел на отмъщението, който чака до задвижвания с монети асансьор палестински терорист, чиито ръце бяха изцапани с кръвта на единайсет израелски треньори и спортисти.
	— _Извинете, вие ли сте Ваел Абдел Цвайтер?_
	— _Не! Моля ви, не!_
	Характерният звън на шефския телефон върна Габриел обратно в настоящето. Навот инстинктивно протегна ръка, но се спря. Алон се усмихна и вдигна слушалката към ухото си, заслуша се, без да отрони дума, и затвори. След това с Узи застанаха един до друг като Воаз и Яхин и се загледаха в екрана.
	Накрая Габриел каза:
	— Армията ще ги удари в минутата, в която пресекат границата.
	Навот кимна замислено. Като изчакаха, докато конвоят влезе в Ливан, щяха да елиминират риска от удар по руски или сирийски части и така щяха да намалят вероятността да започнат Трета световна война.
	— За какво мислиш точно в момента? — попита Узи след миг.
	— За операцията — отвърна Габриел с изненада в гласа.
	— Глупости.
	— Как разбра?
	— Натискаше спусък с десния си показалец.
	— Нима?
	— Единайсет пъти.
	Габриел помълча известно време.
	— Рим — призна той накрая. — Мислех си за Рим.
	— Защо точно сега?
	— Защо изобщо?
	— Предполагах, че си го застрелял с лявата ръка.
	Габриел гледаше как конвоят от четири камиона се движи уверено на запад. В девет и десет телавивско време той влезе в Ливан.
	— О! — каза Навот.
	— Трябваше да проверим навигацията — ядоса се Габриел.
	Чу се пукане по сигурната комуникационна мрежа и няколко секунди по-късно две ракети се стрелнаха през екрана отляво надясно. През инфрачервените камери последвалите експлозии бяха толкова ярки, че Габриел трябваше да се обърне. Когато пак погледна, видя само един горящ мъж да бяга от разбития конвой. Щеше му се това да е Саладин.
	Не, помисли си той хладно, докато излизаше от оперативния център. По-добре битка от метър разстояние, отколкото от километър.

	* * *

	Габриел се отби в кабинета си, за да си вземе палтото и куфарчето за документи, преди да тръгне към подземния гараж и да се качи на задната седалка на бронирания си джип. Когато наближаваше покрайнините на Западен Йерусалим, сигурният му телефон звънна. Беше от улица „Каплан“; премиерът искаше да говори с него.
	Държа Габриел за заложник деветдесет минути на вечеря с пиле със зеленчуци по китайски и яйчени рулца, разпитва го за текущите операции и предвижданията му. Беше се фокусирал най-много върху Иран, администрацията във Вашингтон бе втората му голяма грижа. Отношенията му с последния американски президент бяха катастрофални. Новият бе обещал по-близки отношения между Вашингтон и Израел и дори заплашваше официално да премести американското посолство от Тел Авив в Йерусалим — ход, който най-вероятно щеше да предизвика буря от протести в Арабския и ислямския свят. Някои елементи от коалицията на премиера искаха да се възползват от благоприятните условия, като бързо разширят еврейските селища на Западния бряг. Анексията витаеше във въздуха. Габриел беше гласът на предпазливостта. Като началник на Службата, той имаше нужда от помощта на арабските разузнавателни служби в Аман и Кайро, за да защити израелската периферия. Нещо повече, той проправяше важни пътеки към саудитските и сунитските емирства в Залива, които се страхуваха от персийците повече, отколкото от евреите. Последното нещо, което би искал сега, бе едностранен ход по палестинския фронт.
	— Кога възнамеряваш да отидеш във Вашингтон? — попита премиерът.
	— Не съм поканен.
	— Откога ти трябва покана? — Израелският лидер се опита да си вземе яйчено рулце с клечки за хранене, не успя и го набоде. — Сигурен ли си, че не искаш да опиташ?
	— Не, благодаря.
	— Ами от пилето?
	Габриел вдигна отбранително ръка.
	— Но това е пиле по китайски — каза невярващо премиерът.
	Беше почти полунощ, когато джипът на Габриел зави по улица „Наркис“. Това някога беше едно от най-спокойните кътчета в града, а сега приличаше на военен лагер. Имаше охранителни постове в двата края, а пред старата жилищна кооперация от йерусалимски варовик на номер 16 винаги стояха гардове. С изключение на това, нямаше големи промени. Градинската порта все още скърцаше при отваряне, огромният евкалипт още скриваше трите малки тераси, а осветлението на стълбището си беше все така зеленикаво и докарваше морска болест.
	Когато стигна на площадката на третия етаж, Габриел намери вратата открехната. Влезе тихо и видя Киара да седи в единия край на дивана, с отворена в скута книга. Взе я внимателно от ръцете й и погледна корицата. Беше италианско издание на американски шпионски трилър.
	— Не ти ли стига това в истинския живот?
	— Така написано, изглежда много по-бляскаво.
	— Какъв е героят?
	— Убиец със съвест, малко като теб.
	— И той ли е реставратор на произведения на изкуството?
	Тя направи физиономия.
	— Кой би могъл да измисли подобно нещо?
	Габриел си свали палтото и сакото и ги хвърли провокативно върху облегалката на фотьойла. Киара поклати бавно глава в знак на неодобрение, наплюнчи си показалеца и отлисти нова страница. Беше навлякла обикновен сив анцуг и мъхест вълнен пуловер, който я пазеше от зимния студ. Въпреки това с дългата си буйна коса, преметната върху едното рамо, изглеждаше поразително красива. Киара наближаваше вече четиресет години, но нито времето, нито силният стрес от работата на Габриел бяха оставили следи по лицето й. В него Габриел виждаше следи от Арабия, Северна Африка, Испания и всички други места, по които предците й се бяха скитали, преди да се озоват в старото еврейско гето във Венеция. Но винаги очите й го бяха интригували най-много. Те бяха с цвят на карамел, обсипани със златни точици — комбинация, която той все не успяваше да пресъздаде върху платното. Когато бяха щастливи, те го изпълваха с доволство, което никога не бе изпитвал. А когато бяха разочаровани или ядосани, го караха да се чувства като най-долното същество на земята.
	— Как са децата? — попита той.
	— Ако ги събудиш… — Тя облиза палеца си и отгърна нова страница.
	Габриел си свали обувките и влезе по чорапи в детската стая, без да издава звук. Двете креватчета бяха прилепени до стената, която той бе изрисувал с облаци. Момченцето и момиченцето, на по четиринайсет месеца, спяха глава до глава, също като в утробата на майка си. Габриел се пресегна надолу към дъщеря си, която бе кръстена Ирене на баба си, но се спря. Тя бе нощна птица, лесно се будеше, шпионин по душа. Рафаел обаче не трепваше от нищо, дори и от среднощното докосване на баща си.
	Изведнъж Габриел осъзна, че не бе виждал децата будни от три дни. Беше началник от малко повече от месец и вече пропускаше важни моменти — първата дума на Рафаел, първите несигурни стъпки на Ирене. Беше си обещал, че няма да става така, че няма да позволи работата да се меси в живота му. Това, разбира се, бе фантазия: шефът на Службата нямаше личен живот. Нямаше семейство и съпруга, бе женен за страната, която се бе клел да защитава. Това не беше доживотна присъда, увери се той. Освен, разбира се, ако премиерът не поискаше от него да остане по-дълго. Пресметна на колко години щеше да бъде след два мандата. Числото го потисна. Щеше да е колкото Авраам. Или _Ной_…
	Излезе безшумно и отиде в кухнята, където на малката маса бе сложена вечеря. Талятели с бакла и сирене, най-различни брускети, омлет с домати и билки — всичко бе подредено като за снимка в готварска книга. Габриел седна и бързо хвърли мобилния си телефон в средата на масата, все едно беше граната без предпазител.
	След като прие назначението си като началник, за кратко обмисли да премести семейството си в един от светските квартали на Тел Авив, за да е по-близо до булевард „Цар Саул“. Сега осъзнаваше, че бе по-добре да останат в Йерусалим, за да е по-близо до кабинета на премиера. Три пъти го бяха викали на улица „Каплан“ посред нощ — веднъж, защото премиерът беше неспокоен и имаше нужда от компания. Бяха обсъждали състоянието на света, докато гледаха американски екшън по телевизията. Габриел бе задрямал на кулминацията и призори го бяха откарали сънен в кабинета му.
	— Вино? — попита Киара, вдигайки високо бутилка галилейско червено.
	Габриел отказа.
	— Късно е — въздъхна той.
	Киара остави виното на плота.
	— Как е премиерът?
	— Необичайно заинтригуван от азиатските дела.
	— Пак ли имаше китайско?
	— Пиле със зеленчуци и яйчени рулца.
	— Много е последователен.
	Киара седна срещу Габриел и доволно се загледа, докато той пълнеше чинията си.
	— Ти няма ли да ядеш? — попита той.
	— Вечерях преди пет часа.
	— Хапни нещо, за да не се чувствам като натрапник.
	Тя си взе брускета с нарязани маслини и магданоз и отхапа от крайчеца й.
	— Как беше в работата?
	Той сви небрежно рамене и завъртя вилицата си в талятелите.
	— Недей така — предупреди го Киара. — Ти си единствената ми връзка с реалния свят.
	— Службата не съществува в реалния свят.
	— Няма нищо по-реално от Службата — противопостави му се тя. — Всичко друго е измислено.
	Той й представи несекретната, одобрена за широката публика версия на удара по конвоя, ала красивите очи на Киара скоро се изпълниха с досада. Тя предпочиташе клюките от Службата пред подробностите за операциите му. Интригите, вътрешните битки, романтичните афери. От много години не бе на активна служба и въпреки това, ако имаше възможност, би се върнала на терен, без да се замисли. Само че Габриел имаше прекалено много врагове, за да го позволи, врагове, които и преди това бяха избирали за цел семейството му. Така че Киара трябваше да се задоволи с ролята на първата дама. За разлика обаче от съпругата на предишния шеф, интригантката Бела Навот, тя бе много обичана от подчинените му.
	— Все така ли ще бъде през следващите шест години? — попита тя.
	— Как?
	— Ами среднощни вечери… Ти ядеш, аз гледам.
	— Знаехме, че ще е трудно.
	— Да — отрони тя тихо.
	— Прекалено е късно, за да се отказваме, Киара.
	— Не се отказваме. Просто ми липсва съпругът ми.
	— И ти ми липсваш. Но няма какво…
	— Семейство Шамрон ни поканиха на вечеря утре — каза тя изведнъж.
	— Утре няма да може. — Той не обясни защо.
	— Може да отидем до Тиберия в събота.
	— Може — обеща й, но не много уверено.
	Между тях се възцари тежко мълчание.
	— Знаеш ли, Габриел, Бог невинаги е бил добър с теб.
	— Не, не е бил.
	— Но ти даде втори шанс да бъдеш баща. Не го пропилявай. Не бъди от тези, които идват по тъмно и тръгват по тъмно. Те само това ще запомнят. И не се опитвай да се оправдаваш, като си казваш, че ги пазиш. Това не е достатъчно.
	Точно тогава мобилният му телефон светна. Той се поколеба, но въведе паролата си и прочете съобщението.
	— Премиерът? — попита Киара.
	— Греъм Сиймор.
	— Той пък какво иска?
	— Да поговорим на четири очи.
	— Тук или там?
	— Там — кимна Габриел.
	Без да каже нищо повече, той се обади на булевард „Цар Саул“ и нареди отдел „Пътувания“ да направи необходимата организация за първото му излизане в чужбина като началник на Службата. Имаше полет от „Бен Гурион“ в седем, който пристигаше в Лондон в десет и половина. Щяха да освободят място в първа класа за Габриел и охраната му. Британците щяха да поемат сигурността му на тяхна територия.
	След като графикът му беше готов, той затвори, погледна пред себе си и видя, че Киара я нямаше. Вече сам в стаята, се обади на Узи Навот и го осведоми за плановете си. След това пусна телевизора и довърши вечерята си. Помисли си, че ако има късмет, може да поспи час-два. Щеше да си тръгне от децата си по тъмно и да се върне при тях по тъмно. Щеше да ги пази. За него щеше да е награда, ако някой ден си спомнят за среднощното докосване на ръката му.


>>	14.
>>	Йерусалим — Лондон

	След като поспа неспокойно, будейки се често, Габриел Алон се измъкна от леглото и влезе в утробата на бронирания си джип. Пристигна на „Бен Гурион“ няколко минути преди полета и придружен от двама бодигардове, се качи на борда от пистата. Нямаше билет, името му не се появяваше в никакви летателни списъци. По правило _рамсад_ — шефът на Службата, никога не пътуваше в чужбина под истинското си име, дори и до приятелска дестинация като Обединеното кралство. Враждебни фактори — като иранци и руснаци, също имаха достъп до летателните планове. Както и американците.
	Прекара петчасовия полет в четене на вестници — малко безсмислено упражнение за човек, който знаеше прекалено много. А след пристигането си на Хийтроу се остави на грижите на екипа посрещачи от МИ6. Докато пътуваше към центъра на Лондон на задната седалка на ягуара, за кратко съжали, че не бе сложил вратовръзка в куфарчето си. Но най-вече се взираше през прозореца на лимузината и си спомняше времената, когато се бе разхождал из този град под различни имена, беше се бил под други знамена и в различни войни.
	За Габриел Лондон бе бойно поле. _Хайд Парк, Уестминстърското абатство, Ковънт Гардън, Бромптън Роуд_… В този град той бе проливал кръв, бе тъгувал, а в тайна квартира на Службата на Бейзуотър Роуд някога бе произнасял тайни брачни клетви пред Киара, защото се боеше, че няма да остане жив до следващия ден. Дългът му към британските тайни служби бе огромен. Великобритания му бе дала убежище в най-мрачното време в живота му и го бе защитавала, когато друга страна би го хвърлила на вълците. За отплата той бе решавал достатъчно много проблеми на правителството на Нейно Величество. По негови изчисления вече бяха почти квит.
	Най-накрая колата зави по Воксхол Бридж и бързо прекоси Темза към шпионския храм на отсрещния бряг. На най-горния етаж Габриел прекоси английската градина в преддверието и влезе в най-изискания кабинет в целия шпионски свят. Там Греъм Сиймор, обграден от няколко от членовете на ръководството, го чакаше, за да го посрещне. Последваха представяния, кратки и повърхностни. След това ръководството бавно се изниза и Сиймор и Алон останаха сами.
	За един разтеглен до безкрайност миг те само се взираха мълчаливо един в друг. Бяха пълни противоположности — по ръст, фигура, възпитание и религиозна вяра, — но връзката им бе неразрушима. Тя бе изкована в безброй съвместни операции срещу най-различни врагове и цели. Терористи джихадисти, иранската ядрена програма, руски търговец на оръжие на име Иван Харков… Изпитваха съвсем малко недоверие един към друг. В шпионския занаят това означаваше, че бяха най-добри приятели.
	— Е — каза накрая Сиймор, — как се чувстваш като член на клуба?
	— Нашето поделение на клуба не е толкова величествено като вашето. — Габриел огледа великолепния кабинет и допълни: — Нито толкова старо.
	— Нали Моисей беше пратил екип от агенти да шпионират в Ханаан?
	— Първият разузнавателен провал в историята — обобщи Габриел. — Представи си как можеха да се развият нещата за еврейския народ, ако Моисей бе избрал друга територия.
	— А сега тази територия е ваша и трябва да я защитавате.
	— Което обяснява защо косата ми побелява с всеки изминал ден. Когато бях малък и растях в Долината на Израил, сънувах кошмари, че страната ни е превзета от враговете ни. Сега имам същите кошмари всяка нощ. И в сънищата ми вината винаги е моя — призна Габриел.
	— Напоследък и аз сънувам подобни неща. — Сиймор се загледа през реката към Уест Енд. — А като си помисля, че можеше да стане и по-зле, ако виден лондонски търговец на произведения на изкуството не бе забелязал терористите да влизат в театъра.
	— Познавам ли го?
	— Всъщност — каза Сиймор — може и да го познаваш. Притежава художествена галерия в квартал Сейнт Джеймс. На седемдесет и пет е, остарява, но още излиза с млади жени. Във вечерта на атаката е трябвало да вечеря с момиче на половината на годините му в „Айви“, но то му вързало тенекия. Най-хубавото нещо, което някога му се е случвало. — Погледна към Габриел. — Не ти ли е казал?
	— Опитваме да свеждаме контактите си до минимум.
	— Сигурно е прихванал нещо от теб. Постъпил е като истински герой.
	— Сигурен ли си, че говорим за същия Джулиан Ишърууд?
	Сиймор неволно се усмихна.
	— Трябва да отдам дължимото на твоя приятел Саладин — каза той след малко. — Проведе много стегната операция. Засега сме успели да идентифицираме само един човек, директно свързан със заговора, мъж във Франция, който е доставил автоматите. Пратих един от служителите ни да го открие, но за нещастие, се получи малко недоразумение.
	— Какво?
	— Фатален случай. Всъщност… три.
	— Разбирам — кимна Габриел. — И как е името на този служител?
	— Питър Марлоу. Работил е в Северна Ирландия. После беше в бизнеса със зехтин на Корсика.
	— В такъв случай — каза Габриел — смятай се за късметлия, че само трима са загинали.
	— Съмнявам се, че французите ще го погледнат по този начин — въздъхна Сиймор, а след това добави: — Затова имам нужда да поговориш с тях от мое име.
	— Защо аз?
	— Въпреки катастрофалната ти история на френска земя, успя да си създадеш важни приятели в техните служби за сигурност.
	— Те няма да ми останат дълго приятели, ако се забъркам във вашата провалена операция.
	Сиймор не отговори.
	— А ако се съглася да ти помогна? — попита Габриел. — Какво печеля?
	— Вечната благодарност на Секретната разузнавателна служба на Нейно Величество.
	— Стига, Греъм, способен си на повече.
	Сиймор се усмихна.
	— Така е наистина.

	* * *

	Падаше мрак, когато Габриел най-накрая си тръгна от Воксхол Крос. Не пътува с ягуара, а на предната седалка на малък форд хечбек, шофиран от Найджъл Уитком. Младият англичанин караше много бързо, с небрежното спокойствие на човек, който се състезава в ралита през уикенда. Габриел крепеше куфарчето на коленете си и стискаше здраво дръжката над прозореца.
	— Къде живее той сега?
	— Боя се, че това е секретна информация — заяви Уитком без следа от ирония.
	— Може би тогава трябва да ми вържеш очите.
	— Моля?
	— Няма значение, Найджъл. Но би ли понамалил скоростта? Предпочитам да не съм първият шеф на Службата, загинал в изпълнение на служебните си задължения.
	— Мислех, че си _мъртъв_ — призна Уитком. — И че си умрял на Бромптън Роуд пред „Хародс“. Това писаха в „Телеграф“.
	Уитком намали газта, но съвсем леко. Пое по Гроувнър Роуд покрай Темза и след това тръгна на север през Челси и Кенсингтън към „Куинс Гейт Теръс“, където най-накрая спря пред голяма къща в джорджиански стил с цвят на пресечена сметана.
	— Това _всичко_ негово ли е? — попита Габриел.
	— Само долните два етажа. Взе ги на безценица за осем милиона.
	Габриел погледна прозореца на първия етаж. Завесите бяха пуснати и вътре не се виждаше да свети.
	— Къде предполагаш, че е той?
	— Предпочитам да не гадая.
	— Опитай да го намериш на мобилния.
	— Все още се учи как да го използва.
	— Какво означава това?
	— Ще ти обясня по-късно.
	Уитком набра номера. Звънна няколко пъти без отговор. Набра го втори път и резултатът беше същият.
	— Мислиш ли, че има ключ под изтривалката?
	— Съмнявам се.
	— Тогава предполагам, че ще трябва да използваме моя.
	Габриел слезе от колата и се спусна по малкото стълбище, което водеше към входа за мезонета откъм мазето. Опита резето, ала беше заключено. Уитком се намръщи.
	— Мислех, че имаш ключ.
	— Имам.
	Габриел извади тънък метален инструмент от вътрешния джоб на палтото си.
	— Това не е сериозно.
	— Старите навици умират трудно.
	— Едва ли ще ми повярваш — рече Уитком, — но С никога не носи шперц.
	— А може би трябва.
	Габриел пъхна инструмента в ключалката и започна внимателно да го мести напред-назад, докато механизмът се предаде.
	— Ами ако има аларма? — разтревожи се Уитком.
	Габриел отвори резето и открехна вратата няколко сантиметра. Нищо не наруши тишината.
	— Кажи на Греъм, че довечера сам ще се прибера. Предай му, че ще му се обадя от Париж веднага щом оправя бъркотията с французите.
	— Ами охраната?
	— У себе си имам повече от шперц.

	* * *

	Вратата водеше към кухнята, която бе пълна с мечтани от Киара неща. Пет квадратни метра елегантно осветени плотове, кухненски остров с модерна мивка, две фурни с вентилатор, газов котлон с професионален аспиратор. Хладилникът беше от неръждаема стомана. Вътре имаше няколко бутилки корсиканско розе и буца сирене, подправено с розмарин, лавандула и мащерка. Изглежда, собственикът все още не бе завършил прехода си.
	Габриел взе винена чаша от шкафа и си наля розе. След това угаси лампите в кухнята и отнесе виното във всекидневната на горния етаж. Тя бе обзаведена с един-единствен фотьойл, отоманка и телевизор с размерите на билборд. Габриел отиде до прозореца, разтвори пердетата и надникна към улицата, където мъж в скъпо палто слизаше от задната седалка на такси. Той се отправи по стълбите към входната врата, но изведнъж замръзна и погледна към прозореца, до който стоеше Алон. След това рязко се обърна и слезе по стъпалата към входа откъм мазето.
	Няколко секунди по-късно Габриел чу звук от отваряне и затваряне на врата, щракване на ключ за лампа и ругатня на корсикански диалект. Беше съзрял фолиото от тапата на бутилката розе. Габриел го бе оставил на видно място на плота, което бе достатъчно мъжкият силует да се появи миг по-късно на входа на всекидневната с пистолет в протегнатите си ръце. В края на стаята, където беше Габриел, мракът бе пълен. Той наблюдаваше как мъжът се завъртя наляво, след това надясно, движенията му бяха обрани като на човек, който знае как да провери помещение за добре въоръжени врагове. След това тръгна бавно напред и след щракване на ключа стаята бе обляна в светлина. Той се завъртя за последен път и насочи оръжието към Габриел, след това бързо свали дулото към пода.
	— Долен проклетник — изруга Кристофър Келър. — Имаш късмет, че не те убих.
	— Да — каза Габриел с усмивка. — Нямаше да ми е за пръв път.


>>	15.
>>	Кенсингтън, Лондон

	— Валтер — отбеляза Габриел, поглеждайки възхитено пистолета на Келър. — Като Джеймс Бонд си.
	— Лесно се крие и стреля мощно. — Кристофър се усмихна. — Като тухла, хвърлена по стъкло на прозорец.
	— Не знаех, че на служителите на МИ6 им е разрешено да носят огнестрелно оръжие.
	— Не ни е разрешено. — Келър напълни една чаша с розе и посочи бутилката. — Искаш ли?
	— Шофирам.
	Все пак наля още малко в чашата на Габриел.
	— Как влезе?
	— Беше оставил вратата отключена.
	Келър замълча. После въздъхна:
	— Някой ден ще трябва да ме научиш как да го правя и аз.
	Той свали палтото си от „Кромби“ и го хвърли небрежно на плота. Костюмът му бе гарвановочерен, вратовръзката бе в цвят на патинирано сребро. Изглеждаше достолепно.
	— Къде си бил? — попита Габриел. — На погребение ли?
	— На среща с инвестиционния ми консултант. Той ме заведе на обяд в Кралската борса и ме информира, че стойността на портфейла ми е намаляла с повече от милион паунда. Благодарение на Брекзит. Напоследък ми се струпаха удари.
	— Светът е опасно и непредсказуемо място.
	— Така е — съгласи се Келър. — Вашият регион започва да изглежда като остров на мира и спокойствието, особено сега, когато ти управляваш там. Извинявай, че не успях да дойда на скромното ти парти за клетвата. Бях зает и не можех да се измъкна.
	— На обучение ли?
	Кристофър кимна.
	— Три месеца непрестанна скука край морето.
	— Но успешна — каза Габриел. — Измъкна се от следенето. Постигна рекорден резултат на изпита. Жалко обаче за това, което стана във Франция. Не е хубаво една шпионска кариера да започва така.
	— Кой ми го казва? Твоята е поредица от катастрофи, а сред тях някое и друго бедствие. А виж докъде стигна, вече си шефът.
	— Шамрон винаги е твърдял, че кариера без противоречия изобщо не е кариера.
	— Как е старецът?
	— Държи се — каза Габриел.
	— Той е като Израел, нали?
	— Шамрон ли? Той _е_ Израел.
	Келър запали цигара и издиша дима към тавана.
	— Нова запалка — отбеляза Габриел.
	— Нищо не ти убягва.
	Габриел взе запалката и прочете какво бе гравирано на нея.
	— Доста се е постарал за това.
	— Важното е, че се е сетил — усмихна се Келър. След това попита: — Какво ти каза той?
	— Каза ми, че те е пратил във Франция да издириш мароканеца, който е доставил автомати „Калашников“ за нападението в Лондон. И че си успял да го намериш за дни, въпреки че френските служби дори не са знаели истинското му име. Предполага, че предишният ти работодател, неподражаемият дон Антон Орсати, може да ти е оказал безценна помощ. Не навлезе в подробности.
	— И правилно.
	— Изглежда, че си се срещнал с този мароканец, чието име е Нуредин Закария, в кафене в Ница и си го накарал да повярва, че си корсикански търговец на оръжие. И за да докажеш благонадеждността си, си се съгласил да му продадеш десет автомата „Калашников“ и десет „Хеклер и Кох МР7“ на приличната цена от шейсет хиляди евро. За нещастие, сделката не преминала по план и ти си намерил за необходимо да убиеш Закария и двама от хората му, като така си елиминирал единствената известна връзка между мрежата на Саладин и атаката в Лондон. Като се има предвид всичко това — заключи Габриел, — бих казал, че си превишил правата си.
	— Случва се.
	— Доста често. А сега аз трябва да оправя тази бъркотия.
	— Само за протокола — вметна Келър, — не беше моя идея да те пратим на килимчето при французите. Със свалена шапка.
	— Бъркаш ме с някого.
	— С кого?
	— С човек, който си сваля шапката, когато влиза в стая.
	— И как смяташ да го отиграеш?
	— Първо, ще разпитам французите за всичко, което знаят за Нуредин Закария. А след това — добави Габриел — ще ги поканя да се присъединят към операцията ми по издирването на Саладин.
	— _Твоята_ операция? Французите никога няма да се навият. Нито Греъм.
	— Греъм прие това този следобед. Също така се съгласи да ми даде назаем теб. Вече работиш за мен.
	— Копеле — изруга Келър и смачка цигарата. — Трябваше да те убия, когато имах тази възможност.

	* * *

	Същата вечер двамата вечеряха в малък италиански ресторант край площад „Слоун“, където никой не ги познаваше. След това Габриел пое с такси към израелското посолство, което се намираше в тих ъгъл на Кенсингтън близо до Хай стрийт. Посланикът и началникът на лондонската централа се зарадваха да го видят, зарадваха се и охранителите му. После слязоха в обезопасената комуникационна зала — според жаргона на Службата тя бе известна като Светая светих — и Габриел се обади на личния номер на човека, с когото трябваше да се срещне в Париж. Позвъняването го свари в леглото в малкия му тъжен ергенски апартамент на улица „Сен Жак“. Той се зарадва да чуе гласа на Габриел.
	— Чудех се дали ще можеш да ми отделиш минута-две утре.
	— Цяла сутрин съм на среща с моя министър.
	— Моите съболезнования. А следобед?
	— Свободен съм след два.
	— Къде?
	— Рю дьо Гренел.
	След това Габриел се обади на булевард „Цар Саул“ и информира оперативното бюро, че удължава престоя си в чужбина поне с един ден. Отделът „Пътувания“ се погрижи за резервациите. Изкушаваше се да прекара нощта в стария таен апартамент на Бейзуотър Роуд, но охранителите му надделяха и го накараха да остане в централата. Както в повечето формирования на Службата на чужда територия, в нея имаше малка спалня за кризисни моменти. Габриел се изтегна на неудобното легло, но сънят му убягваше. Обзе го вълнение. Сякаш отново беше на терен, обмисляйки предстоящата акция, дори и „теренът“ в този момент да беше посолство в един от най-елитните квартали в света.
	Най-накрая заспа в часовете преди зазоряване. Стана в осем, закуси със служителите от лондонската централа, в девет се качи отново в ягуара на МИ6 и потегли към летище Хийтроу. Полетът му беше 334 на „Бритиш Еъруейс“. Качи се на борда в последната минута, придружен от охранителите си, и седна до прозореца в първа класа. Когато самолетът се издигна над Югоизточен Лондон, той погледна надолу към сиво-зелените полета, които се изнизваха под него.
	В мислите си обаче виждаше висок широкоплещест мъж с вид на арабин, който куцукаше през хотелско фоайе във Вашингтон. Косата му можеше да бъде подстригана или боядисана, а лицето — променено чрез пластична хирургия. Но накуцването, помисли си Габриел, беше завинаги.


>>	16.
>>	Рю дьо Гренел, Париж

	За Пол Русо се твърдеше, че е планирал повече бомбени атентати от Осама бин Ладен. Обвинение, което той не оспорваше, макар бързо да добавяше, че никоя от неговите бомби не е избухвала. Пол Русо беше умел практик в изкуството на измамата, който беше получил правомощия да предприема „активни мерки“ за премахване на потенциални ислямски терористи, преди ислямските терористи да предприемат активни мерки срещу републиката. Осемдесет и четиримата служители на група „Алфа“ — елитното подразделение на Русо от Генералната дирекция за вътрешна сигурност, не хабяха ценни ресурси за следене на заподозрени в тероризъм, за подслушване на телефоните им или четене на маниакалните им размишления в интернет. Вместо това те раздрусваха дървото и чакаха отровният плод да падне в ръцете им. В друга страна и в друго време някой запален либерал можеше да заклейми методите им като граничещи със залагането на капани. Пол Русо не би оспорил и това твърдение.
	През първите шест години от съществуванието си група „Алфа“ бе една от най-строго пазените тайни на Франция, а агентите й имаха имунитет за действията си. Това се промени след атаката на ИДИЛ във Вашингтон, когато пресата в Америка разкри, че Русо е бил ранен при взрива на камиона бомба в Националния антитерористичен център в предградията на Северна Вирджиния. Последваха още публикации, най-вече във френските медии, които подробно описаха някои от най-нелицеприятните методи на група „Алфа“. Операциите бяха компрометирани, агентите — осветени. Вътрешният министър и шефът на ГДВС категорично отрекоха съществуването на подобно подразделение. Но беше прекалено късно: щетите бяха налице. Те тихомълком притиснаха Русо да напусне анонимния си щаб на Рю дьо Гренел и да премести операциите си зад стените на централата на ГДВС в Левалоа-Пере. Русо обаче отказа да се поддаде на натиска. Никога не бе харесвал парижките предградия. Нито пък неговите агенти щяха да са в състояние да изпълняват пълноценно задълженията си, ако ги виждаха как влизат и излизат от сграда, на която имаше табела с надпис МИНИСТЕРСТВО НА ВЪТРЕШНИТЕ РАБОТИ.
	И така, въпреки повишената опасност, Пол Русо и група „Алфа“ продължиха да водят тихата си война срещу силите на радикалния ислям от елегантната сграда от XIX век в елитния седми арондисман. Дискретна месингова табела твърдеше, че постройката е приютила нещо, наречено Международно общество за френска литература, съвсем в стила на Русо. Вътре обаче маскарадът свършваше. Техническият екип обитаваше мазето, а наблюдателите — първия етаж. На втория бяха претъпканите архиви на групата — Русо предпочиташе старомодните хартиени папки пред дигиталните досиета. А третият и четвъртият етаж бяха запазена територия за водещите офицери на агентите. Повечето влизаха и излизаха през тежката задна порта към Рю дьо Гренел пеш или с кола. Други минаваха през таен проход, свързващ сградата и старомодното малко магазинче за антики в съседство, което бе собственост на възрастен французин, работил под прикритие по време на войната в Алжир. Русо беше единственият член на група „Алфа“, на когото бе позволено да прочете страховитото досие на притежателя на магазина.
	Петият етаж бе мрачен, сенчест и тих, като изключим музиката на Шопен, която понякога се носеше от отворената врата на Русо. Мадам Тревил, многострадалната му секретарка, седеше на подредено бюро в преддверието, а в отсрещния край на тесния коридор се намираше кабинетът на младия амбициозен заместник на Русо — Кристиан Бушар. Всички във френската разузнавателна общност вярваха, че Бушар ще поеме контрола над група „Алфа“, ако Русо някога реши да се пенсионира. Веднъж вече беше опитал да го направи — след смъртта на любимата му Колет. Книгата, която се надяваше да напише — многотомна биография на Пруст, представляваше купчина изписани на ръка листове. Вече се бе примирил с факта, че битката срещу радикалния ислямски тероризъм ще бъде делото на живота му. Тази битка Франция не биваше да загуби. Русо вярваше, че самото оцеляване на републиката бе заложено на карта.
	В лицето на Габриел Алон той бе намерил активен, макар и нетипичен партньор. Съюзът им бе създаден след зловещия дебют на Саладин в Париж — смъртоносния атентат в Центъра за изучаване на антисемитизма във Франция „Исак Вайнберг“. Саладин не бе избрал случайно тази цел, той знаеше тайните връзки на Габриел с жената, която управляваше центъра. Знаеше ги и Пол Русо и двамата с Габриел внедриха агент в обкръжението на Саладин. Операцията не успя да предотврати атаката във Вашингтон, ала поне сложи край на десетилетия враждебност и недоверие между Службата и разузнавателните служби на Франция. А като последица от тези нови отношения, Габриел вече можеше свободно да пътува на френска територия: убийствата и съпътстващите щети бяха официално простени. Той вече бе легитимен като всеки друг професионален шпионин.
	Новите строги охранителни мерки на група „Алфа“ изискваха Алон да остави превоза и охраната си край Айфеловата кула и да извърви сам и пеш останалата част от разстоянието. Обикновено той влизаше в сградата през портата откъм Рю дьо Гренел, но по молба на Русо този път пристигна през прохода в магазина за антики. Русо го чакаше горе на петия етаж в шумоизолираната конферентна зала със стъклени стени. Носеше измачкано сако от туид, което Габриел беше виждал много пъти преди, и както обикновено, димеше с лула в нарушение на френските закони, забраняващи тютюнопушенето на работното място. Габриел бе заклет непушач. Но пък в личния бунт на Русо имаше нещо, което му се струваше успокояващо.
	Той извади снимка от куфарчето си и я плъзна по масата. Русо погледна към лицето на нея и вдигна рязко очи.
	— Нуредин Закария?
	— Познаваш ли го?
	— Само съм чувал за него. — Пол вдигна снимката. — Откъде я имаш?
	— Не е важно.
	— О, напротив.
	— От британците — предаде се Габриел.
	— Откъде по-точно?
	— МИ6.
	— И защо от МИ6 внезапно са се заинтересували от Нуредин Закария?
	— Защото Нуредин е единственият доставчик на автомати „Калашников“ за атаката в Лондон. Той е човекът, когото наричат Скорпион.
	Няма по-лошо чувство за професионалния шпионин от това, което изпитва, щом чужд разузнавач му казва нещо, което би трябвало вече да знае. Пол Русо понесе това унижение, докато тъпчеше лулата си.
	— Какво знаеш за него? — попита Габриел.
	— Работи за най-голямата мрежа за контрабанда на наркотици в Европа.
	— И какво прави?
	— Да го кажем любезно — грижи се за сигурността.
	— А нелюбезно?
	— Той е бияч и убиец. Националната полиция смята, че лично е убил поне дванайсет души. Но не могат да го докажат — добави Русо. — Нуредин е изключително внимателен. Както и шефът му.
	— И кой е той?
	— Едно по едно. — Пол пак вдигна снимката. — Откъде я имаш?
	— Казах ти, от британците.
	— Да, чух те още първия път. Но откъде я имат британците?
	— Не е важно.
	— О — каза Русо, — напротив.


>>	17.
>>	Рю дьо Гренел, Париж

	— За колко точно оръжия говорим?
	— Мисля, че са двайсет.
	— И откъде този служител на британското разузнаване се е сдобил с двайсет автомата „Калашников“ и „Хеклер и Кох“?
	На лицето на Габриел бяха изписани едновременно невежество и безразличие или нещо средно между двете.
	— И се е представил за корсиканец? — продължи да настоява Русо. — Сигурен ли си?
	— Това важно ли е?
	— Може и да е. Виж, само някой, който е живял на острова много години, може да имитира речта им.
	Габриел не отговори.
	— Този британски агент приятел ли ти е?
	— Познаваме се.
	— Трябва да има много връзки, щом е успял да направи нещо подобно. И значителен талант.
	— Има много да учи.
	— А какъв е твоят интерес от тази забатачена афера? — попита Русо.
	— Моят интерес е Саладин — заяви Габриел.
	— Моят също. Затова ще броя до десет и ще овладея гнева си. Защото е твърде възможно този твой британски приятел да е успял да докаже нещо, което подозирам отдавна.
	— Какво?
	Но Русо не отговори, поне не направо. Вместо това започна да се държи като професор, върна се назад във времето към изпълнената с надежда зима на 2011 година. В Тунис и Египет два потиснически режима бяха пометени от внезапна вълна на народен гняв и омраза. Либия беше следващата. През януари имаше спорадични протести срещу недостига на жилища и политическата корупция, които бързо прераснаха във всенародно въстание. Скоро стана ясно, че Муамар Кадафи, тираничният лидер на Либия, няма да последва примера на колегите си в Тунис и Кайро, тръгвайки си тихо в арабската нощ. Той бе управлявал Либия с железен юмрук повече от четири десетилетия, като крадеше от богатите запаси на петрол и убиваше опонентите си — понякога дори просто за забавление. Той бе човек от пустинята и знаеше каква съдба го очаква, ако падне от власт. И хвърли изостаналата си страна в истинска гражданска война. Западът се уплаши от кървавата баня и се намеси с войска, като Франция пое водещата роля. До октомври Кадафи беше мъртъв, а Либия — свободна.
	— И какво направихме ние? Обсипахме тази страна с пари и други форми на помощ? Държахме ръката й, докато се опитваше да направи преход от племенно общество към демокрация от западен тип? Не — каза Русо, — не сторихме нищо от това. Всъщност не направихме почти нищо. И какво се случи в резултат на нашето бездействие? Либия стана още една провалена държава и ИДИЛ бързо зае вакуума.
	Опасността ИДИЛ да намери убежище в Северна Африка беше очевидна, продължи Русо. Това щеше да даде възможност на терористите да инфилтрират бойци и оръжия в Западна Европа и да нападат когото си поискат. Но само месеци след като ИДИЛ се настани в Либия, полицейските сили от Гърция до Испания забелязаха друга тревожна тенденция. Притокът на наркотици от Северна Африка, особено на хашиш от Мароко, бе нараснал до безпрецедентни нива. Нещо повече, забелязваше се смяна на традиционния контрабанден канал. Ако преди наркобандите се задоволяваха да прекарват стоката си през Гибралтарския проток с малки лодки и джетове или по суша към Египет и след това към Балканите, сега превозваха дрогата с големи товарни кораби.
	— Вземи например случая с „Аполон“. Това регистрирано в Гърция ръждясало корито беше заловено от италианския флот край Сицилия малко след като ИДИЛ се настаниха в близката Либия. Италианците бяха получили сигнал от информатор в Северна Африка, че на плавателния съд има необичайно голям товар хашиш. Въпреки това те били шокирани от количествата, които намерили. Седемнайсет тона, рекордна заловена пратка.
	Русо обясни, че „Аполон“ бил само началото. През следващите три години европейските власти заловили няколко още по-впечатляващи пратки. Между всички съдове обаче имало едно общо нещо: до един били тръгнали от либийски пристанища. А успешните залавяния ставали след сигнали от северноафрикански информатори на правилните места. Били конфискувани повече от триста тона наркотици на стойност три милиарда долара. Само че информаторите внезапно спрели да се обаждат и заловената дрога намаляла значително.
	— Но защо? Защо рязко смениха контрабандния канал? Защо производителите внезапно пуснаха толкова големи количества стока на пазара? И защо — попита Русо — информаторите замлъкнаха? Ние тук, във Франция, заключихме, че на сцената е излязъл нов силен играч. Някой с достатъчно ресурси, за да поеме контрола над контрабандните канали. Някой, чиито методи са изплашили информаторите и са ги накарали да млъкнат. Някой, който е бил готов да поеме риска от загубата на тонове безценен товар, защото е искал колкото може по-бързо да изкара много пари. И решихме, че само една група отговаря на този профил.
	— ИДИЛ.
	Русо бавно кимна.
	— Бракът между хашиша и тероризма — каза той — е стар колкото света. Както знаеш, английската дума _assassin_, убиец, произлиза от арабската _hashashin_, шиитските главорези, които са убивали под въздействието на хашиш. „Хизбула“, техните наследници в Ливан, финансират операциите си отчасти от продажбата на хашиш, като голяма част от него отива при клиенти от твоята страна. А почти от създаването си ИДИЛ също е важен играч на наркопазара, плавно чрез налагане на данъци върху стоката, която минава през контролираната от тях територия. Вече смятаме, че „Ислямска държава“ е завзела голяма част от европейската търговия с наркотици. И повечето от дрогата минава през организацията на един човек — същия, за когото работи твоят приятел — добави той и потупа с пръст по снимката на Нуредин Закария.
	Лулата на Русо бе угаснала. Габриел остана мълчалив, докато французинът посягаше към торбичката с тютюн.
	— Най-големият ми страх — продължи Русо — беше, че връзката е повече от финансова. И че ИДИЛ ще използват инфраструктурата на разпределителната мрежа на този човек за износ на тероризъм в Европа. Ако британският ти приятел е прав, ако Нуредин Закария е доставил оръжията, използвани в Лондон, тогава по всичко личи, че страховете ми са се сбъднали. Въпросът е дали Нуредин е действал сам? И дали го е направил с благословията на шефа си?
	— Може би трябва да го попитаме — замисли се Габриел.
	— Шефа на Нуредин? Лесно е да се каже. Виж — обясни Русо, — той е много популярен човек тук, във Франция, особено сред богатите и високопоставените. Те вечерят в ресторантите му и пият и танцуват в нощните му клубове. Спят в хотелите му, пазаруват в бутиците му и украсяват пръстите и шиите си с уникалните му бижута. И естествено, понякога пушат, шмъркат или си инжектират наркотиците му. Настоящият президент на републиката му е личен приятел. Както и вътрешният министър, и много други във френското правораздаване. Те се грижат никога да не се задават неудобни въпроси, а разследванията в никакъв случай да не стигат прекалено близо до неговата бизнес империя.
	— Има ли си име?
	— Жан-Люк Мартел.
	— ЖЛМ?
	Русо изглеждаше искрено изненадан.
	— Знаеш името му?
	— Прекарал съм много време в страната ви. Жан-Люк Мартел не остава незабелязан.
	— Той е истинска знаменитост, признавам. Един от най-успешните предприемачи. Поне това пишат за него. Но всичко е фасада. Реалният бизнес на Мартел са наркотиците. — Русо замълча и се замисли. — Само че ако кажа тези думи в кабинета на министъра си, той ще се изсмее и ще ме отпрати. И след това ще се втурне да вечеря в новия ресторант на Мартел на булевард „Сен Жермен“. Така стоят нещата.
	— И аз това чух.
	Русо се усмихна с горчивина.
	— Може би е възможно да се разберем с Мартел — каза Габриел. — Да се позовем на патриотизма му.
	— Жан-Люк Мартел? Невъзможно.
	— Тогава предполагам, че ще трябва да действаме по старомодния начин с него.
	— Как?
	— Остави това на мен.
	Настъпи тишина.
	— И ако успеем? — попита Русо.
	— Може да ни заведе до този, когото и двамата търсим.
	— Да — тихо каза Пол. — Наистина може. Но моят министър никога няма да го одобри.
	— Това, което министърът ти не знае, няма да го нарани.
	Дяволита усмивка заигра по лицето на французина.
	— А правилата?
	— Същите като последния път. Равнопоставено партньорство. В чужбина съм независим, а ти имаш право на вето върху всичко, което се случва на френска територия.
	— Ами британците?
	— Ще поискам услугите на онзи, който говори френски като корсиканец.
	— Каква част от всичко знам за това, което наистина се е случило с Нуредин Закария и онези оръжия?
	— Около петдесет процента.
	— Бих ли искал да науча останалото?
	— Не искаш.
	— В такъв случай — каза Русо — смятам, че имаме сделка.

	* * *

	Русо се обади на вътрешния министър и поиска копия от две досиета: едното беше на Нуредин Закария, а другото — на човека, за когото той работеше. Шефът на архива, който се трудеше в духа на най-добрите френски бюрократични традиции, веднага видя проблем в молбата му. Защо Русо, чийто достъп бе ограничен до терористи джихадисти, внезапно е започнал да се интересува от дребен марокански престъпник и един от най-прочутите бизнесмени на Франция? Архиварят отбеляза, че това бе странна комбинация, нещо като червеното вино и стридите. Трябваше да се признае на Русо, че се въздържа да определи аналогията му като инфантилна, и то в най-добрия случай. Вместо това отбеляза, че като шеф на отдел в ГДВС, който официално и да не съществуваше, има право да чете буквално всяко досие във френската система. Архиварят бързо капитулира, макар да намекна, че ще се забави няколко часа, тъй като и досиетата бяха обемисти. Пилеенето на безценното време на другите беше отмъщението на бюрократа, помисли си Русо.
	Оказа се, че въпросните досиета се намериха за по-малко от час. Куриер мотоциклетист на група „Алфа“ прибра документите в 16:52 и като по чудо ги достави на Рю дьо Гренел в 17:11. Нямаше грешка във времето. Охранителят, който бе постъпил наскоро, го отбеляза в регистъра, както повеляваше новият протокол на група „Алфа“. Прегледа набързо документите — петстотин страници, събрани с два метални клипса, — преди да махне на куриера да влезе в сградата. За да поддържа форма, той се качи по стълбите, а не взе клатушкащия се асансьор, и в 17:13 постави документите на бюрото на мадам Тревил. Там времето отново бе отбелязано напълно точно. Мадам Тревил си го записа в дневника, който бе открит по-късно.
	В този момент Кристиан Бушар, винаги нащрек за някаква опасност, подаде глава с изрядна прическа през вратата на бърлогата си и като видя доставените досиета на бюрото на мадам Тревил, отиде да ги погледне отблизо.
	— ЖЛМ? Кой ги е поръчал?
	— Мосю Русо.
	— Защо?
	— Ще трябва да го попитате.
	— Къде е той?
	— В обезопасената конферентна зала. — Тя снижи глас и добави: — С израелеца.
	— Алон?
	Мадам Тревил мрачно кимна.
	— Защо не съм включен в тази среща?
	— Бяхте на обяд, когато той пристигна. — От устата й това прозвуча като обвинение. — Мосю Русо ме помоли да предам досиетата в мига, в който бъдат донесени. Може би вие ще искате да го направите вместо мен.
	Бушар грабна купчината листове и ги понесе по коридора към обезопасената конферентна зала, където зад шумоизолираната стъклена стена видя Алон и Русо потънали в разговор. Набра кода, влезе и хвърли тежките досиета на масата, сякаш бяха доказателство за заговор.
	В мига, в който петстотинте страници се стовариха тежко върху масата, избухна бомбата. Всъщност съвпадението бе толкова голямо, че отначало Габриел си помисли, че документите някак си са експлодирали. За щастие той щеше да има само бегъл спомен за случилото се след това. Даваше си сметка, че пропада през вихрушка от стъкло, тухли и човешка кръв и че Пол Русо и Кристиан Бушар падат заедно с него. Когато най-накрая спря, се почувства като затворен в собствения си ковчег. Последните му мисли, преди да изпадне в безсъзнание, бяха за погребението му: групата опечалени, събрана около отворения гроб на Елеонския хълм, две малки деца — дъщеря, кръстена Ирене на баба си, момче, наречено на велик художник… Децата му нямаше да имат спомен за него. За тях той беше мъжът, който идва и излиза по тъмно. И сега се завръщаше в тъмнината.


>	Втора част
>	Момиче като нея

>>	18.
>>	Париж — Йерусалим

	Именно листовете — досиетата, докладите от наблюденията, прихванатите есемеси и имейли, папките с разследванията — щяха да издадат истинската природа на тайната организация, приютила се в елегантната стара сграда на Рю дьо Гренел. Няколко часа след атаката те се носеха из улиците на седми арондисман, от Айфеловата кула до Дома на инвалидите и градините на музея „Роден“, подети от лекия вятър. Имаше информация, че полицаи и цивилни агенти са събирали трескаво документите, докато спасителните отряди и парамедиците изкарваха потресените оцелели от руините.
	До ранната вечер обаче фотокопия на събраните документи, всички с логото на ГДВС, започнаха да се появяват в _Туитър_ и другите социални мрежи. „Монд“ първи съобщи новината, последван скоро и от останалите големи френски медии. Най-накрая, озовал се без никакъв друг ресурс освен истината, вътрешният министър потвърди очевидното. Целта на втория голям атентат в Париж за по-малко от година не бе неизвестно общество, посветило се на разпространението на френската литература. Мишената този път беше елитен отдел на ГДВС, чието съществуване доскоро министърът бе отричал. След това той помоли гражданите на републиката да предадат събраните от тях документи на властите и да престанат да пускат копията им в мрежата. Тези, които откликнаха на молбата му, бяха отчайващо малко.
	За съжаление, последвалият политически скандал и безбройните въпроси за тактиките на група „Алфа“ засенчиха хладно пресметнатата точност и жестокостта на самия атентат. Имаше нещо символично не само в целта, но и в начина на доставка на бомбата — бял ван „Рено Трафик“, същият модел, използван при атаката на Центъра за изучаване на антисемитизма във Франция „Исак Вайнберг“ десет месеца по-рано. Експлозивът обаче бе двеста килограма, доста по-малко от устройството в Центъра „Вайнберг“. Въпреки това бе сравним по взривна сила, което караше експертите да мислят, че майсторът на бомби на Саладин, който и да беше той, се е усъвършенствал в занаята си.
	Мощта на експлозията превърна централата на група „Алфа“ в руини и нанесе щети на сградите по Рю дьо Гренел в радиус от няколкостотин метра. Четирима пешеходци, минавали случайно покрай вана, когато избухнал, били убити намясто, както и майка и шестгодишната й дъщеря, които влизали в аптеката от другата страна на улицата. С тези изключения, всички загинали бяха служители на група „Алфа“.
	От вана не бе останало почти нищо. Една врата падна до месарница на улица „Клер“, а парче от покрива се стовари на детска площадка в Марсово поле. По-късно щеше да бъде установено, че превозното средство е обявено за откраднато три седмици по-рано от предградие на Брюксел и че е влязло в Париж от северозапад по магистрала А-13. Нямаше как със сигурност да се установи къде е сглобена бомбата. Френските власти не можеха да идентифицират и мъжа, паркирал вана точно под прозореца на кабинета на Пол Русо на петия етаж. За последно бе видян да се качва на мотоциклет, оставен за него на булевард „Тур-Мобур“. Мъжът и мотоциклетът никога нямаше да бъдат намерени.
	За щастие половината от служителите на група „Алфа“ не бяха на работа или наоколо, когато бомбата експлодира. Най-силно бяха ударени техническият отдел и наблюдателите, чиито работни помещения се намираха в мазето и на първия етаж. Две млади жени от архива загинаха, както и деветима от най-опитните водещи офицери на група „Алфа“.
	Пол Русо и Кристиан Бушар понесоха само средни телесни повреди благодарение на факта, че се намираха в обезопасената конферентна зала, когато бомбата избухна. За съжаление, мадам Тревил избра точно този момент, за да разтреби разхвърляния кабинет на Русо, и бе изложена на пълната мощ на детонацията. Беше извадена жива от руините, ала почина по-късно същата вечер, докато цяла Франция се давеше в политическа интрига.
	Но предстояха още интриги. И наистина в деня след атентата възникнаха въпроси дали жертвите в сградата са били само служители на група „Алфа“. Източник на съмнението беше публикуван разказ на свидетели, видели двама мъже — млади и здрави, въоръжени с пистолети, които трескаво ровели в руините веднага след експлозията и непрекъснато викали едно име: „Гавриел“. А това беше еврейската версия на името на настоящия шеф на израелската разузнавателна служба. Случката предизвика предположения, че въпросният мъж, който имаше дълга и нелицеприятна история във Франция, е бил в сградата, когато бомбата е избухнала. Вътрешният министър и шефът на ГДВС отрекоха той да е бил там или изобщо някога да е влизал във Франция. Като се имаше предвид скорошното им поведение, твърденията им бяха посрещнати със скептицизма, който заслужаваха.
	Истината бе, че този мъж наистина се намираше в централата на група „Алфа“ по време на атаката. И беше прекарал четиресет и пет дълги минути погребан под отломките, свит като цирков акробат, преди най-накрая да бъде изваден от охранителите си и френски спасителен отряд. Окървавен и покрит с прах, той бе откаран до близката военна болница „Вал дьо Грас“, където бе закърпен и лекуван заради две лошо счупени ребра, два счупени прешлена на кръста и тежко мозъчно сътресение. Лекарите си спомняха, че е говорил отличен френски, макар и с лек акцент, че е бил много любезен и малко замаян и че отказал болкоуспокояващи, въпреки че нараняванията му предизвиквали силен дискомфорт. По-късно обаче, след посещение на представители на френското разузнаване, лекарите и сестрите отричаха да го познават.
	Всъщност той остана в болницата три дни в стая до тази на Пол Русо и Кристиан Бушар, за него се грижеше френско-израелски екип лекари и бе пазен от също такъв смесен екип охранители. След поредица от рентгенови снимки и ядрено-магнитен резонанс, които потвърдиха, че е безопасно да бъде преместен, той облече чист костюм и риза и бе закаран с линейка до летище „Шарл дьо Гол“. Там отказа всички предложения за помощ, изкачи стръмното стълбище сам, като спираше няколко пъти, за да запази равновесие, и влезе в отделението за първа класа на самолет на „Ел Ал“. То бе празно, вътре бе само една красива жена с буйна коса. Той се настани до нея, облегна глава на рамото й и затвори очи. Косата на жената миришеше на ванилия. Чак тогава се увери, че е още жив.

	* * *

	Когато се завърна в Израел, Габриел отиде право на улица „Наркис“ и остана там, скрит от всички погледи, през по-голямата част от следващата седмица. Отначало повече лежеше, ставаше само за да се наслади за няколко минути на късното зимно слънце, чиято светлина падаше всеки следобед на малката тераса. Болката от нараняванията се търпеше, но беше огромна. Всеки дъх беше изпитание и дори при най-малките движения сякаш горещ шиш се забиваше в основата на гръбнака му. Имаше и остатъчни последствия от сътресението — хронично главоболие, раздразнителност от светлина и звук, невъзможност да се съсредоточи за повече от минута-две. Чувстваше се най-добре в затъмнена стая, зад затворена врата. Сам, единствено с обърканите си мисли, той се тревожеше, че това състояние ще бъде постоянно, че последното нараняване е преляло чашата, че е изразходил отредените му възможности за оздравяване. Никакви грижи не биха могли да го възстановят. Той бе платно, което не подлежеше на реставрация.
	Цял Израел обаче тънеше в блажено неведение за факта, че неговият легендарен шеф на разузнаването лежи омаломощен в леглото си с две счупени ребра, два счупени прешлена и неспирно ужасно главоболие. Наистина имаше слухове, подхранвани най-вече от пресата във Франция, но те бяха приспани от четиринайсетсекундно видео, пуснато от кабинета на премиера и излъчено по израелската телевизия. Твърдеше се, че на него е заснета среща на улица „Каплан“. Премиерът беше доволно усмихнат и носеше синя вратовръзка, а Габриел бе облечен в сиво и изглеждаше съвсем добре. Видеото бе снимано малко след като той бе станал шеф и бе прибрано за случаи като този. Имаше и други записи, с различни дрехи и променена светлина. Щяха да се използват, ако Габриел някога решеше, че е необходимо да прекара значителен период от време далеч от погледа на публиката.
	Той реши, че това време е настъпило, макар и доста по-рано след началото на мандата му, отколкото си бе представял. Шефът на Службата за малко не бе загинал в хладнокръвно подготвена атака в централата на доверен приятел и съюзник в борбата с тероризма. Затова той нямаше друг ход, освен да отвърне. Такива бяха правилата.
	Габриел нямаше да делегира задачата с отмъщението на други. Нито щеше да атакува агресивно безсмислени цели в пустините на Ирак и Сирия. Неговата цел бе един мъж. Мъж, който бе изградил смъртоносна мрежа и бе поставил под обсада великите градове на цивилизования свят. Мъж, който финансираше операциите си чрез продажба на наркотици в Западна Европа. Габриел щеше да го намери и да го изтрие от лицето на земята. Щеше да действа усърдно и педантично. Защото нямаше нищо по-опасно от търпеливия човек, мислеше си той.
	Ала все още не можеше да води война срещу врага си в това състояние. Болката постепенно отшумяваше, оттегляше се като водите при страшен потоп, но мислите му оставаха объркани. Операцията вече съществуваше, той го знаеше, но сюжетът и главните герои му се губеха в мъглата на сътресението. Реши, че му трябват сериозни упражнения — не физически, а ментални, — затова се отдаде наум на старите мнемонични игри на Шамрон, започна да препрочита тежките монографии за Тициан, Белини, Тинторето и Веронезе. Усилието, положено в тези упражнения, го уморяваше, ала постепенно операцията все по-ясно се избистряше пред погледа му. Само развръзката му убягваше. Виждаше богат мъж, пречупен и изобличен, готов да прави каквото му се каже. Но с какви маневри щеше да го докара до това състояние? Бавно, напомни си той. Пазете се от гнева на търпеливия човек.
	Болката пречеше на съня му, както и кошмарите, в които пропадаше във водовъртеж от тухли, стъкла и кръв. Въпреки това, на четвъртата сутрин се събуди рано и установи, че главоболието бе изчезнало и мислите му са ясни. Стана преди Киара и децата, отиде в кухнята и си направи кафе, което изпи, докато гледаше новините по телевизията. След това влезе в банята и се взря в отражението си в огледалото. Това, което видя, бе притеснително според всички обективни критерии. Лявата страна на лицето му бе сравнително недокосната, но дясната — онази, обърната към силния взрив — изглеждаше ужасно. Окото му бе насинено и подпухнало, имаше доста порязвания и охлузвания, оставени от стъклата и отломките. Това не бе лице на шеф, помисли си той. Беше лице на отмъстител.
	Напълни мивката с гореща вода и бавно и болезнено обръсна едноседмичната си брада. Всяко плъзване на бръснача предизвикваше болка, която караше тялото му да изтръпва. А едно напълно неочаквано кихане го принуди да се превие одве за няколко секунди.
	Взе си душ и се върна в спалнята. Обличането на габардинен панталон и официална риза му причини минимална болка, но усилието да си завърже обувките го повали обратно в удобното легло. Усмихна се, за да си придаде бодър вид, и отиде в кухнята, където Киара правеше още кафе.
	— По-добре ли си? — Тя му подаде чаша и го изгледа предпазливо. — Моля те, само не ми казвай, че смяташ да ходиш на булевард „Цар Саул“.
	Истината бе, че точно това се готвеше да направи. Но тонът на Киара го накара да размисли.
	— Всъщност — каза той — се надявах да прекарам известно време с децата и исках отново да заприличам на човек.
	— Добре ти се е получило — отбеляза скептично Киара. Точно тогава се чу звънък смях от детската стая. Тя се усмихна и прошепна: — Вече се започва.
	Преструвайки се, че напълно се е възстановил, той помогна на Киара да облече децата, което му причини доста болка. Прекара останалата част от предобеда в игри, четене на приказки, гледане на обучителни видеозаписи и безкрайна смяна на изцапани памперси. Но най-вече се чудеше как Киара успява да се грижи за децата сама ден след ден, без да се срути от изтощение. Управлението на една от най-могъщите разузнавателни служби в света изведнъж му се стори съвсем тривиално занимание в сравнение с това.
	Следобедният сън бе като манна небесна не само за децата, но и за него. Той също поспа и когато се събуди, излезе на терасата, за да сгрее измъченото си тяло на йерусалимското слънце. Този път обаче си взе и нещо за четене — копие от петстотинте страници на досието на Жан-Люк Мартел, които повторно му бяха предоставени след атентата. Мартел бе обект на спорадичен интерес от страна на французите от над десетилетие. И въпреки това, като изключим два малки сблъсъка със закона заради неплатени данъци, които бяха разрешени далеч от погледа на обществото, неговата репутация оставаше безупречна. Последната проверка на бизнес империята му бе отпреди две години. Тя бе започнала, след като някакъв наркопласьор средна ръка бе предложил да свидетелства срещу Мартел в замяна на намалена присъда. Накрая случаят бе приключен, а главният разследващ — мъж с непреклонен характер, се бе пенсионирал по-рано в знак на протест. Може би не бе случайно, че наркопласьорът, чиито обвинения бяха предизвикали проверката, по-късно бе намерен в затворническата си килия с прерязано гърло.
	В разследването имаше купища засечени комуникации — някои неприлични, други прозаични, но като цяло — незначителни. Бяха събрани и няколкостотин снимки от наблюдения. Русо беше изпратил най-добрите си хора да документират живота на Жан-Люк Мартел. Бяха го заснели на филмовия фестивал в Кан, на биеналето във Венеция, на първия ред на Седмицата на модата в Ню Йорк, на 40-метровата му яхта в Средиземно море, на улица „Рона“ в Женева, на официалното откриване на новия му ресторант в Париж. А това бе истински хит, защото той беше похарчил цели пет милиона евро, за да гарантира присъствието на най-големите френски знаменитости. Сред тях се кипреше и една американска риалити звезда, известна с това, че е известна, и двама щатски хип-хоп изпълнители, които имаха да кажат доста лоши неща за отношението на Франция към малцинствата.
	На нито една от снимките Мартел не беше сам, до него винаги имаше една и съща жена. Видът й беше обичаен: висока, дългокрака, с големи сини очи и скандинавско руса коса, която падаше по нежните й рамене. Тя обаче не бе французойка, а англичанка — което бе странно, защото Мартел публично защитаваше всичко галско. Името й не говореше нищо на Габриел, но безупречното й лице му бе смътно познато. Обикновено търсене в интернет даде повече от четири хиляди високопрофесионални изображения. Реклами на дрехи. На бижута. На ексклузивна линия ръчни часовници. На парфюм. На бански костюми. На италианска спортна кола със съмнителна надеждност. Ала всичко това бе останало в миналото й. Сега тя бе собственичка на уважавана художествена галерия на площад „Л’Ормо“ в Сен Тропе, за която френските власти не бяха открили нищо нередно.
	По-нататъшно търсене сред публично достъпни документи и журналистически публикации разкри, че тя бе опасен шофьор — бяха я арестували два пъти заради употреба на наркотици. Освен това бе замесена в поредица от съмнителни романтични връзки с футболисти, актьори, депутати и една застаряваща рокзвезда, преспала с всички модели във Великобритания. Тя никога не се бе омъжвала и нямаше деца, нищо не се споменаваше и за родители, братя или сестри. Габриел си помисли, че беше сам-сама на света.
	На повечето снимки погледът й беше извърнат, а лицето — наведено. Но на една, направена на Ил Сен Луи в Париж, тя бе уловена, докато гледа право в обектива на фотоапарата. Точно тази фотография Габриел показа на Узи Навот, който му гостуваше късно същата вечер. Седяха на малката маса в кухнята, наближаваше полунощ. Навот бе прекарал по-голямата част от последното десетилетие на една или друга диета и сега бавно поглъщаше остатъците от вечерята на Киара. Разгледа внимателно снимката между две хапки. Някога бе вербувал и ръководел агенти и имаше набито око за хора.
	— Тя е опасна — каза той. — Избягвай я.
	— Мислиш ли, че е наясно как прочутият й приятел печели парите си?
	— Момиче като нея — сви огромните си рамене Навот — знае тези неща. Те винаги знаят.
	— Галерията е на нейно име.
	— Да не би да обмисляш да я притиснеш?
	— Не е първият ми избор, но човек никога не бива да ограничава възможностите си.
	— И _как_ смяташ да го изиграеш?
	Габриел обясни, докато гостът довършваше храната.
	— Ще ти трябва руски търговец на оръжие — каза Навот.
	— Имам.
	— Женен ли е, или се заиграва с жените все още?
	— Женен е — кимна Габриел. — И то много.
	— За каква жена?
	— Добро френско момиче.
	— Познавам ли я?
	Габриел не отговори. Узи се взря в снимката на красивата дългокрака жена.
	— Момиче като нея не е евтино — каза той. — Ще ти трябват пари.
	— Знам къде можем да намерим пари, Узи. — Габриел се усмихна. — Много пари.


>>	19.
>>	Булевард „Цар Саул“, Тел Авив

	Трябваше да минат още седемдесет и два часа, преди Жан-Люк Мартел, хотелиер, ресторантьор, производител на дрехи и бижута и международен търговец на наркотици, да стане обект на 24-часово наблюдение от страна на Службата заедно с Оливия Уотсън, неговата почти съпруга. Отлагането се наложи заради местонахождението им и сезона. Те бяха на остров Сен Бартелеми в Карибско море, а сезонът бе късна зима, което означаваше, че в целия курорт нямаше нито една свободна вила под наем или хотелска стая. Под непреклонния натиск на Габриел отдел „Пътувания“ най-накрая успя да се сдобие с една нападната от комари дървена вила с изглед към солените блата. Мордекай и Одед — двама универсални полеви агенти на Службата, скоро се настаниха там, придружени от две служителки, които говореха английски с американски акцент. Французите не пратиха персонал, въпреки че практически погледнато, това бе тяхна територия. Група „Алфа“ на Пол Русо не беше в състояние да действа срещу когото и да било: те все още скърбяха за мъртвите и търсеха нова тайна централа в Париж. А що се отнася до останалите власти във Франция — различните министри, ръководители на разузнаването и на службите за сигурност, полицията и прокуратурата, — за тях операция нямаше.
	Обектът на тази несъществуваща операция обаче нямаше никакви проблеми да си намери подслон в Сен Бартелеми. Той притежаваше голяма вила на хълмовете над градчето Сен Жан, от която можеше да наблюдава луксозния си хотел, специализирания си бутик за дамски плажни дрехи и ресторанта си, който се наричаше „При Оливия“. Първата партида снимки от наблюдението показваше жената изтегната гола край басейна на вилата на Мартел. На следващата тя бе в различни степени на разголеност. Габриел посъветва екипа да насочи енергията си към нещо повече от снимане. Той вече знаеше как изглежда Оливия Уотсън и искаше по-сериозни разузнавателни факти. Беше възнаграден с друга снимка, на която Мартел бе в явно прегрешение с една от продавачките в бутика му. Габриел прибра фотографията на сигурно място, макар че не бе сигурен доколко ще му влезе в работа. Когато жена започне връзка с французин, особено добре изглеждащ като Жан-Люк Мартел, изневярата бе част от сделката. Той само се чудеше дали Оливия Уотсън играеше по същите правила.
	Те щяха да останат на Сен Бартелеми през следващите десет дни, без да знаят, че на няколко хиляди километра от тях, в една анонимна сграда в Тел Авив, животът им бе подложен на постоянна, макар и тиха атака. Ели Лавон, човек с опит във финансовото разузнаване, се бе заровил в „ЖЛМ Ентърпрайзис“, фирма, която въпреки акцента, който слагаше върху всичко френско, имаше централа от другата страна на границата — в потайната Женева. С помощта на Подразделение 8200, свръхсекретната израелска разузнавателна служба, Лавон спокойно разглеждаше балансите и данъчните декларации на ЖЛМ. Те показваха, че компанията наистина е много печеливша. Ненормално печеливша според Лавон, който имаше набито око за мръсни пари. След това анализира компанията бранш по бранш. Ресторантите, хотелите, нощните клубове, бутиците и магазините за бижута. Нито един от бизнесите му нямаше загуби, забележителен късмет в период на общ слаб икономически ръст. Същото можеше да се каже и за галерията на Оливия Уотсън в Сен Тропе. Докато останалите търговци на произведения на изкуството едвам оцеляваха на пазара след голямата рецесия, Оливия Уотсън бе успяла да продаде творби на стойност двеста милиона долара само през последните осемнайсет месеца.
	— Калдер, Полък, Ротко, Баския, три произведения на Рой Лихтенщайн, още три на Кунинг, две на Раушенберг и повече творби на Уорхол, отколкото бих могъл да преброя.
	— Много впечатляващо — каза Габриел.
	— Особено като се имат предвид цените, които им иска. Сравних ги с продажбите в аукционните къщи в Ню Йорк и Лондон.
	— И какво?
	— Дори не се доближават.
	— Може би е добра в преговорите — предположи Габриел.
	— Едно нещо мога да ти кажа. Дискретна е. Почти всичките продажби са напълно тайни.
	— Успя ли да намериш адреси за доставка?
	— Всъщност — да. През последните шест месеца е пратила четири картини на един и същ адрес в Женевската свободна икономическа зона.
	Отначало Лавон провеждаше разследването от кабинета си на най-горния етаж. Но след като капанът бе поставен, той си събра папките и се премести по-надолу в сградата, в претъпканата бърлога на сутерена, позната като стая 456В. Останалите от стария екип „Барак“ скоро се присъединиха към него. Там беше високият оплешивяващ Йоси Гавиш, който говореше иврит с британски акцент и приповдигнат маниер. Римона Щерн със сламенорусата коса, ханш, създаден само за раждане на деца, и отровен език. Яков Росман, сипаничавият бивш водещ офицер, който сега бе началник на Специални операции, зае пак старото си място на общата маса, до последната черна дъска в цялата сграда на булевард „Цар Саул“. Дина Сарид, ходещата база данни за палестински и ислямски тероризъм на Службата, зае, както обикновено, далечния ъгъл. На празната стена над бюрото й висеше последната известна снимка на Саладин, кадър от проследяване, направен в Триграничната зона в Южна Америка. Посланието към останалите бе недвусмислено. Жан-Люк Мартел и Оливия Уотсън бяха само стъпала. Голямата награда беше Саладин.
	Габриел, когото все още го понаболяваха гърбът и ребрата, нямаше нужда от подобно напомняне. От време на време той надничаше през вратата, за да провери напредъка на екипа, но през повечето време беше на най-горния етаж, където се мъчеше да пази равновесие върху тънко административно въже: беше хем шеф, хем човек на терен и съставител на план. От времето на Ари Шамрон никой генерален директор не бе държал кормилото така здраво. Въпреки това, останалата всекидневна работа на Службата — множеството по-малки операции, вербовките, анализът и оценката на актуалните заплахи — вървеше както обикновено благодарение присъствието на Узи Навот от другата страна на коридора. Това бе първото им пътуване в новите им отношения и то се случваше без засечка. Навот дори придружи Габриел на среща с премиера, макар че, за разлика от шефа, не бе в състояние да устои на пилето по китайски.
	— Заради солта е — призна той, докато излизаха от сградата на улица „Каплан“. — Бих си изял и обувката, ако е пържена и покрита със соев сос.
	Докато Ели Лавон дълбаеше в съмнителния туристически конгломерат, познат като „ЖЛМ Ентърпрайзис“, Йоси Гавиш и Римона Щерн бяха съсредоточили усилията си върху Жан-Люк Мартел като човек. Историята на скромния му произход бе често разказвана. Той не го криеше и също като почти черната му грива бе част от чара му. Като дете живял в забутано планинско село в Прованс. От онези места, както самият той често си припомняше, през които богатите и красивите минавали на път към морето. Баща му поставял плочки, а майка му ги метяла и миела. Тя била от алжирски произход, поне така се говорело в селото. Бащата често я пердашил. Биел и Жан-Люк. Щом обаче Жан-Люк станал на седемнайсет, таткото изчезнал. Няколко месеца по-късно трупът му бил открит на дъното на изолирана клисура на няколко километра от селото. Черепът му бил разбит от удар с твърд предмет, вероятно чук. Във френското правораздаване се приемаше за вътрешна употреба, че това е било първото убийство на Жан-Люк Мартел.
	В безбройните си интервюта Мартел често разказваше как бил беден и проблемен ученик. Нямал шанс да учи в университет, затова на осемнайсет поел към Марсилия, където станал сервитьор в ресторант близо до Старото пристанище. Внимателно изучавал бизнеса — или поне такава беше историята — и събрал достатъчно пари, за да отвори собствен ресторант. След време отворил втори, после и трети. И така се родила една империя.
	Петстотинте страници на френското досие обаче разказваха много по-различна версия за времето на Жан-Люк в Марсилия. Наистина бе работил за кратко като сервитьор, само дето ресторантът не бил обикновен, а пералня за пари. Ръководел я Филип Ренар, високопоставена фигура във френската мафия, специализирал във вноса и разпространението на наркотици. Ренар веднага харесал хубавия млад мъж от планината, особено след като разбрал, че Жан-Люк бил затрил собствения си баща. Научил младото си протеже на всичко, което трябвало да знае за бизнеса. Запознал го с доставчици от Северна Африка и Турция. Съветвал го как да се справя при сблъсъците с други банди, така че да избягва ненужни кръвопролития и публичност. И му показал как да използва на пръв поглед легитимен бизнес, за да пере и крие печалбите си. Мартел се отплатил за доверието на Ренар, като го убил по същия начин, по който претрепал и баща си — с чук. И поел контрола над делата му.
	За една нощ Жан-Люк се превърнал в един от най-важните наркобосове във Франция. Но не бил доволен да бъде един от многото, целта му била да постигне пълно надмощие в тази търговия. Затова създал армия от улични убийци, най-вече мароканци и алжирци, и ги хвърлил срещу съперниците. Когато кръвопролитията най-накрая спрели, Мартел вече бил единственият останал бос. Настъплението му в търговията с наркотици съвпаднало с издигането му в легитимния свят. Двете страни на бизнеса му се захранвали взаимно. „ЖЛМ Ентърпрайзис“ беше престъпно предприятие от горе до долу, гигантска фасада и пералня, която всяка година изплюваше стотици милиони чисти евро.
	Беше се женил веднъж за кратко за красива актриса, която изпълняваше малки роли в незначителни филми. По време на развода тя заплашила да разкаже на полицията всичко, което знаела за истинските източници на доходи на съпруга й. Съдбата, която я постигнала, била свръхдоза приспивателни и алкохол. След това той се въздържал месеци наред да афишира романтичните си връзки, което пресата намирала за умилително. Полицията не била впечатлена. Тихо се опитали да свържат Мартел със смъртта на съпругата му. Разследването не довело до нищо.
	Най-накрая излязъл от синия си период с Оливия Уотсън под ръка. Тогава тя била на трийсет и три, от изгубеното племе на английските преселници, които се озовавали в Прованс и така и не успявали да намерят пътя обратно към дома. Прекалено възрастна, за да е модел, тя управлявала малка галерия, която продавала второразредни произведения на изкуството на туристите, обсаждащи градчето всяко лято.
	— И после _следва_ възходът — обясни Римона Щерн.
	С финансовата помощ на Мартел Оливия отворила своя собствена галерия. Също така създала и своя модна линия за бански костюми и колекция от мебели в провансалски стил. Също като галерията, и те носели нейното име.
	— Очевидно — добави Римона — сега се подготвя и парфюм.
	— На какво мирише? — попита Габриел.
	— На хашиш — отвърна веднага тя.
	Но дали „ЖЛМ Ентърпрайзис“ имаше и друга страна, различна от туризма и наркотиците? Случаят с Нуредин Закария предполагаше, че има. Мароканецът бе успял да внесе поне петнайсет автомата „Калашников“ в Обединеното кралство — впечатляващо постижение на контрабандата и логистиката. Несъмнено той бе използвал част от мрежата, по която се движеха наркотиците на Мартел към Великобритания и останалите страни от Европа. Но дали Нуредин беше изключение, или имаше и други? За щастие Службата разполагаше с няколко хиляди френски разузнавателни документи, които Пол Русо му бе предал след атаката на Центъра „Вайнберг“ в Париж. С помощта на анализатор на група „Алфа“ Дина Сарид сравни имената в базата данни с известни или потенциални членове на армията от дилъри и биячи на Жан-Люк Мартел, повечето от които бяха от северноафрикански произход. Шест имена се появиха и в двата списъка: на трима мароканци, двама алжирци и един тунизиец. Четирима от мъжете бяха лежали във френски затвори заради наркотици, а за двама се смяташе, че са воювали за ИДИЛ в Сирия. Но когато Дина разшири параметрите на търсенето и включи второ и трето ниво на свързаност, резултатите станаха още по-тревожни.
	— „ЖЛМ Ентърпрайзис“ — заключи тя — е потенциален батальон на ИДИЛ.
	Габриел предаде анализа на Дина на Пол Русо в Париж и той постави най-опасните под наблюдението на група „Алфа“. Същата вечер последният член на екип „Барак“ пристигна в Тел Авив с полет от Цюрих, където бе прекарал няколко дни по напълно различни дела. Влезе в стая 456В, спря се за малко пред уголемената снимка на Саладин, пожела му неприятна вечер и седна на старото си бюро, където Габриел лично бе поставил две дебели купчини папки. Отвори първата и се намръщи.
	— Иван Харков — промърмори той. — Отдавна не сме се виждали, кучи сине.

	* * *

	Ари Шамрон някога бе нарекъл Михаил Абрамов „версия на Габриел без съвест“. Тази характеристика не беше съвсем справедлива, но не бе и далеч от истината. Роден в Москва в семейството на съветски учени дисиденти, Михаил бе служил в елитната Саярет Маткал — израелската версия на британската САС. Лично бе елиминирал няколко от висшите ръководители на „Хамас“ и „Палестински ислямски джихад“, преди да стане част от Службата. Талантите му обаче не се изчерпваха с оръжията, затова и Габриел бе сложил две купчини папки на бюрото му.
	Външно Михаил беше пълна противоположност на Алон. Висок като върлина, блед, с безцветни сиви очи, приличаше по-скоро на леден принц, докато Габриел беше огнен. По време на дните на интензивна подготовка той почти игнорираше Жан-Люк Мартел и Оливия Уотсън. Виждаха се светлини на далечен бряг — или както Габриел обичаше да казва, от другата страна на оформения като подкова залив. Михаил имаше само една задача: да се подготви за ролята, която скоро щеше да му се наложи да изиграе. Неслучайно героят, в чийто живот щеше да се всели, имаше много общо с неговата жертва. Също като Жан-Люк Мартел, той бе човек с две лица — едно за пред света и друго, което внимателно криеше от чужди погледи.
	Голяма част от подготовката на Михаил бе самостоятелна, включваше руски оръжия, които той познаваше много добре. Но Габриел наруши още една традиция в Службата и лично наглеждаше останалото. Вечерта, в която Мартел и Оливия Уотсън си тръгнаха от Сен Бартелеми, той повика Михаил при себе си за последен изпит. Габриел застана пред монитора с дистанционно в ръка, а Михаил седна на кожения диван и качи дългите си крака на масичката. Очите му бяха леко притворени от престорена досада, което бе обичайното му изражение.
	— Тинторето — каза той.
	Габриел натисна дистанционното и на екрана се появи ново изображение.
	— Тициан. — Михаил едва потисна прозявката си.
	Изображението се смени.
	— Рембранд, за бога. Следващата.
	Когато изображението се появи, той постави ръка на челото си, за да покаже, че се е замислил дълбоко.
	— Или е Пармиджанино, или е Перуджино.
	— Кое от двете? — попита Габриел.
	— Пармиджанино.
	— Отново вярно.
	— Защо не ми дадеш нещо малко по-трудно?
	— Какво ще кажеш за това?
	На екрана се появи ново изображение. Този път не беше картина, а лице на жена.
	— Натали Мизрахи — каза Михаил.
	— Не това те питам.
	— Дали е готова? Това ли искаш да знаеш?
	— Да.
	— Искаш ли да говоря с нея?
	Габриел загаси монитора и поклати бавно глава. Това не бе работа за любимия, помисли си той. Само шефът можеше да поиска подобно нещо.


>>	20.
>>	Долината на Израил

	В ранния следобед на следващия ден, след като разчисти гласовата си поща и върна необходимите обаждания, Габриел седна на задната седалка на бронирания си джип и пое към долината на своята младост. През прозореца пейзажът изглеждаше пожълтял като стара снимка. Предната нощ палестински подпалвач бе предизвикал пожар в планината Кармел. Понесени от силния вятър, пламъците бяха погълнали хиляди акри леснозапалими алепски борове и сега напредваха към покрайнините на Хайфа. Израелските пожарникари не бяха в състояние да овладеят огъня и не бяха оставили на премиера друг избор, освен да поиска международна помощ. Икономически съсипаната Гърция беше пратила двеста души, Русия се бе съгласила да изпрати самолет цистерна. Дори лидерът на Сирия, който се биеше за оцеляването си, подигравателно предложи да се притече на помощ на Израел. Габриел намираше това безсилие на страната си за дълбоко притеснително. Еврейският народ бе пресушил блатата, облагородил пустините и победил в три грандиозни сблъсъка с далеч по-многоброен враг. И въпреки това, един палестинец само с кибрит бе парализирал Северозапада на страната и заплашваше третия по големина град.
	Магистрала 6, главната пътна артерия на Израел от север на юг, беше блокирана при отбивката за шосе 65. Кортежът на Габриел зави по шосе 65 и продължи на изток към Мегидо — хълма, на който според Откровението на свети Йоан Христос и Сатаната ще водят епохален дуел, който ще сложи край на дните. Древното възвишение изглеждаше спокойно, макар да бе обвито в жълтеникав дим от далечните пожари в планината. Поеха на север към Долината на Израил, като караха по второстепенни шосета, за да избегнат пренасочения трафик, докато най-накрая пътят им беше препречен от метална порта с шипове в горната част. Зад нея бе мошавът Нахалал — кооперативна общност от ферми, основана от евреи от Източна Европа през 1921 година, когато Палестина все още бе в ръцете на Британската империя. Това не бе първият, а вторият Нахалал. Първото еврейско селище на това парче земя бе създадено скоро след завземането на Ханаан. Както е записано в деветнайсета глава на Книга Иисус Навин, то е принадлежало на племето на Завулон, едно от дванайсетте племена на Израил.
	Габриел се показа през прозореца, набра кода на клавиатурата и вратата се отвори. Олеандри и евкалипти обграждаха леко извитата алея, простираща се пред тях. Съвременният Нахалал беше построен в кръг. Покрай пътя имаше едноетажни къщи, а зад тях — като гънки на ветрило, се простираха пасбища и земеделски земи. Децата, които изскачаха от единственото училище на кооператива, почти не обръщаха внимание на големия джип на Габриел. Няколко обитатели на Нахалал бяха работили в службите за сигурност на израелската армия. Моше Даян, може би най-известният генерал на Израел, беше погребан в местното гробище.
	В южния край на мошава джипът зави по алеята пред къща със съвременен вид. Охранител с бежова бронежилетка веднага се появи на сенчестата веранда и вдигна ръка за поздрав. В другата стискаше приклада на автоматично оръжие.
	— Изпусна я за малко.
	— Къде е тя?
	Охранителят кимна към земеделската земя.
	— Кога тръгна?
	— Преди двайсетина минути.
	— Моля те, кажи ми, че не е сама.
	— Опита се, но пратих две момчета с нея. Те взеха едно АТВ. Никой не може да издържи на темпото й.
	Габриел се усмихна и влезе в къщата. Обзавеждането й бе оскъдно, но функционално, по-скоро като за офис, а не за дом. Някога по стените висяха уголемени черно-бели снимки на палестинските страдания: дългия прашен път към изгнанието, окаяните лагери, загрубелите лица на старците, които мечтаят за изгубения рай. Сега имаше картини. Някои от тях бяха от Габриел, младежки работи, в които личаха влияния. Останалите — от майка му. Те бяха в стил кубистичен и абстрактен експресионизъм, пълни с огън и болка, създадени от художничката в зенита на силата й. На една от тях бе изобразена жена в полупрофил, изпита, безжизнена, облечена в дрипи. Той си спомни времето, когато я бе рисувала; беше седмицата, в която екзекутираха Адолф Айхман. Това беше изсмукало силите й и я бе приковало към леглото. Много години по-късно Габриел щеше да намери свидетелските показания на майка си, които бяха заключени в архивите на „Яд Вашем“. Чак тогава щеше да разбере, че кубистичното изображение на измършавялата жена в дрипи бе всъщност автопортрет.
	Той отиде в градината. Над планината Кармел се издигаше дим като от изригващ вулкан, но небето над долината бе ясно и наоколо се носеше ароматът на земя и кравешки тор. Габриел се огледа и видя, че е сам — охраната му като че ли бе забравила за него. Тръгна по прашната пътека покрай оборите под празните погледи на дойните крави. Триъгълният парцел на фермата се простираше пред него. Частта, която бе най-близо до едноетажната къща, бе засята с нещо — Габриел демонстрираше презрителна незаинтересованост към всичко, свързано със селското стопанство, — но по-далечните терени бяха разорани и подготвени и очакваха семенцата. Зад тях беше Рамат Давид — кибуцът, в който Габриел бе роден и израсъл. Той бе създаден няколко години след Нахалал, през 1926-а, и не бе кръстен на древния еврейски цар, а на Дейвид Лойд Джордж, британския премиер, чието правителство бе гледало благосклонно на създаването на еврейска територия в земите на Палестина.
	Обитателите на Рамат Давид не бяха от Изтока, те бяха предимно германски евреи. Майката на Габриел бе пристигнала там през есента на 1948 година. Името й тогава било Ирене Франкел. Скоро срещнала мъж от Мюнхен, писател, интелектуалец, който бил приел еврейската фамилия Алон. Тогава се надявала да има шест деца, по едно за всеки милион, загинал в холокоста, но утробата й успяла да роди едно-единствено — момче. Тя го кръстила Габриел — на вестителя на Бога, защитника на Израел, тълкувателя на виденията на Даниил. Домът им, като повечето в Рамат Давид, беше тъжно място. В него горяха свещи за родители, братя и сестри, които не бяха оцелели, а нощем се чуваха викове на ужас. И затова Габриел прекарваше дните си в скитане из древната долина на племето на Завулон. Като малък той я бе смятал за _своята_ долина. А сега трябваше да я наглежда и защитава.
	Слънцето се бе спуснало зад горящия хребет, дневната светлина отстъпваше. Чуваха се първите призиви за молитва от арабското селце, кацнало по склоновете на изток. Като дете Габриел познаваше едно момче от селото на име Юсуф. То го наричаше Джибрил — арабската версия на името му, и му разказваше истории за селото си преди завръщането на евреите. Приятелството им бе добре пазена тайна. Габриел никога не бе ходил в селото на Юсуф, а Юсуф никога не бе идвал в неговото. Разделението тогава беше непреодолимо. И все още бе така.
	Призивът за молитва бавно замлъкна заедно с последните дневни лъчи. Габриел се загледа през притъмняващите полета към къщата. Къде, по дяволите, бяха охранителите му? Беше благодарен за усамотението, не можеше да си спомни кога за последен път е оставал сам. Изведнъж женски глас го повика. За миг си представи, че това бе майка му. След това се обърна и видя стройна фигура, която се приближаваше към него по пътеката, следвана от двама мъже на АТВ. Внезапно почувства остра болка в кръста. Или беше вина? Това ни е работата, каза си той, докато разтриваше болезненото място. Това е наказанието ни, че сме оцелели по тези земи.


>>	21.
>>	Нахалал, Израел

	Също като Габриел, д-р Натали Мизрахи бе имала проклетия шанс да види Саладин на живо. Но докато сблъсъкът на Габриел с чудовището бе мимолетен, Натали трябваше да прекара с него няколко дни в голяма къща с много стаи и вътрешни дворове край северния иракски град Мосул. Там тя бе лекувала две сериозни рани, които Саладин бе получил след американски въздушен удар — една в гърдите и друга в десния крак. За нещастие, Натали и Саладин се бяха срещнали отново в малка дървена къща в селски район в Северна Вирджиния. Мигът преди нейното спасение се бе запечатал в картина в стил Караваджо, която висеше в галерията от отвратителни спомени на Габриел. Колкото и да се опитваше, не можеше да я свали оттам. Това също бе нещо общо между него и Натали.
	Историята на нейното пътешествие към мрачното сърце на халифата на ИДИЛ бе една от най-забележителните в аналите на Службата. Всъщност дори Саладин, който знаеше само част от събитията, беше предсказал, че някой ден ще напишат книга за нея. Родена и образована във Франция, владееща перфектно алжирския диалект на арабския език, тя бе имигрирала в Израел заедно с родителите си, за да избяга от надигащата се вълна от антисемитизъм в родината й. И беше постъпила на работа в спешното отделение на Медицински център „Хадаса“ в Западен Йерусалим.
	Пристигането й в Израел не бе убягнало на талантливите анализатори на Службата. И когато Габриел бе търсил агент, когото да внедри в мрежата на Саладин, той се бе обърнал към Натали. В малката къща в Нахалал той бе свалил много пластове от самоличността й и я бе превърнал в Лейла Хадауи, арабка с палестинско потекло, черна вдовица, решена на мъст. След това, с помощта на Пол Русо и група „Алфа“, я бе пуснал сред потока мюсюлмани от Франция и останалата част на Европа, които отиваха в Сирия, за да се бият на страната на ИДИЛ. Тя прекара почти месец в халифата — в блок край парка „Ал Рашид“ в центъра на Рака, в тренировъчен лагер в древния град Палмира и накрая в къща до Мосул, където под смъртна заплаха бе спасила живота на най-големия сив кардинал на терора след Осама бин Ладен.
	През периода на възстановяването си той бе проявил огромна любезност към нея. Беше я наричал топло Маймонид, като философа и теолога, един от придворните лекари на истинския Саладин в Кайро. Беше й позволявал да стои с непокрито лице в негово присъствие. А тя бе стояла плътно до него. Беше измервала жизнените му показатели, сменяла кървавите превръзки и успокоявала болката му с инжекции морфин. Много пъти бе обмисляла да му помогне да премине през дверите на небитието със свръхдоза. Но заради Хипократовата клетва и вярата си, че трябва да докладва за всичко, на което стане свидетел, тя бе излекувала Саладин. И заради това милостиво дело той й се беше отблагодарил, изпращайки я на самоубийствена мисия във Вашингтон.
	Бяха минали три месеца от онази вечер, но Габриел все още забелязваше остатъци от Лейла Хадауи в поведението на Натали и в тъмните й очи. Тя бе свалила хиджаба на Лейла и нейния гняв, но не и тихата й благочестива кротост и достойнство. Иначе нямаше други следи от изпитанието, през което бе преминала в ислямския халифат и в къщата във Вирджиния, където Саладин лично я бе подложил на жесток разпит. Тогава той възнамеряваше да екзекутира Натали по любимия на ИДИЛ начин — като й отсече главата, и неминуемата й смърт бе развързала езика му. Беше признал, че е служил в иракското разузнаване при Садам Хюсеин, че е доставял материали и логистична подкрепа на палестински терористи като Абу Нидал и че е бил част от иракската съпротива след американската инвазия през 2003 година. Тези три точки в биографията му бяха всичко, което западните разузнавателни служби знаеха за него. Дори и истинското му име оставаше загадка. Натали обаче бе получила достъп до най-вътрешния му кръг във време, когато той бе физически немощен. Тя познаваше всеки сантиметър от едрото му силно тяло, всяка бенка и родилно петно, всеки белег. И това беше само една от причините, поради които Габриел бе дошъл във фермата в Нахалал, в долината на детството си.
	Вечерта бързо захладня, както ставаше винаги в Галилея. Въпреки това те седнаха навън в градината, на същата маса, на която преди десет месеца Габриел за пръв път беше вербувал Натали. И сега, също като тогава, тя седеше изпъната, скръстила прилежно ръце в скута. Носеше прилепнал син анцуг и електриковозелени маратонки, прашни от селските пътища. Тъмната й коса бе опъната назад и прибрана на тила с ластик. Широките й чувствени устни бяха разтеглени в сдържана усмивка. Тя изглеждаше щастлива за първи път от месеци. Изведнъж Габриел почувства нова остра болка. Този път беше съвсем истинска.
	— Знаеш ли — каза Натали вече със сериозно изражение, — ще оздравееш по-бързо, ако вземеш нещо.
	— Толкова ли е очевидно?
	— Приведен си на една страна, за да облекчиш натоварването върху фрактурите.
	Габриел се смръщи, докато опитваше да застане изправен.
	— И дишането ти е много повърхностно — додаде тя.
	— Защото ме боли, когато дишам. И всеки път, когато кашлям или кихам, ми изскачат звезди пред очите.
	— Спиш ли?
	— Достатъчно. — После я попита тихо: — А ти?
	Натали отпуши бутилка галилейско бяло вино и наля в две чаши. Отпи съвсем малко от своята, след това я остави на масата. През многото месеци, в които бе живяла като радикализирана мюсюлманка, тя се бе въздържала от алкохол. Дневната й консумация на бяло вино — което талантливите анализатори на Службата смятаха за единствения й порок — бе намаляла рязко, откакто се бе върнала в Израел.
	— А ти? — попита за втори път Габриел.
	— Дали спя? Никога не съм била добра в това, дори и преди операцията. А има и друго — добави тя, оглеждайки постройката отвън, — това не е точно къщата на тайните, нали? Във всяка стая има наблюдение и всяко движение се записва и анализира от вашите психиатри.
	Габриел не си направи труда да отрича. В къщата наистина имаше аудио- и видеонаблюдение и екип от психиатри на Службата следеше всяка стъпка от възстановяването на Натали. Техните преценки рисуваха портрет на разузнавач, който все още се лекуваше от посттравматичен стрес. Разузнавачът страдаше от дълги периоди на безсъние, кошмари и пристъпи на силна депресия. Редовните й кросове в долината обаче бяха подобрили общото й здраве и успокоили промените в настроението. Същото бе направила и романтичната й връзка с Михаил, който редовно посещаваше Нахалал. Мнението на лекарите и на Михаил бе, че общо взето тя бе готова да се върне на ограничена служба. Само че Габриел нямаше предвид ограничена. Пред очите му бе само Саладин.
	Той се размърда неловко на стола си. Натали го изгледа.
	— Поне пийни малко вино. Може да успокои болката.
	Мъжът отпи. Не я успокои.
	— Той бе същият — каза Натали.
	— Кой?
	— Саладин. Не искаше никакви болкоуспокоителни. Буквално трябваше да го тормозя, за да го убедя, че има нужда от тях. И всеки път, когато му инжектирах морфин, той се стараеше да остане в съзнание. Само ако бях…
	— Постъпи правилно.
	— Не съм сигурна, че жертвите в Лондон биха се съгласили. Или в Париж — добави тя. — Ти имаш късмет, че си жив. И другите щяха да се разминат със смъртта, ако го бях убила, когато имах възможност.
	— Ние не сме като тях, Натали. Ние не предприемаме самоубийствени мисии. Освен това — продължи Габриел — някой друг щеше да заеме неговото място.
	— _Няма_ друг като Саладин. Той е изключителен. Повярвай ми, знам го.
	Тя затопли ръката си на свещта, която гореше между тях. Посоката на вятъра леко се бе променила и донасяше острия мирис на пожарите. Габриел го предпочиташе пред миризмата на долината. Още като дете я бе мразил.
	Натали махна ръката си от огъня.
	— Бях започнала да си мисля, че си ме забравил.
	— Нито за минута. Не съм забравил и през какво премина.
	— Значи, сме двама.
	Тя посегна към виното, но се спря. Изглежда, че умереността на Лейла се бе върнала в нея.
	— Михаил ме уверява, че някой ден няма да помня нищо от това, че ще бъде просто като един неприятен спомен от детството. Когато например си порязах пръста с един от кухненските ножове на майка ми. — Вдигна ръка в мрака. — Все още имам белег.
	Вятърът утихна, пламъкът от свещта се изправи.
	— Одобряваш ли го? — попита тя.
	— Михаил ли?
	— Да.
	— Няма значение какво мисля аз — тихо каза Габриел.
	— Разбира се, че има. Ти си шефът.
	Той се усмихна.
	— Да, Натали, одобрявам го. Всъщност от цялото си сърце.
	— А одобряваше ли американското момиче, с което той имаше връзка? Онова, което работеше за ЦРУ? Името й ми убягва…
	— Името й беше Сара.
	— Сара Банкрофт — добави тя, като наблегна на първата сричка от фамилията й с патрицианско звучене.
	— Да — кимна Габриел. — Сара Банкрофт.
	— Не ми звучи по еврейски. Банкрофт.
	— Има защо — каза Габриел. И допълни: — Не, не одобрявах връзката им. Поне не и отначало.
	— Защото не е еврейка ли?
	— Защото връзките между разузнавачи по принцип са сложни. А връзките между разузнавачи, които работят за служби на различни страни, са невъзможни.
	— Но тя е била близка на Службата.
	— Много.
	— И ти си я харесвал.
	— Да.
	— Кой сложи края?
	— Не съм наясно с всички подробности.
	— Моля те — настоя тя, без да обръща внимание на думите му.
	— Мисля — започна той предпазливо, — че беше Михаил.
	Натали като че ли обмисляше внимателно последното му изречение. Габриел се надяваше, че не бе преминал границата. Никой не знаеше какво се случва между двама влюбени, особено когато ставаше въпрос за стари връзки. Беше възможно Михаил да се бе представил като по-огорчения. Не, помисли си той, това не бе в стила му. Той имаше много хубави качества, но сърцето му бе от чугун.
	— Предполагам, че той ще тръгва скоро — каза тя.
	— Трябва да нагласим още няколко парчета от пъзела.
	— Черна оперативна работа?
	Той се усмихна.
	— И колко време според теб няма да го има?
	— Трудно е да се каже.
	— Чух, че го превръщаш в търговец на оръжие.
	— И то много богат.
	— Ще му трябва момиче. Иначе Жан-Люк Мартел няма да повярва, че е автентичен.
	— Знаеш ли много за него?
	— ЖЛМ? — Тя сви рамене. — Само това, което съм чела във вестниците.
	— Мислиш ли, че е замесен в търговия с наркотици?
	— Така се говореше в Марсилия. А аз съм израснала там, както си чувал.
	— Да — каза равно Габриел. — Мисля, че съм чел нещо подобно в досието ти.
	— И съм имала достатъчно много случаи със свръхдози хероин, докато работех там — продължи Натали. — Говореше се, че това е хероинът на Мартел. Е, все пак не може да се вярва на всички слухове.
	— Понякога може.
	И двамата замълчаха.
	— Е, кое е щастливото момиче? — попита най-накрая Натали.
	— Момичето на Михаил ли? Имам някоя предвид за тази роля — каза Габриел, — но не съм сигурен дали тя я иска.
	— Питал ли си я?
	— Още не.
	— Какво чакаш?
	— Прошка.
	— За какво?
	Точно тогава внезапен порив на вятъра угаси пламъка. Те седяха сами в тъмнината, мълчаха и гледаха как планината гори.

	* * *

	На Натали й трябваха само няколко минути, за да си събере багажа. След това, все още облечена с анцуга, се настани на задната седалка на джипа на Габриел и пое с него към Тел Авив. Според правилата тя трябваше да живее в „преходна квартира“ — тайно жилище, в което агентите на Службата приемаха самоличността, с която трябваше да се появят на терен. Но Габриел я остави в апартамента на Михаил на улица „Ха Яркон“. Реши, че това не е сериозно нарушение на протокола: все пак двамата щяха да се преструват на съпрузи. С малко късмет, можеха дори да се научат малко да не се харесват. Тогава никой нямаше да се усъмни в автентичността на легендата им.
	Наближаваше девет, когато джипът на Габриел тръгна да се катери през Баб ал Уад към Йерусалим. Ако нямаше инциденти или тревоги за сигурността — или обаждания от премиера, — той щеше да е на улица „Наркис“ най-късно в девет и половина. Децата най-вероятно щяха да са заспали, но поне щеше да вечеря на спокойствие с Киара. Само че когато наближаваха западните покрайнини на града, мобилният му светна от входящо съобщение. Той се загледа дълго в него, като се чудеше дали може да се престори, че някак си не е стигнало до него по мрежата. За съжаление, не можеше. Предстоеше му да пътува за втори път в чужбина като шеф.
	Ала този път отиваше в Америка.


>>	22.
>>	Мемориалът на Линкълн, Вашингтон

	Лангли прати самолет за него, а това никога не бе добър знак. Беше „Гълфстрийм G-650“ със салон от кожа и тик, огромен избор от филми на борда и кошници, пълни с вредни закуски. В задната част на самолета имаше самостоятелна кабина. Габриел се изтегна на тясното легло, но не можа да намери поза за тялото си, която да не му причинява болка. Небето през прозореца така и не просветля — той гонеше нощта на запад. Не можа да заспи и нямаше какво толкова да прави, освен да гадае какви бяха причините за неочакваното му призоваване във Вашингтон. Съмняваше се, че посещението ще е приятелско. Новите стопани на Белия дом не бяха от тези, които се държат любезно.
	Самолетът кацна на летище „Дълес“ в три и половина и пое към частен хангар, където чакаше конвой от три бронирани събърбана, чиито ауспуси леко пушеха в студения влажен въздух. Ранният час означаваше, че поне трафикът ще е рехав. Когато пресичаха магистрала 495, Габриел погледна към Разузнавателния комплекс „Либърти Кросинг“, някогашния дом на кабинета на директора на националното разузнаване и Националния антитерористичен център. Гъста горичка прикриваше гледката към разрушението. Конгресът още не бе гласувал милиардите долари, необходими за възстановяването на „Либърти Кросинг“, някогашния лъскав символ на хаотичното разрастване на американската държавна машина за национална сигурност след 11 септември. Също като служителите на група „Алфа“ на Пол Русо, екипите на кабинета на директора на националното разузнаване и Националния антитерористичен център бяха принудени да се приютят другаде. Ако не друго, Саладин бе оставил много шпиони и анализатори бездомни.
	Кортежът от джипове зави по магистрала 123 и пое по „Маклейн“. Габриел се боеше, че го отвеждат в централата на ЦРУ — която избягваше винаги, когато можеше, — но те минаха бързо покрай входа, без дори да намалят, и поеха по булевард „Джордж Вашингтон Мемориал“. Той ги поведе покрай Потомак от страната на Вирджиния към кулите от стъкло и стомана на Рослин. От другата страна на реката се издигаха изящните кули на Джорджтаунския университет, но погледът на Габриел бе привлечен към грозната правоъгълна постройка на „Кий Бридж Мариот“, където Натали бе прекарала много часове, приклещена в стая с френско-алжирска терористка на име Сафия Бурихан. През скрита видеокамера Габриел бе наблюдавал как Натали записва мъченическото си видео и след това слага жилетка с експлозиви. Чак по-късно, в къщата във Вирджиния, тя щеше да разбере, че експлозивите не работеха. Саладин я бе измамил. Бе измамил и Габриел.
	Продължиха на юг покрай реката, покрай покрайнините на Арлингтънското национално гробище, след това завиха по Мемориал Бридж. На отсрещния бряг се намираше Мемориалът на Линкълн, който грееше, сякаш бе осветен отвътре. Обикновено трафикът от Вирджиния към Вашингтон бе отклоняван по Двайсет и трета улица. Но трите джипа от кортежа на Габриел намалиха, влязоха по бетонен пряк път и паркираха до южната страна на мемориала. Няколко униформени паркови полицаи стояха в мрака, но иначе мястото бе пусто. Точно тогава телефонът на Габриел потрепна от входящо съобщение. Той слезе от джипа и пое към основата на стълбището на мемориала, притисна ръка към кръста си и започна да се изкачва.

	* * *

	На входа бе окачен дебел брезент, който се полюшваше от слабия вятър. Габриел леко отметна единия му край и влезе колебливо в централното помещение. Линкълн го гледаше замислено от мраморния си трон, сякаш огорчен от пораженията около него. В пиедестала на статуята бяха изровени малки кратери. Същото се бе случило и със стенописите на Жул Герен* и йонийските колони, отделящи централното помещение от страничните на север и на юг. Една от колоните бе претърпяла значителни структурни поражения в основата си. Точно там член на мрежата на Саладин бе оставил раница, пълна с експлозиви и сачми. Взривът беше толкова силен, че Белият дом бе потреперил. Двайсет и един души бяха загинали в мемориала, още седем на стълбите, където терористът бе открил огън с пистолет. И това беше само началото.
	[* Жул Вале Герен (1866–1946) — американски майстор на стенописи и илюстратор. — Б.р.]
	Габриел мина покрай две олющени колони и влезе в северното помещение, където Ейдриън Картър бе вдигнал лице нагоре и четеше думите от словото на Линкълн при второто му встъпване в длъжност. Той се извърна към Габриел и го изгледа мрачно.
	— Изглежда, слуховете все пак са били верни — каза.
	— Кои слухове?
	— Ами че си бил в централата на група „Алфа“, когато е избухнала бомбата.
	— Оказах се на неподходящо място в неподходящ момент.
	— Твоят специалитет.
	Картър продължи да чете високото табло. Бе облечен в палто с дървени копчета, измачкани бежови спортни панталони и обувки, които изглеждаха като чифт, направен за разходка в горите на Нова Англия. Облеклото в съчетание с разрошената му оредяваща коса и демодирания мустак му придаваше вид на професор от малък университет, от онези, които защитаваха благородни каузи и бяха трън в петата на ректора си. Всъщност Картър беше шеф на Дирекция „Операции“ на ЦРУ, най-дълго задържалият се в историята на Управлението. Поканата му към Габриел бе нарушение на протокола; общо взето шефът на Службата не се срещаше със заместници. Ейдриън Картър обаче беше специален случай. Той бе легенда, истински шпионин, който в мрачните дни след 11 септември бе съставил плана на Управлението за унищожение на Ал Кайда и разплитането на глобалните й мрежи. Секретните затвори, тайното отвеждане там на заподозрени в тероризъм, интензивните методи за разпит — всичко това носеше неговите отпечатъци. За петнайсетина години той можа да убеди себе си и критиците си, че въпреки многото си грехове, е успял да защити американската територия от втори терористичен спектакъл. И за една секунда Саладин го бе превърнал в лъжец.
	— Баща ми ме доведе тук, за да видя доктор Кинг през 1963 година — каза Картър. — Той бе част от движението за права, баща ми имам предвид. Беше епископален свещеник. — Погледна към Габриел. — Споменавал ли съм ти това?
	— Веднъж-дваж.
	— Помня, че бях много горд със страната си в онзи ден — продължи Картър. — Чувствах, че всичко е възможно. Бях горд, когато избрахме първия си чернокож президент, въпреки ужасните неща, които той наговори за Управлението по време на кампанията си. С него през годините бяхме в неразбирателство, но аз никога не забравих какво представлява той. Изборът му беше чудо. И то никога не би се случило, ако не бяха думите на Мартин Лутър Кинг в онзи ден. Това е нашето свещено място, нашата осветена земя. Затова никога няма да простя на Саладин това, което направи.
	Картър се извърна от таблото и бавно влезе в централното помещение, където спря до нозете на Линкълн.
	— Ти си експертът. Може ли да се възстанови?
	— Мраморът не е моят материал — обясни Габриел. — Но да, почти всичко може да се възстанови.
	— Ами страната ми? — попита внезапно Ейдриън. — Тя може ли?
	— Америка ще намери своя път.
	— Нима? Не съм сигурен. — Картър хвана Габриел под ръка. — Ела с мен. Искам да ти покажа нещо.


>>	23.
>>	Джорджтаун, Вашингтон

	Не беше лесно шефът на Службата и заместник-директорът на Централното разузнавателно управление да се разхождат незабелязано във Вашингтон — дори и в часовете преди зазоряване, но те направиха каквото бе по силите им. Само един бодигард ги следваше по пътеката покрай Потомак, другите бяха останали в черните събърбани, които обикаляха около тях. Картър крачеше бавно и умислено. Поне за това Габриел му беше благодарен. Гърбът му бе пламнал от болка, която той не можеше да скрие от стария си приятел.
	— Много ли е зле? — попита Картър.
	— За нещастие казват, че ще живея.
	— Надявам се, че полетът не те е натоварил много.
	— „Гълфстрийм“-ът го направи поносим.
	— Той е собственост на моя приятел Бил Блекбърн. Бил някога работеше в отдела за специални дейности. Беше голям грубиян по онова време. Най-вече действаше в Централна Америка. Направи последен тур в Афганистан след 11 септември. Сега има частна разузнавателна фирма. Нарекъл я е „Черни операции“.
	— Хитро.
	— Всъщност наистина е хитър. Бил се справя много добре. Използвам го за задачи, които изискват малко повече дискретност.
	— Мислех, че ползваш мен за подобни задачи.
	— Бил и хората му са примитивни и действат мръсно — обясни Картър. — Теб те пазя за задачи, които изискват малко повече финес.
	— Хубаво е, когато оценяват работата ти.
	Вървяха известно време в мълчание. Градът край тях бучеше и се размърдваше.
	— Бил от години ме навива да отида да работя при него — каза най-накрая Картър. — Твърди, че ще ми плати седемцифрена сума първата година. Очевидно няма да имам много работа. Той иска да ме използва като примамка за пари, за да си гарантира, че ще продължи да получава примамливи поръчки. Глобалната война с тероризма се оказа много доходоносна за доста хора в този град. Аз съм единственият идиот, който не е осребрил положението си.
	— Заслужил си го, Ейдриън.
	— Би ли приел такава работа?
	— За нищо на света.
	— Нито пък аз. Освен това имам по-важни неща за вършене, преди да ме изгонят от Лангли.
	— Какви?
	— Да заловя човека, който направи _това_.
	Картър вдигна очи към „Кенеди Сентър“. Няколко минути след атаката в Мемориала на Линкълн терорист самоубиец бе детонирал взрив в Залата на щатите. След това трима други терористи методично бяха обходили останалата част от комплекса — театъра „Айзенхауер“, Операта, Концертната зала, — за да избиват всички, които срещнеха по пътя си.
	— Познавах две от жертвите — продължи Картър. — Младо семейство, което живееше близо до мен в Хърндън. Той се занимаваше с нещо техническо, а тя бе финансист. Бяха взели живота си в ръце. Добри кариери, ипотека, две красиви деца. Сега къщата им се продава, а децата живеят при леля им в Балтимор. Това се случва, когато такива като нас допускат грешки. Умират хора. Много.
	— Направихме всичко по силите си, за да спрем атаките, Ейдриън.
	— Новият ми директор не смята така. Той е доста авторитарен, истински вярващ. Лично аз винаги съм мислел, че е опасно да се смесват идеология и разузнаване — каза Картър. — Това би замъглило мисленето на човек и би го накарало да види точно това, което иска. Моят нов директор обаче не смята така. Както и сериозните млади мъже, които той доведе в Управлението със себе си. Те ме мислят за загубеняк, а в техния свят това е най-лошото, което някой би могъл да бъде. Когато настоявам за оперативна предпазливост, ме обвиняват в слабост. А щом предложа преценка, която се различава от техния мироглед, ме обвиняват в нелоялност.
	— Изборите имат последствия — напомни му Габриел.
	— Както и терористичните атаки на американска земя. Очевидно за всичко съм виновен аз, въпреки че казах на всички, които искаха да ме чуят, че ИДИЛ планира да ни удари с нещо голямо. Според слуховете, аз съм пътник.
	— Колко време имаш?
	— Няколко седмици, може би по-малко. Освен ако — добави тихо Картър — не направя нещо, с което драматично да променя пейзажа.
	Габриел веднага разбра защо Ейдриън Картър го бе довел във Вашингтон с частен „Гълфстрийм“, собственост на частен партньор на разузнаването на име Бил Блекбърн.
	— Директорът ти знае ли, че съм тук?
	— Може да съм забравил да му спомена — каза Картър.
	Бяха стигнали до гребния център „Томпсън“. Минаха по моста над Рок Крийк и поеха покрай шведското посолство към пристанището. Може би неслучайно вървяха по същия маршрут, по който палачите на ИДИЛ бяха минали онази вечер, след като бяха излезли от „Кенеди Сентър“. Тук все още имаше следи от смъртоносната им мисия. „Никс Ривърсайд Грил“, популярно туристическо място, беше със заковани прозорци и затворен до следващо нареждане. Същото се бе случило и със „Секвоя“ и „Фиола Маре“.
	— Как е гърбът ти? — попита Картър, докато пристъпваха по Кей стрийт под магистралата „Уайтхърст“.
	— Зависи колко още смяташ да ме караш да вървя.
	— Немного. Искам да видиш още едно нещо.
	Завиха по Уисконсин авеню и се изкачиха по хълма до Ем стрийт. Една пресечка по-нататък беше Проспект стрийт. Завиха и след няколко крачки спряха пред входа на „Кафе Милано“. И той като ресторантите на пристанището бе затворен до следващо нареждане. Четиресет и девет души бяха загинали там. Но жертвите щяха да са много повече, ако не беше Михаил Абрамов, който сам бе убил четирима терористи от ИДИЛ. Ала ресторантът бе забележителен по друга причина. Той бе единствената цел, където Саладин се бе появил лично.
	— Доста трагичен символ на нашето дългогодишно партньорство — горчиво се подсмихна Ейдриън. — Михаил спаси много животи онази вечер. Но можеше никога да не се случи, ако бях обърнал внимание на предупреждението ти за мъжа, когото бе срещнал във фоайето на „Четири сезона“.
	— Нали знаеш какво казват за втория акъл, Ейдриън.
	— Знам. И винаги съм го смятал за извинение за провала.
	Картър се обърна, без да каже нищо повече, и поведе Габриел към сърцето на Джорджтаун. Кварталът бе започнал да се събужда. Прозорците на кухните светеха; кучетата водеха сънените си собственици по тротоарите от червени тухли. Най-накрая стигнаха до извитото предно стълбище на голяма къща на Ен стрийт, най-луксозната тайна квартира на Управлението. В достолепната стара сграда бе като в хладилна камера — още едно доказателство, че посещението на Габриел във Вашингтон беше частно.
	— Да не би някой да е забравил да плати сметката за отоплението? — попита той.
	— Нови правила. Агенцията става екологична. Бих ти предложил кафе, но…
	— Няма нужда, Ейдриън. Наистина трябва да тръгвам.
	— Неотложни работи у дома ли?
	— Работата на шефа никога не свършва.
	— Няма как да знам. — Картър отиде до термостата и премигна към екрана, озадачен.
	— Моля те, кажи ми, че не си ме довлякъл до Вашингтон само за да си припомняме онзи кошмар, Ейдриън. Бях тук, забрави ли? Имах агент в екипа на Саладин.
	— Беше много добра работа от твоя страна — отрони Картър. — Но всичко беше напусто. Саладин накрая те победи. А аз знам колко много мразиш да губиш, особено от гадина като него.
	— Какво намекваш?
	— Говори се, че с французите готвите нещо различно от петел във вино. Нещо във връзка със Саладин. Искам да ти напомня, че той атакува моята страна миналия ноември, не вашата. И ако някой ще го залови, това съм аз.
	— Някакви текущи операции?
	— Няколко.
	— А някоя от тях дала ли е резултат?
	— Нито една. Твоите?
	Габриел мълчеше.
	— Никога не съм се притеснявал да се натрисам на операции — призна Картър. — Достатъчно е едно телефонно обаждане до шефа на ГДВС и тази ще е моя.
	— Той не знае за нея.
	— Тогава трябва да е добра.
	— Трябва — съгласи се Габриел.
	— Вероятно ще мога да помогна.
	— И така да запазиш контрола си над Дирекция „Операции“.
	— Абсолютно.
	— Оценявам честността ти, Ейдриън. Това е освежаващо в нашия занаят.
	— Времената са отчаяни — въздъхна Картър.
	— Какво ти е необходимо, за да останеш на поста?
	— На този етап нищо друго не може да ме спаси, освен Саладин.
	— В такъв случай — каза Габриел — може и да успея да помогна.

	* * *

	Говориха в приемната, свити в палтата си, без да се разсейват с напитки. Засега Габриел му представи редактирана версия на операцията, ала бе достатъчно честен, така че нищо не се изгуби в превода. Картър не трепна при споменаването на името на Жан-Люк Мартел, той бе реалист. Предложи помощ там, където можеше, най-вече под формата на електронно и дигитално следене, в което бе силата на Америка. В замяна на това Габриел му позволи да представи операцията на седмия етаж на Лангли като съвместно начинание между Управлението и неговите приятели в Тел Авив. От гледна точка на Габриел цената бе висока и носеше рискове. Но ако успееше да запази работата на Картър, операцията бе чисто злато.
	Тръгнаха си заедно от тайната квартира малко преди осем часа и поеха към летище „Дълес“, където „Гълфстрийм“-ът на Бил Блекбърн ги чакаше зареден с гориво и готов за отлитане. Екипажът вече бе въвел летателния план до „Бен Гурион“, но когато се качи на борда, Габриел помоли да го откарат до Лондон. Излегна се на леглото в самостоятелната кабина и заспа, без да сънува. За пръв път от много дни умът му бе спокоен. Скоро щеше да направи стар приятел доста богат. Помисли си, че това бе най-малкото, което можеше да стори.


>>	24.
>>	Мейфеър, Лондон

	Джулиан Ишърууд беше човек с много недостатъци, но свидливостта не бе сред тях. И в бизнес начинанията си, и в личния си живот винаги беше доста разточителен с портфейла си. Бе купувал картини, когато трябваше да пропусне — говореше се, че личната и професионалната му колекция съперничеше на тази на самата кралица. А и неизменно неговата карта се озоваваше на таблата всяка вечер на бара в „Уилтън“. Не беше изненадващо, че финансите му бяха вечно в отчайващо състояние. Напоследък обаче ситуацията бе станала бедствена.
	Нещастният му счетоводител с подходящото име Блънт бе предложил бърза продажба на наличната собственост и рязко намаление на разходите. Ишърууд се бе предал. Повечето от професионалните му наличности бяха с малка или никаква стойност. Беше жив труп, както казваха в бизнеса. Напълно изгорял. Пътник. А що се отнасяше до намаляването на разходите му, е, това просто не подлежеше на обсъждане. Човек трябваше да си живее живота, особено на неговата възраст. Освен това действията му във вечерта на атаката го бяха изпълнили с усещане за оптимизъм. Щом Джулиан Ишърууд можеше да рискува живота си, за да спаси други хора, всичко бе възможно.
	Точно тази вяра, че се задават по-добри дни, накара Ишърууд да пусне този следобед Брейди Бозуел, директор на малък, но уважаван музей в американския Среден запад, в галерията си на Мейсънс Ярд. Бозуел имаше заслужената репутация, че само гледа, без да купува. Почти два часа опипва произведенията на изкуството, преди най-накрая да признае, че бюджетът му за покупки бе в по-лошо състояние от банковата сметка на Ишърууд. И че не бе в състояние да купи нови килими за музея, камо ли нова картина, която да окачи на стената. Джулиан се изкушаваше да му каже, че следващия път, когато поиска да разглежда стари майстори в Лондон, трябва да опита в Националната галерия. Но вместо това прие поканата на американеца за вечеря, и то само защото не можеше да понесе още една вечер да слуша как дебелият като бъчва Оливър Димбълби описва последното си сексуално завоевание.
	Бозуел предложи „Ален Дюкас“ в Дорчестър и Ишърууд се съгласи, тъй като нямаше готова алтернатива. Вечеряха дорсетски раци и дувърска писия и си поделиха две бутилки шабли от сертифицирано лозе на „Домен Бийо-Симон“. През по-голямата част от вечерта Бозуел се оплакваше от ужасната политика на страната си. Ишърууд слушаше внимателно. Обаче наум се чудеше защо образованите американци смятаха за нужно да хулят държавата си винаги щом стъпеха на кораба-майка.
	— Мисля да се махам — заяви възмутено Бозуел. — Всички това си мислят.
	— Всички ли?
	— Е, не всички. Само хора като мен.
	Само отегчителните до смърт. Америка, помисли си Ишърууд, скоро щеше да стане много по-интересно място.
	— Къде би отишъл?
	— Отговарям на условията за ирландско гражданство.
	— Ирландия? Мили боже!
	— Или може да си взема малко местенце в Англия, докато нещата се разминат.
	— Ние си имаме собствени проблеми. По-добре да си останеш където си.
	Идеята, че съвременна Англия може и да не е културен рай, като че ли шокира Брейди Бозуел. Той бе един от онези американци, които добиваха впечатление за живота в Обединеното кралство, гледайки повторения на „Театрални шедьоври“.
	— Жалко за терористичните атаки — въздъхна Бозуел.
	— Да — кимна отнесено Ишърууд.
	— Надявах се да гледам нещо в Уест Енд, докато съм тук, но не съм сигурен дали е безопасно.
	— Глупости.
	— Коняк?
	— Защо не?
	Бозуел поръча най-скъпия в менюто и когато сметката дойде, зае любимата поза на Оливър Димбълби, онази на объркан човек, оцелял в природно бедствие.
	— С кого ще се срещнеш утре? — попита Ишърууд, докато дискретно слагаше кредитната си карта в малкия кожен ковчег, картата, която се надяваше да не се самоунищожи, когато бъде пъхната в четеца.
	— Сутринта с Джеръми Краб и следобед с Роди Хъчинсън. Имам ти доверие, че няма да им кажеш за моя малък финансов проблем. Не искам да си помислят, че не играя по правилата.
	— Ще пазя тайната ти като зениците на очите си.
	Всъщност излъга. На практика Джулиан възнамеряваше да се обади на Роди веднага щом стане и да го посъветва внезапно да се разболее от малария. Иначе щеше да плати сметката за следващото пиршество на Брейди Бозуел.
	Когато излязоха, Ишърууд му благодари за вечерта, която, помисли си, беше най-неприятната след геройството му в „Айви“. След това качи американеца на такси — бе отседнал в някаква дупка на Ръсел Скуеър — и го прати по пътя му. Още едно такси чакаше. Джулиан каза на шофьора адреса на къщата си в Кенсингтън и се настани на задната седалка. Но когато таксито зави по Парк Лейн, той усети мобилния да вибрира до сърцето му. Реши, че това бяха задължителните благодарности от Бозуел, и за миг обмисли да не вдигне. Ала все пак извади телефона си и присви очи срещу екрана. Съобщението беше строго, по-скоро заповед, отколкото молба, и сякаш бе дошло от нищото. Затова можеше да идва само от един човек. Ишърууд се усмихна. Помисли си, че вечерта е на път да стане много по-интересна.
	— Промяна в плана — осведоми той шофьора. — Закарайте ме до Мейсънс Ярд.

	* * *

	Галерията на Ишърууд заемаше три етажа на порутен викториански склад, някога принадлежал на „Фортнъм и Мейсън“. В единия край бяха офисите на малка гръцка транспортна компания, в другия имаше кръчма, която обслужваше красивите момичета от офисите, които караха скутери. Вратата бе направена от закалено стъкло и защитена с ключалки, които бяха последна дума на техниката. Тя се отвори под лекото докосване на Ишърууд.
	— Мили боже прошепна той.
	Малкото пространство на галерията бе принудило Ишърууд да организира империята си вертикално — склад на приземния етаж, офиси на втория, а на третия — великолепна официална изложбена зала по модела на прочутата галерия на Пол Розенберг в Париж, където Джулиан бе прекарал щастливи часове като дете. Влезе и посегна към ключа на лампата.
	— Недей — каза глас от другия край на помещението. — Остави така.
	Ишърууд тръгна внимателно напред, заобиколи една тапицирана пейка и се доближи до мъжа, който като че ли разглеждаше голям пейзаж на Клод Лорен. И мъжът, и картината бяха обвити в мрак. Но щом впи в Ишърууд зелените си очи, те грейнаха, сякаш имаха вътрешен източник на топлина.
	— Бях започнал да се чудя — каза Габриел — дали вечерята ти някога ще свърши.
	— Аз също — отвърна мрачно Джулиан. — Имаш ли нещо против да ми кажеш как си влязъл тук?
	— Спомни си, че ние инсталирахме охранителната ти система.
	И Ишърууд наистина си спомни. Също така си спомни, че системата бе сериозно надградена след операция, засягаща руски търговец на оръжия на име Иван Харков.
	— Поздравления, Джулиан. Приятелите ми от британското разузнаване ми казаха, че си бил истински герой в онази вечер.
	— О, това ли. — Ишърууд махна пренебрежително с ръка.
	— Не бъди скромен. Напоследък смелостта е доста рядка стока. И като си помислиш, че това нямаше да се случи, ако онази твоя хубава млада приятелка не ти бе вързала тенекия.
	— Фиона ли? Откъде, за бога, знаеш за нея?
	— Британците ми дадоха копие от съобщението, което ти е пратила, докато си седял в ресторанта.
	— Нищо свято ли не остана?
	— Също така ми показаха няколко минути от запис на охранителна камера — допълни Габриел. — Гордея се с теб, Джулиан. Спасил си много хора през онази вечер.
	— Мога само да си представя как съм изглеждал. Застаряващ Дон Кихот, който се цели във вятърни мелници.
	Над тях дъждът трополеше по стъкления прозорец на тавана.
	— Е, какво те води в града? — попита Ишърууд. — По работа или за удоволствие?
	— Не съм по удоволствията, Джулиан. Поне не вече.
	— Значи, сме двама.
	— Толкова ли е зле работата?
	— В най-добрия случай съм в сух период.
	— Колко сух?
	— Сахара — прошепна Ишърууд.
	— Може би ще успея да ти докарам малко дъжд.
	— Надявам се да не е нещо прекалено опасно. Не съм сигурен, че мога да понеса още вълнения.
	— Не, Джулиан, изобщо не става въпрос за опасности. Просто имам нужда да консултираш мой приятел, който иска да си направи колекция.
	— Израелец ли е?
	— Всъщност руснак.
	— О, боже. Как си печели парите?
	— По начини, за които не иска да говори.
	— Разбирам — кимна Ишърууд. — Предполагам, че това има нещо общо с всички тези бомби, които избухнаха напоследък.
	— Би могло.
	— И ако се съглася да стана консултант на този твой приятел?
	— Ще бъдат приложени стандартните правила при такива отношения.
	— Под това имаш предвид, че ще му начисля комисиона за всяка картина, която му помогна да придобие.
	— Всъщност — каза Габриел — може да го източиш колкото си поискаш. Той няма да обръща внимание.
	— Твоят човек харесва ли стари майстори?
	— Обожава ги. Но оценява и съвременните творби.
	— Няма да го обвинявам за това. Колко е готов да похарчи?
	— Двеста — каза Габриел. — Може би триста.
	Ишърууд се намръщи.
	— Няма да стигне далеч с тази сума.
	— _Милиона_, Джулиан. Двеста милиона.
	— Не говориш сериозно.
	Ала изражението на Габриел показваше, че е сериозен.
	— Ще пристигне в Лондон след няколко дни. Разведи го по аукционните къщи и галериите. Купувай внимателно, но бързо. И вдигни малко шум, Джулиан. Искам хората да забележат.
	— Това не може да се направи с чар и красота — каза Ишърууд. — Ще ми трябват пари.
	— Не се тревожи, Джулиан. Чекът е в пощата.
	— Двеста милиона ли? — зяпна Ишърууд.
	— Може би триста.
	— Триста определено е по-добре от двеста.
	Габриел сви рамене.
	— Значи, триста.


>>	25.
>>	Лондон — Женева

	Саладин удари отново в осем и половина на следващата сутрин. Целта бе централната жп гара на Антверпен, двама атентатори самоубийци, двама стрелци, шейсет и девет убити. По това време Габриел беше на лондонската гара Сейнт Панкрас и чакаше да се качи на „Юростар“ за Париж. Влакът му замина с четиресет минути закъснение, макар за това да не бе дадено никакво обяснение. Изглежда, Саладин бе успял да създаде нова нормалност в Западна Европа.
	— Ако продължава така — обобщи Кристиан Бушар, — ще му свършат целите.
	Бушар бе чакал Габриел в залата за пристигащи на Гар дю Нор. Сега бе зад волана на ситроен на група „Алфа“ и препускаше на изток по булевард „Шапел“ към Рю дьо Гренел. Хубавият французин изглеждаше по-добре от всякога.
	— Между другото — каза той, — дължа ти извинение за начина, по който се държах преди атентата. Радвам се, че това не бе последното ти впечатление от мен.
	— Честно казано, Кристиан, не помня дори да съм те виждал в онзи ден.
	Бушар се усмихна, макар да не му бе весело.
	— Къде ме водиш?
	— В тайна квартира в двайсети арондисман.
	— Намерихте ли си нова централа?
	— Не още. В момента приличаме на древните израилтяни — каза Бушар. — Пръснати сме в четирите посоки на света.
	Тайният апартамент се намираше в съвременен жилищен блок недалеч от кашер супермаркета. Пол Русо седеше в кухнята до евтина маса, облицована с линолеум, и пушеше лулата си през цялото време на срещата с Габриел. Русо имаше причина да бъде неспокоен. Бе пуснал чужда разузнавателна служба по петите на виден френски бизнесмен и сега се наслаждаваше на плодовете на отровното дърво. Накратко — движеше се по съвсем тънък лед.
	— Не ми харесва това с американците. Напоследък сливанията и придобиванията са им приоритет.
	— Направих го по една-единствена причина.
	— Все пак… — Русо загриза замислено края на лулата си. — Колко сигурен си в галерията?
	— Би трябвало да знам повече до края на деня.
	— Защото, ако можеш да докажеш, че на галерията не й е чиста работата…
	— Това е целта, Пол.
	— Кога възнамеряваш да започнеш операцията?
	— Веднага щом получа необходимото финансиране — каза Габриел.
	— Искаш ли нещо друго от нас?
	— Имот край Сен Тропе.
	— Има много под наем, особено по това време на годината.
	— Всъщност не търся под наем.
	— Искаш да купиш ли?
	Габриел кимна.
	— Впрочем вече имам един имот предвид.
	— Кой?
	Габриел отговори. Русо не можеше да повярва.
	— Този, който е бил собственост на…
	— Да, точно този.
	— Замразен е.
	— Тогава го размрази. Довери ми се, ще направя така, че усилието да си струва. Данъкоплатците на Франция ще бъдат благодарни.
	— Колко си готов да предложиш?
	Габриел вдигна очи към тавана.
	— Дванайсет милиона ми се струват добра цена.
	— Очевидно е запуснат.
	— Възнамерявам да го ремонтирам.
	— В Прованс? — Русо поклати глава. — Желая ти късмет.
	Пет минути по-късно, след като бе отметнал още няколко по-елементарни оперативни задачи, Габриел пак седеше на предната седалка на ситроена на Бушар. Този път пътуваха от двайсети към дванайсети арондисман и спряха на булевард „Дидро“ пред Лионската гара. Тя сякаш бе под военна окупация. Така беше на всяка жп гара във Франция.
	— Сигурен ли си, че искаш да влезеш там? — попита Бушар. — Мога да уредя кола, ако предпочиташ.
	— Ще се справя.
	От входа на гарата започваха дълги опашки, там въоръжените полицаи претърсваха дамски чанти и куфари и разпитваха всеки, особено млади мъже и с най-бегли арабски черти. Новата нормалност, помисли си Габриел, когато го пуснаха в залата за заминаващи с високия таван. Прочутият часовник показваше три часа и пет минути, влакът му бе на коловоз Д. Коловоз „далет“, помисли си той. „Врата“. _Естествено_.
	Тръгна по перона, влезе в един от вагоните първа класа и се настани на мястото си. Чак когато спомените избледняха, той извади мобилния си. Номерът, който набра, бе в Берн. Отговори му мъж на швейцарски немски. Габриел заговори на немски с берлинския акцент, който бе усвоил от майка си:
	— Пътувам към красивата ти страна и се чудех дали няма да ми покажеш как да се позабавлявам.
	Последва мълчание, нарушено от дълга въздишка.
	— Кога пристигаш?
	— В шест и петнайсет.
	— Как?
	— С високоскоростния влак от Париж.
	— Какво е този път?
	— Същото като последния. Едно бързо надникване, това е всичко.
	— Нищо няма да избухва, нали?
	Габриел прекъсна връзката и се загледа в перона, който бавно се плъзгаше покрай прозореца му. Спомените отново се върнаха. Видя жена с белези, преждевременно побеляла, седнала в инвалидна количка, и мъж, който тича с всички сили към нея, с оръжие в ръка. Затвори очи и стисна облегалката за ръце, за да спре да трепери. _Ще се справя_, помисли си той.

	* * *

	_NDB_ — Разузнавателната служба на Конфедерацията, също като Швейцария бе малка, но ефективна. Централата й се намираше в неугледна офис сграда в Берн, а службата бе отговорна да не позволява на безбройните проблеми на объркания свят да прекосяват границите на Швейцарската конфедерация. Тя шпионираше шпионите, които практикуваха занаята си на швейцарска територия, наблюдаваше чужденците, които криеха парите си в швейцарски банки, и следеше дейността на нарастващия брой мюсюлмани, които бяха превърнали Швейцария в свой дом. Засега на страната бе спестена терористична атака от типа на тези, които провеждаха Ал Кайда и ИДИЛ. А то не беше случайно. Кристоф Бител, шефът на антитерористичния отдел на _NDB_, беше много добър в това, което вършеше.
	А и бе точен като швейцарски часовник. Висок и слаб, той се беше облегнал на капака на немски седан, когато в шест и половина Габриел се появи от гара Корнавен в Женева. Швейцарският таен полицай се намръщи. В Швейцария шест и петнайсет означаваше шест и петнайсет.
	— Знаеш ли адреса на трезора?
	— Сграда 3, коридор 8, трезор 19.
	— Кой го е наел?
	— Нещо, наречено „ТХМ Капитал“. Но подозирам, че истинският собственик е ЖЛМ.
	— Жан-Люк Мартел?
	— Същият — кимна Габриел.
	Бител тихо изруга.
	— Не искам никакви проблеми с французите. Имам нужда от ГДВС, за да бранят западния ми фланг.
	— Не се притеснявай за французите. А що се отнася до западния ти фланг, на твое място бих бил много уплашен.
	— Вярно ли е това, което говорят за Мартел? Истинският му бизнес били наркотиците?
	— Ще разберем след няколко минути.
	Прекосиха Рона, а секунди по-късно — и мътнозелените води на Арв. На юг се намираше квартал на Женева, в който туристите и дипломатите рядко се осмеляваха да стъпят. Там имаше спретнати складове и ниски офис сгради. Това бе тайнствената Свободна зона на Женева, сигурно офшорно хранилище, където супербогатите от цял свят криеха съкровища от всякакъв вид: златни кюлчета, бижута, бутиково вино, автомобили и разбира се, произведения на изкуството. Това не бяха творби, предназначени да бъдат гледани с удоволствие. Те бяха стока, изкуството като застраховка срещу несигурните времена.
	— Мястото се е променило от последния път, когато бяхме тук — каза Бител. — Чашата преля от скандала с картината на Модиляни, открадната от нацистите. Много колекционери се оттеглиха след това и преместиха безценната си стока в места като Делауер и Лондон. Властите на кантона назначиха нов човек да управлява. Той е бивш швейцарски финансов министър, истински педант за буквата на закона.
	— Може би за страната ви все пак има надежда.
	— Да пропуснем тази част — смръщи се Бител. — Повече ми харесва, когато и двамата сме на една и съща страна.
	Вдясно от тях се появи редица от безлични бели постройки, защитени от плътна зелена ограда, на върха на която имаше бодлива тел и охранителни камери. Мястото можеше да бъде сбъркано със затвор, ако не бяха надписите в червено и бяло СВОБОДНА ЗОНА. Бител зави към един от входовете и зачака портата да се отвори. След това мръдна на около метър напред и паркира.
	— Сграда 3, коридор 8, трезор 19.
	— Много добре — каза Габриел.
	— Нали няма да намерим наркотици вътре?
	— Не.
	— Как може да сме сигурни?
	— Търговците на наркотици не крият стоката си в сигурни офшорни складове. Продават я на идиоти, които я пушат, шмъркат и инжектират във вените си. Така печелят парите си.
	Бител влезе в офиса на охраната. През полуотворените щори на прозореца Габриел го виждаше как разговаря с атрактивна брюнетка. Беше очевидно, че говорят на френски, а не на немски. Накрая последваха няколко кимвания и подаване на ключ. Бител го донесе в колата и седна пак зад волана.
	— Сигурен ли си, че между вас двамата не припламна искра? — попита Габриел.
	— Не започвай отново.
	— Може да ме запознаеш. Така ще си спестиш усилието да идваш от Берн всеки път, когато искам да погледна в трезора на някой престъпник.
	— Предпочитам сегашната система.
	Бител паркира пред Сграда 3 и пусна Габриел вътре. От входа се простираше на пръв поглед безкраен коридор с врати. Качиха се по стълбите на втория етаж и тръгнаха към коридор 8. Вратата на трезор 19 беше от сив метал. Бител пъхна ключа и отключи, влезе и светна лампата. В трезора имаше две отделения. И двете бяха пълни с плоски правоъгълни дървени сандъци за транспортиране на ценни произведения на изкуството. Всички бяха с еднакви размери, около два метра на метър и двайсет.
	— Не отново — предупреди Бител.
	— Не — каза Габриел. — Не отново.
	Огледа един от сандъците. Към него бе прикрепена разписка на името на галерия „Оливия Уотсън“ в Сен Тропе. Дръпна капака, но той не се поместваше. Бе закован здраво.
	— Случайно да носиш тесла в задния си джоб?
	— Съжалявам.
	Ами ключ за гуми?
	— Трябва да имам в багажника.
	Габриел огледа останалите сандъци, докато Бител слизаше долу. Бяха четиресет и осем. Всичките бяха от галерия „Оливия Уотсън“. „ТХМ Капитал“ бе получателят на рекордните двайсет и седем от тях. На останалите имаше също толкова нищо неказващи имена — от онези, помисли си Габриел, измислени от хитри адвокати и частни банкери.
	Бител се върна с ключ за гуми. Габриел отвори с него първия сандък. Действаше бавно, внимателно, за да остави възможно най-малко следи по дървото. Вътре намери платно, увито в непромокаема хартия и поставено в защитна рамка от полиуретан. Изглеждаше много професионално, с изключение на самото платно.
	— Колко съвременно — възкликна Бител.
	— Вкусове всякакви — отвърна Габриел.
	Отвори друг сандък. Съдържанието беше същото като в първия. Така беше и в третия сандък. И в четвъртия. Платно, увито в непромокаема хартия и със защитна рамка от полиуретан. Всичко бе съвсем професионално, освен самите платна. Те бяха чисто бели.
	— Имаш ли нещо против да ми кажеш какво означава това? — попита Бител.
	— Това означава, че истинският бизнес на Жан-Люк Мартел са наркотиците и че използва галерията на приятелката си, за да пере част от печалбите.
	— Точно туй й трябва на Свободната зона. Още един скандал.
	— Не се тревожи, Кристоф. Това ще си остане нашата малка тайна.


>>	26.
>>	Тел Авив — Сен Тропе

	Сега оставаха само парите. Парите, необходими за придвижване на операцията на Габриел от подготовка към изпълнение. Двеста или триста милиона за придобиване на лъскава колекция от произведения на изкуството. Дванайсет милиона за разкошна вила на френския Лазурен бряг и към пет милиона за малките екстри на живота: коли, дрехи, бижута, ресторанти, пътувания с частни самолети, пищни партита… Габриел направи сметка наум и добави още двайсет милиона за всеки случай. Операциите — също като живота — бяха несигурни.
	— Това са много пари — каза премиерът.
	— Половин милиард вече не е това, което беше някога.
	— Къде е банката?
	— Можем да избираме между няколко, но Националната банка на Панама е най-добрият вариант. Пазаруване от едно гише — обясни Габриел — и малка опасност от ответен удар, особено след скандала с _Панамските досиета_. Въпреки това ще пуснем няколко фалшиви сигнала, за да покрием следите си.
	— На кого смяташ да го припишеш?
	— На севернокорейците.
	— Защо не на иранците?
	— Следващия път.
	Набелязаните средства бяха разпределени в осем отделни сметки, всички на името на една и съща куха корпорация. Те бяха част от огромното състояние от откраднати пари, контролирани от управника на Сирия и неговите най-близки приятели и роднини. Малко преди да стане шеф, Габриел бе проследил и след това иззел лъвския пай от това състояние в опит да балансира кръвожадното поведение на управника в сирийската гражданска война. Но бе принуден да върне парите, които бяха повече от осем милиарда долара, в замяна на един-единствен човешки живот. Плати откупа без никакво съжаление — винаги казваше, че това е най-добрата сделка, която някога бе сключвал. Въпреки това беше търсил извинение, каквото и да е извинение, за да има последната дума. Намирането на Саладин бе достатъчно добра причина.
	Габриел не бе върнал осемте милиарда на сирийския управник. Той ги бе депозирал, както бе инструктиран, в „Газпромбанк“ в Москва, като така на практика ги постави в ръцете на царя, най-близкия приятел и благодетел на сирийския управник. Царят бе взел половината пари за себе си — такса за услугата, разходи по пренасянето, транспорта и разпореждането. Останалите пари, малко повече от четири милиарда долара, бяха депозирани в поредица от тайни сметки в Швейцария, Люксембург, Лихтенщайн, Дубай, Хонконг и разбира се, в Националната банка на Панама.
	Габриел знаеше това, защото с помощта на свръхсекретно звено от компютърни хакери на Службата бе наблюдавал всичките движения на парите. Звеното нямаше официално наименование, защото официално не съществуваше. Тези, които знаеха за работата му, го наричаха просто „Минян“, понеже се състоеше от десет души, само мъже. С няколко натискания на клавишите те можеха да спрат тока на цял град, да заглушат мрежата за контрол на въздушния трафик или да накарат центрофугите на ирански завод за обогатяване на уран да се въртят бясно и извън контрол. Накратко, те бяха способни да обърнат машините срещу техните господари. В частни разговори Узи Навот наричаше „Минян“ десет добри причини някой с всичкия си никога да не използва компютър или мобилен телефон.
	„Минян“ работеше в помещение в същата зала, в която екипът на Габриел добавяше последните щрихи на предоперативното планиране. Формалният му лидер бе хлапе на име Илан. Той бе кибереквивалентът на Моцарт. Първи компютърен код — на пет, първата му хакерска атака — на осем, първата му тайна операция срещу иранците — на двайсет и една. Той бе мършав като просяк и блед като човек, който не излизаше на слънце.
	— Трябва само да натисна бутона — каза той с дяволита усмивка. — И _пуф_! Парите изчезват.
	— Някакви отпечатъци?
	— Само севернокорейски.
	— И няма начин да проследят парите от Банката на Панама до _HSBC_ в Париж?
	— Никакъв шанс.
	— Напомни ми — каза Габриел — да си държа парите под дюшека.
	— Дръж си парите под дюшека.
	— Това бе метафора, Илан. Всъщност не исках да ми напомняш.
	— О, така ли — с равен глас отбеляза момчето.
	— Трябва да излизаш от време на време в реалния свят.
	— Това _е_ реалният свят.
	Габриел се взря в компютърния екран. Илан също се взираше.
	— Е? — попита Габриел.
	— Какво?
	— Какво чакаш?
	— Позволение да открадна половин милиард долара.
	— Това не е кражба.
	— Съмнявам се, че сирийците ще са на същото мнение. Или панамците.
	— Натисни бутона, Илан.
	— Ще се чувствам по-добре, ако ти го направиш.
	— Кой бутон е?
	Илан показа _Enter_. Габриел го натисна веднъж. След това мина през залата и съобщи новината на екипа си. Необходимото финансиране бе получено. Бяха готови за работа.

	* * *

	Той бе забелязан за пръв път следващата седмица, в сряда, да излиза от „Бонамс“ на Ню Бонд стрийт, а Джулиан Ишърууд го следваше по петите. За късмет — макар че при ретроспекция се виждаше, че изобщо не ставаше въпрос за късмет — Амилия Марч от „АРТнюз“ се оказа точно по това време на тротоара. Имаше да убие няколко минути преди срещата си в два часа с шефа на отдела за следвоенни и съвременни творби. Тя бе специалист по изкуство, не истински журналист, но имаше нюх за истории и око за детайли. „Висок, изтупан, много рус, доста блед, очите му са напълно безцветни. Костюмът и палтото му са идеални, парфюмът му мирише на пари.“ Стори й се странно, че е в компанията на изкопаемо като Джулиан. Приличаше на човек с вкус към модерното, а не към ангелчета, светци и мъченици. Ишърууд го представи набързо, преди да се качи заедно със съучастника си на задната седалка на един ягуар. Дмитрий нещо си. Ама разбира се…
	Когато влезе в „Бонамс“, Амилия установи, че Ишърууд и неговият висок блед приятел бяха прекарали няколко часа с Джеръми Краб, маестрото на търговете за стари майстори на аукционната къща. Същата вечер намери Джеръми в „Уилтън“. Говориха като двама шпиони във виенска сладкарница след войната.
	— Казва се Антонов. Дмитрий Антонов. Руснак е, предполагам, но за това не стана въпрос в разговора. Той е буквално изтъкан от пари. Занимава се с някакви природни богатства. Като всички — каза провлачено Джеръми. — Джулиан му се е лепнал като пиявица. Очевидно му е едновременно търговец и консултант. Много уютна позиция от финансова гледна точка. Изглежда, че Дмитрий е купил няколко картини от Джулиан и сега двамата пазаруват на едро. Но не ме цитирай за това. Всъщност не ме цитирай за нищо. Всичко е неофициално. Само между нас двамата, скъпа.
	Амилия се съгласи да запази информацията в тайна, но Джеръми не беше толкова дискретен. Разказа на всички в бара, включително и на Оливър Димбълби. До края на вечерта всички говореха само за това.
	В средата на март те бяха забелязани в „Кристис“ и „Сотбис“. Посетиха и галерията на Оливър на Бъри стрийт, където след едночасови любезни преговори решиха да придобият хълмист пейзаж на холандския художник Якоб ван Ройсдал, две изображения на каналите във Венеция на Франческо Гуарди и едно полагане на Христос в гроба от Дзелоти. Роди Хъчинсън му продаде пет картини, сред които и натюрморт с плодове и гущер на Амброзиус Босхарт II. На следващия ден Амилия Марч публикува малка дописка за млад руснак, който раздвижва лондонския пазар на произведения на изкуството. Джулиан Ишърууд — в качеството си на говорител на младия руснак, отказа да коментира. „Всички покупки на моя клиент са частни и такива ще си останат“, заяви той.
	В началото на април Ишърууд и неговият руски приятел прекосиха Атлантическия океан и отидоха в Ню Йорк, където очакваха пристигането им с нетърпение. Обиколиха аукционните къщи и галериите, вечеряха в правилните ресторанти и дори посетиха мюзикъл на Бродуей. В клюкарската колонка на „Поуст“ написаха, че са придобили няколко картини на стари майстори от „Ото Науман Лимитид“ на Източна осемнайсета улица, но Ишърууд отново смотолеви нещо за желанието на клиента му да опази личното си пространство. Ала хората разказваха точно обратното. Тези, които го бяха срещали, оставаха с впечатлението, че е човек, който иска да бъде забелязан. Същото се отнасяше и за красивата млада жена — очевидно съпругата му, но това никога не бе доказано със сигурност, — която го придружаваше в Америка. Тя бе издокарана, тъмна, французойка и много недружелюбна. „Никога не пропуска възможност да се огледа — каза управителят на изискан магазин за бижута на Пето авеню. — Много интересна личност.“
	Но кой бе този човек на име Дмитрий Антонов? И което може би беше по-важното — откъде са му парите? Скоро той се превърна в център на множество слухове в стил „Великият Гетсби“ — някои злобни, други добре режисирани. Говореше се, че е убил човек, че е убил много хора и че е придобил богатството си незаконно — и всичко това по случайност беше вярно. Не че тези неща го правеха по-неприемлив за господата, които си изкарваха прехраната с продажба на произведения на изкуството. На тях не им пукаше откъде са парите му, стига чековете да пристигат навреме и да няма проблеми с тях. Нямаше. Той бе обслужван от уважаваната банка _HSBC_ в Париж, но странно, всичките му покупки бяха препращани в трезор в Свободната зона на Женева. „Той е един от онези“, каза жена, работеща в търговския отдел на „Сотбис“. Неин началник кротко й напомни, че „онези“ бяха хората, на които се крепеше бизнесът на места като „Сотбис“.
	Трезорът в Свободната зона бе най-близкото до постоянен адрес, с което той разполагаше. В Лондон живееше в Дорчестър, в Париж — в хотел „Крийон“. А когато бизнесът му го отвеждаше в Цюрих, само апартамент „Тераца“ в „Долдер Гранд“ беше достоен за него. Дори Джулиан Ишърууд, който бе вързан за него чрез мобилния си телефон и текстови съобщения, твърдеше, че не знае къде ще бъде клиентът му на следващия ден. Появиха се и слухове — естествено, непотвърдени, че се е сдобил със замък някъде във Франция. „Използва Свободната зона като временно складово съоръжение — прошепна Ишърууд в ухото на Оливър Димбълби. И допълни: — Готви се нещо голямо.“ След това Ишърууд закле Оливър да мълчи и така си гарантира, че до сутринта новината ще е обиколила планетата.
	Но къде е този замък във Франция? И отново тръгнаха слухове. Защото в деня, в който мъжът на име Дмитрий Антонов си тръгна от Ню Йорк, в „Нис Матен“ се появи малка дописка за имот със скандална слава край Сен Тропе. Познато като Вила Солей, огромното крайморско имение край залива Кавалер някога било собственост на Иван Харков, руския олигарх и търговец на оръжие, който бе застрелян пред скъп ресторант в Сен Тропе. Почти десетилетие имотът бе в ръцете на френското правителство. Сега, по причини, които така и не бяха изяснени, правителството изведнъж се разбърза да премахне Вила Солей от регистрите си. Очевидно се бе намерил купувач. Въпреки положените огромни усилия, от „Нис Матен“ още не бяха успели да го идентифицират.
	Ремонтът на имота започна незабавно. И наистина в деня, в който се появи статията, армия от бояджии, водопроводчици, електротехници, зидари и градинари се спусна във Вила Солей и не мръдна оттам, докато великолепният палат край морето не стана отново годен за обитаване. Бързината им предизвика немалко завист сред съседите, до един изпатили ветерани от провансалските строителни темпове. Даже Жан-Люк Мартел, който живееше в разкошна вила на отсрещната страна на залива, бе впечатлен от скоростта, с която се работеше. Габриел и екипът знаеха това, защото с помощта на могъщата американска Агенция за национална сигурност получиха достъп до всички лични комуникации на Мартел, включително и изпепеляващия имейл, който изпрати на своя строител: чудеше се защо ремонтът на къщата му край басейна закъснява с два месеца от графика. „Довърши я до края на април — написа той — или ще те уволня и ще наема компанията, която ремонтира стария дом на Иван.“
	Интериорът на Вила Солей бе завършен със същата непровансалска скорост и бе дело на една от най-видните фирми на Лазурния бряг. Имаше само едно забавяне — на комплект от два дивана, поръчани от дизайнерския магазин на Оливия Уотсън в Сен Тропе. Заради малка техническа грешка — която всъщност бе напълно умишлена — името на собственика на вилата се появи на формуляра. Оливия Уотсън го сподели с Мартел, който, от своя страна, го даде на журналист в „Нис Матен“, писал благоприятно за него в миналото. Габриел и екипът му знаеха това, защото им го бе казала могъщата американска АНС.
	Останаха само картините, онези, придобити под безупречния поглед на Джулиан Ишърууд и складирани в трезора в Женевската свободна зона. В средата на май те бяха транспортирани до Прованс с конвой от бронирани ванове, наблюдаван от служители на частна охранителна фирма и няколко агенти от таен отдел на ГДВС, познат като група „Алфа“. Ишърууд наглеждаше окачването с помощта на френската съпруга на собственика. След това отлетяха за Париж, където самият собственик бе отседнал в обичайния си апартамент в „Крийон“. Вечерта хапнаха в процъфтяващия нов ресторант на Мартел на булевард „Сен Жермен“ в компанията на мъж със здрав вид, който говореше френски с отчетлив корсикански акцент. Мартел също беше там заедно с великолепната си английска приятелка. Габриел и екипът му не бяха изненадани от присъствието на обекта на следенето им. Те бяха научили плановете на Мартел няколко дни предварително и бяха резервирали маса за четирима на името на Дмитрий Антонов. Минути след пристигането на компанията се появи бутилка шампанско заедно с написана на ръка бележка. Шампанското бе „Дом Периньон“ от 1998 година, бележката бе от Жан-Люк Мартел. _Добре дошли в квартала. Ще се видим в Сен Тропе._
	Това бе, общо взето, обещаващо начало.


>>	27.
>>	Лазурният бряг, Франция

	— Мисля да отида в градчето малко по-късно.
	— За какво?
	— Пазарен ден е. Знаеш колко обичам пазара.
	— А, да, чудесно.
	— Можеш ли да дойдеш?
	— Не мога, за съжаление. Имам няколко срещи.
	— Добре.
	Бяха изминали десет дни, откакто Михаил и Натали — иначе известни като Дмитрий и Софи Антонов — се бяха настанили в новия си дом в залива Кавалер, и по всичко личеше, че вече бяха отегчени. Не беше оперативна скука, а брачна. Габриел бе заявил, че семейство Антонови не са в напълно безоблачен съюз. Малко бракове бяха идеални, обясни той, и бракът между руски престъпник и французойка със съмнителен произход няма как да върви без сътресения. Освен това им бе наредил никога да не излизат от прикритието си, дори когато бяха на безопасно място зад четириметровите стени на Вила Солей. Затова бе тази хладна размяна на думи по време на закуска. Тя се проведе на английски, тъй като френският на Дмитрий Антонов бе катастрофален, а съпругата му изобщо не знаеше руски. Персоналът на къщата, който бе изцяло съставен от служители на група „Алфа“ на Пол Русо, се обръщаше само към мадам Софи. И общо взето избягваше мосю Антонов. Смятаха го за груб и примитивен, а той ги намираше за най-лошата прислуга в цял Прованс, което беше сравнително оправдано. Габриел споделяше мнението му. В личен разговор бе настоял пред Русо да ги приведе във форма. Иначе имаше риск да провалят цялата операция.
	Михаил и Натали седяха като герои от филм край маса на широката тераса с изглед към басейна. Там бяха закусвали предишните девет сутрини, защото мосю Антонов предпочиташе да е над всички останали. Бе започнал деня си с енергично трийсетминутно плуване в басейна. Сега бледото му тяло бе наметнато със снежнобял хавлиен халат. Погледът на Натали бе привлечен от струйката вода, която се стичаше през изсечените му коремни мускули към ластика на банския му, ала бързо извърна очи. Мадам Софи, напомни си тя, се дразнеше от мосю Антонов. Той не можеше да спечели отново благоразположението й с минимално показване на физическа красота.
	Тя си наля чаша силно черно кафе от сребърния чайник и добави щедра доза варено мляко. Направи го с типичен френски маниер. След това извади цигара „Житан“ от пакета и я запали. Цигарите, също като грубото й поведение, бяха изцяло за целите на прикритието й. Тя бе лекар, който бе виждал лично ужасните последствия от тютюна върху човешкото тяло, и бе заклет непушач. Първото вдишване задращи по гърлото й, но тя отпи от кафето и успя да потисне порива за кашляне. Кафето бе почти съвършено, само в Южна Франция то имаше такъв вкус, помисли си тя. Утринта бе ясна и свежа, подухваше лек вятър, който разлюляваше редицата от кипариси, очертаваща границата между Вила Солей и съседите. В залива Кавалер имаше малки вълнички, а от другата му страна Натали виждаше очертанията на вилата, собственост на Жан-Люк Мартел, хотелиер, ресторантьор, производител на дрехи и бижута. И международен търговец на наркотици.
	— Кроасан? — попита тя.
	— Моля? — Михаил се бе зачел в нещо на таблета си и дори не благоволи да вдигне поглед.
	— Попитах те дали искаш още един кроасан.
	— Не.
	— А обяд?
	— Сега ли?
	— В Сен Тропе. Можем да се срещнем там.
	— Ще се опитам. Кога?
	— На _обяд_, скъпи. Времето, когато хората обикновено обядват.
	Той плъзна показалеца си по екрана на таблета, но не отговори. Натали загаси цигарата си и в съответствие с характера на Софи Антонов стана рязко. След това се наведе и доближи уста до ухото на Михаил.
	— Изглежда, че се наслаждаваш прекалено много — прошепна тя на иврит. — На твое място не бих свиквала с това.
	Влезе във вилата и тръгна боса през многобройните й просторни стаи, докато стигна до основата на голямото главно стълбище. Помисли си, че условията й на живот са далеч по-хубави от онези, които бе понесла при първата си операция: мизерния апартамент в парижкото предградие Обервийе, окаяната стая в общежитието на ИДИЛ в Рака, тренировъчния лагер в пустинята край Палмира, стаята в къщата в Мосул, където бе лекувала Саладин.
	_Ти си моят Маймонид…_
	Копринените чаршафи в спалнята все още бяха разхвърляни. Очевидно прислужниците от група „Алфа“ не бяха намерили време в натоварените си графици, за да подредят. Натали се усмихна виновно. Това бе единствената стая в къщата, където с Михаил не правеха опит да крият истинските си чувства един към друг. Стриктно погледнато, действията им предната вечер бяха нарушение на правилата на Службата, които забраняваха интимни отношения между агенти на терен. Всички обаче бяха наясно, че това бе едно от най-малко спазваните правила в цялата служба. Знаеше се, че настоящият шеф и съпругата му го бяха нарушавали в много случаи. Освен това, помисли си Натали, докато оправяше леглото, правеха любов, за да поддържат легендата. Дори и каращите се съпрузи не бяха имунизирани срещу тъмното привличане на страстта.
	Дрешникът бе пълен с дизайнерски дрехи, обувки и аксесоари, всички платени от жестокия управник на Сирия. Само най-доброто за мадам Софи. Тя извади от едно чекмедже клин от ликра и спортен сутиен. Маратонките й „Найки“ бяха на рафта до обувките й от „Бруно Мали“. Преоблече се, тръгна по хладния мраморен под към домашния фитнес и стъпи на пътеката. Мразеше да бяга на закрито, но нямаше друга възможност. На мадам Софи не й бе позволено да тича навън. Мадам Софи имаше проблеми със сигурността. Натали Мизрахи — също.
	Сложи си слушалки и пусна програма за бавно бягане, но след всеки километър увеличаваше скоростта, докато накрая затича бързо. Дишането й оставаше контролирано и равномерно, многото седмици във фермата в Нахалал я бяха привели във върхова форма. Завърши с финален спринт и трийсет минути вдига тежести, преди да се върне в спалнята, за да си вземе душ и да се облече. Бели панталони до средата на прасеца, прилепнал пуловер, който подчертаваше гърдите и тънката й талия, златисти равни сандали. Застана пред огледалото и отново се замисли за последната си операция, за хиджаба и благочестивото облекло на д-р Лейла Хадауи. Лейла не би одобрила Софи Антонов, каза си тя. По този въпрос с Натали бяха в пълно съгласие.
	Излезе на балкона и погледна към терасата, където Михаил се бе изтегнал на шезлонга, излагайки бледата си кожа на утринните слънчеви лъчи. За десет дни тенът му не се бе променил. Изглеждаше неспособен да почернее.
	— Сигурен ли си, че не искаш да дойдеш с мен? — извика тя.
	— Зает съм.
	Натали прибра в дамската си чанта телефона, даден й от Службата, и тръгна надолу към предния двор, където черният майбах на семейство Антонови я чакаше до бълбукащия фонтан, а зад волана седеше шофьор от група „Алфа“. Казваше се Ролан Жирар. При първата операция се бе представял за директор на малката клиника в Обервийе, където бе практикувала д-р Лейла Хадауи. Сега беше любимият бодигард на мадам Софи. Носеха се слухове, че двамата имат страстна афера, слухове, които бяха достигнали до ушите на мосю Антонов. Той на няколко пъти се бе опитал да уволни бодигарда, но мадам Софи не искаше и да чуе за това. Когато майбахът потегли през внушителната порта, тя запали цигара „Житан“ и се загледа мрачно през прозореца. Този път не можа да потисне кашлицата си.
	— Знаеш ли — каза Жирар, — няма нужда да пушиш тези гадости, когато сме само двамата.
	— Така ще свикна с тях.
	— Какви са плановете ти? — попита той.
	— Ще обиколя пазара.
	— А после?
	— Надявах се да обядвам със съпруга си, но по всичко личи, че на него не му пука.
	Жирар се усмихна и не каза нищо. Точно тогава на мобилния на Натали се получи съобщение. След като го прочете, тя върна устройството в дамската си чанта и кашляйки, допуши цигарата. Вече почти бе станало време мадам Софи да се срещне с Оливия. Трябваше да се упражнява.


>>	28.
>>	Сен Тропе, Франция

	Когато подминаха отбивката за плажа Пампелон, Натали се изпълни със спомени. Този път не бяха спомените на Лейла, а нейните собствени. Идеален предобед в края на август. Натали и родителите й са изминали трудния път от Марсилия до Сен Тропе, защото никой друг плаж във Франция — и дори в света — не бе по-достоен. Годината е 2011-а. Натали е завършила обучението си по медицина и започнала обещаваща кариера във френското държавно здравеопазване. Тя е образцова френска гражданка и не може да си представи да живее някъде другаде. Но Франция бързо се променя… В страната вече не е безопасно да си евреин. Всеки ден като че ли носи новини за нови ужаси. Още едно дете е пребито и заплюто, още една витрина е счупена, още една синагога е изписана с графити, още един надгробен камък е съборен. И в този ден в края на август на плажа Пампелон Натали и родителите й правят всичко възможно, за да скрият, че са евреи. Не успяват и получават презрителни погледи и подхвърлени обиди от сервитьора, който с неохота им сервира обяд. По време на пътя обратно към Марсилия родителите й вземат съдбоносно решение. Ще напуснат Франция и ще се заселят в Израел. Предлагат на Натали, единственото им дете, да тръгне с тях. Тя се съгласява, без да се колебае. А сега, помисли си тя, взирайки се през тъмния прозорец на майбаха, се беше завърнала.
	Край плажовете имаше новопосадени лозя и малки вили, потънали в сенките на кипариси и пинии. Когато обаче стигнаха до покрайнините на Сен Тропе, вилите вече бяха скрити зад високи огради, покрити с пълзящи растения. Това бяха домовете на _обикновените_ богаташи, не на супербогатите като Дмитрий Антонов или Иван Харков преди него. Като дете Натали бе мечтала да живее в голяма къща зад висока ограда. Габриел бе сбъднал това нейно желание. Не беше той, хрумна й внезапно. Беше Саладин.
	Шофьорът намали и подкара майбаха по авеню „Фош“ към центъра. Беше все още юни, не бе настъпил разгарът на лятото и тълпите бяха поносими, дори и на площад „Лис“, на който се намираше оживеният открит пазар на Сен Тропе. Когато Натали тръгна бавно покрай сергиите, почувства, че я обзема силно чувство на загуба. Това бе _нейната_ страна, помисли си тя, а семейството й бе принудено да я напусне заради най-древната омраза. Присъствието на Ролан Жирар я накара да се съсредоточи върху настоящата задача. Той не вървеше до нея, а зад нея. Нямаше как да бъде сбъркан със съпруг. И беше там по една-единствена причина: да пази мадам Софи Антонов, новата обитателка на скандалния палат край залива Кавалер.
	Изведнъж чу някой да я вика по име от кафене на булевард „Васро“:
	— Мадам Софи, мадам Софи! Аз съм, Никола. Насам, мадам.
	Тя погледна и видя Кристофър Келър да й маха от маса в „Льо Клемансо“. Усмихна се и пресече улицата, а Ролан Жирар я следваше по петите. Келър стана и й предложи стол. Когато Натали седна, Жирар се върна на площад „Лис“ и застана под шарената сянка на един чинар.
	— Каква приятна изненада — каза Келър, когато останаха сами.
	— Да, така е. — Тонът на Натали бе хладен. Това бе гласът на мадам Софи, с който се обръщаше към хората, които работеха за съпруга й. — Какво ви води в града?
	— По работа съм. А вие?
	— На пазар. — Тя обходи с очи сергиите. — Някой гледа ли?
	— Разбира се, мадам Софи. Предизвикахте голямо вълнение.
	— Нали това бе целта?
	Келър пиеше кампари.
	— Успяхте ли вече да посетите някоя от галериите? — попита той.
	— Не още.
	— Има една много добра близо до Старото пристанище. Ще се радвам да ви я покажа. На пет минути пеша е.
	— Собственикът там ли ще бъде?
	— Мисля, че да.
	— Как нашият приятел иска да изиграя това?
	— Смята, че ще е добре да се демонстрира високомерие.
	Натали се усмихна.
	— Мисля, че мадам Софи може да се справи с това доста добре.

	* * *

	Тръгнаха към Старото пристанище покрай редицата магазини по улица „Гамбета“. Келър носеше бели панталони, черни мокасини и прилепнал черен пуловер. С тъмния си тен и гелосана коса изглеждаше напълно като човек със съмнителна репутация. Натали беше влязла в ролята на мадам Софи и демонстрираше дълбоко и силно отегчение. Спря се пред няколко витрини, включително и на бутик, който носеше името на Оливия Уотсън. Ролан Жирар, нейният мним бодигард, стоеше на пост до рамото й.
	— Какво мислиш за тази? — попита тя, като посочи прозрачна рокля върху манекен без глава, която приличаше на комбинезон. — Смяташ ли, че Дмитрий ще ме забележи, ако я облека? Или за _тази_? Тази може да привлече вниманието му.
	След като въпросите й бяха посрещнати с професионално мълчание, тя продължи напред, размахвайки чантичката си като разглезена ученичка. Йоси Гавиш и Римона Щерн вървяха към тях по тясната улица, държаха се за ръце и се смееха на някаква своя шега. Дина Сарид оглеждаше чифт сандали на витрината на „Минели“, а малко по-нататък по улицата Натали забеляза Ели Лавон да се втурва в една аптека с вид на човек, чиито черва се бяха разбунтували.
	Най-накрая стигнаха до площад „Л’Ормо“. Не беше широк като „Лис“, а представляваше малък триъгълник там, където се кръстосваха три улици. В центъра му имаше стар извор под сянката на едно-единствено дърво. От едната страна се виждаше магазин за дрехи, от другата — кафене. А до него — красива четириетажна сграда, твърде голяма по стандартите на Сен Тропе, бледосива, а не кафеникава, в която се помещаваше галерия „Оливия Уотсън“.
	Тежката дървена врата беше заключена. До нея имаше месингова табела, на която на френски и английски пишеше, че произведенията в галерията могат да се разглеждат само след записан час. На витрината бяха поставени три картини — на Лихтенщайн, Баския и на френския художник и скулптор Жан Дюбюфе. Натали се приближи, за да разгледа по-добре тази на Баския, докато Келър проверяваше мобилния си. След миг тя усети нечие присъствие зад гърба си. Опияняващият аромат на люляк й подсказа, че това не бе Ролан Жирар.
	— Красива е, нали? — попита женски глас на френски.
	— Картината на Баския ли?
	— Да.
	— Всъщност — каза Натали, взряна във витрината — предпочитам Дюбюфе.
	— Имате добър вкус.
	Натали бавно се извърна и огледа четвъртото произведение на изкуството, което стоеше на сантиметри от нея на площад „Л’Ормо“. Тя бе стряскащо висока, толкова, че Натали трябваше да вдигне очи, за да срещне нейните. Не беше просто хубава, а професионално красива. До този миг Натали не бе осъзнавала каква е разликата.
	— Искате ли да я видите по-отблизо? — попита жената.
	— Моля?
	— Картината на Дюбюфе. Имам няколко минути преди следващия ми ангажимент. — Усмихна се и протегна ръка. — Простете, трябваше да ви се представя. Аз съм Оливия. Оливия Уотсън — добави тя. — Това е моята галерия.
	Натали прие протегнатата длан. Тя бе необичайно издължена, както и голата, гладка златиста ръка. Блестящи сини очи се взираха в нея от лице, което бе толкова безупречно, че изглеждаше почти нереално. На него бе изписано леко любопитство.
	— Вие сте Софи Антонов, нали?
	— Познаваме ли се?
	— Не. Но Сен Тропе е малък град.
	— Много малък — каза хладно Натали.
	— Живеем от другата страна на залива срещу вас и съпруга ви — обясни Оливия Уотсън. — Всъщност от нашата вила се вижда вашата. Може би някой път ще ни дойдете на гости.
	— Боя се, че мъжът ми е твърде зает.
	— Е, също като Жан-Люк.
	— Жан-Люк съпругът ви ли е?
	— Партньор — обясни Оливия Уотсън. — Казва се Жан-Люк Мартел. Може би сте чували за него. Вие и съпругът ви вечеряхте в един от неговите ресторанти в Париж преди две седмици. Той ви изпрати бутилка шампанско. — Погледна към Келър, който изглеждаше потънал в нещо, което четеше на мобилния си телефон. — Той също беше там.
	— Работи за мъжа ми.
	— А онзи? — Оливия Уотсън кимна към Ролан Жирар.
	— Той работи за мен.
	Блестящите сини очи се спряха пак на Натали. Тя бе разглеждала стотици снимки на Оливия Уотсън при подготовката си за първата им среща и въпреки това въздействието на красотата й все още бе шок за сетивата й. Сега тя леко се усмихваше. Това бе лукава усмивка, надменна. Беше напълно наясно какъв ефект имаше външността й върху другите жени.
	— Съпругът ви е колекционер на произведения на изкуството, нали? — каза тя.
	— Съпругът ми е бизнесмен, който цени изкуството — поправи я внимателно Натали.
	— Може би ще иска да посети галерията ми.
	— Той предпочита картини на стари майстори пред съвременните произведения.
	— Да, знам. Направи доста голямо впечатление в Лондон и Ню Йорк тази пролет. — Тя бръкна в дамската си чанта, извади визитка и я подаде на Натали. — Личният ми номер е отзад. Имам някои специални произведения, които смятам, че могат да заинтригуват съпруга ви. И моля ви, заповядайте на обяд във вилата ни този уикенд. Жан-Люк няма търпение да се запознае и с двама ви.
	— Със съпруга ми имаме други планове за този уикенд — хладно каза Натали. — Приятен ден, мадам Уилсън. Беше удоволствие да се запознаем.
	— Уотсън — извика тя, докато Натали се отдалечаваше. — Казвам се Оливия Уотсън.
	Все още стискаше визитката между палеца и показалеца си. Келър отиде при нея и я взе от ръката й.
	— Мадам Софи понякога не е в настроение. Не се тревожете, ще говоря с шефа от ваше име. — Подаде й ръка. — Аз съм Никола, между другото. Никола Карно.

	* * *

	Келър тръгна с Натали и Ролан Жирар обратно към площад „Лис“ и ги изпрати до очакващия ги майбах. Колата потегли от центъра след няколко секунди, сподиряна от завистливите погледи на туристи и местни. Когато остана сам, Келър пое през сергиите на пазара към отсрещната страна на площада и се качи на мотоциклета „Пежо Сатели“, който бе оставил там. Подкара на запад покрай залива на Сен Тропе, след това на юг към хълмовете на Вар, докато стигна в село Раматюел. То не се различаваше много от селото на семейство Орсати насред Корсика, рояк малки сиво-кафяви къщи, покрити с червени керемиди, накацали по хълмовете. Имаше и по-големи вили, скрити в залесените долини. Една от тях се наричаше „Ла Пасторал“. Келър се увери, че никой не го следи, преди да се доближи до желязната порта. Тя бе боядисана в зелено и изглеждаше доста страховита. Натисна бутона на домофона, а след това се обърна и се загледа в камиона за доставки, който се появи на пътя.
	— _Oui_? — чу се тънък металически глас миг по-късно.
	— _C’est moi_ — каза Келър. — Отвори шибаната врата.
	Алеята бе дълга и криволичеща, засенчена от борове и тополи. Свършваше в покрит с чакъл двор на голяма каменна вила с жълти капандури. Келър влезе във всекидневната, която бе преобразена в импровизиран оперативен център. Габриел и Пол Русо бяха приведени над един лаптоп. Русо отбеляза пристигането на Келър със сдържано кимване — все още бе твърде подозрителен към този талантлив служител на МИ6, който говореше френски като корсиканец и се чувстваше удобно в присъствието на престъпници. Габриел обаче се усмихна широко.
	— Добре изиграно, мосю Карно. Вземането на визитката бе хубав детайл.
	— Първите впечатления имат значение.
	— Така е наистина. Чуй това.
	Габриел набра нещо на клавиатурата на лаптопа и след няколко секунди прозвуча глас на жена, която крещеше гневно на френски. Беше идеален вулгарен френски, но с ясен английски акцент.
	— С кого говори тя?
	— Жан-Люк Мартел, разбира се.
	— Той как го прие?
	— Ще чуеш след минута.
	Келър премигна, когато от колоните забумтя гласът на Мартел.
	— Очевидно — каза Габриел — не е свикнал да му отказват.
	— Какъв е следващият ти ход?
	— Още една проява на високомерие. Всъщност няколко.
	Тонколоните утихнаха, след като Оливия Уотсън изстреля още една последна поредица вулгарности и прекъсна разговора. Келър отиде до множеството монитори и видя как майбахът завива към разкошна вила край морето. Една жена слезе от него и тръгна през просторните стаи, по чиито стени висяха картини на стари майстори. Излезе на терасата с изглед към басейна с размерите на лагуна. Там дремеше един мъж, чиято бледа кожа почервеняваше под безмилостната атака на слънцето. Жената му каза нещо в ухото, което микрофоните не можаха да уловят, и го поведе по стълбите към стая, в която нямаше камери. Келър се усмихна, когато вратата се затвори. Може би все пак имаше надежда за мадам Софи и мосю Антонов.


>>	29.
>>	Лазурният бряг, Франция

	Не беше вярно, че мадам Софи и мосю Антонов имат планове за този уикенд. Но с помощта на невидима ръка или като с магия, планове някак си се появиха. Щом слънцето залезе в идеалния петъчен следобед, по брега на залива Кавалер изникна цяла редица от автомобилни фарове като разкопчана диамантена огърлица. Колите прииждаха към портите на Вила Солей, която бе грейнала, искреше и пулсираше от толкова силна музика, че се чуваше чак от другата страна на залива, което бе и целта. Гостите идваха отдалече. Бяха актьори, писатели, аристократи и крадци. Синът на италиански производител на коли пристигна с цяла група полуголи жени, дойде и попзвезда, която не бе записвала хит, откакто музиката бе станала дигитална. Половината артистичен свят на Лондон беше там, както и контингент от Ню Йорк, за който се говореше, че е долетял с частен самолет през Атлантика за сметка на домакина. Имаше и много други, които по-късно щяха да признаят, че изобщо не бяха получавали покани. Тези по-нисши души бяха дочули за случката по обичайните канали — фабриката за клюки на Ривиерата, социалните мрежи — и бяха проправили пътека до позлатената врата на мосю Антонов.
	Ако той изобщо присъстваше тази вечер във вилата, то нямаше никаква следа от него. Всъщност нито един от гостите не можеше да потвърди, че наистина го е видял с очите си. Дори Джулиан Ишърууд, неговият съветник за произведения на изкуството, не бе в състояние да обясни къде се намира той. Ишърууд направи специален тур из впечатляващата колекция от картини на стари майстори във вилата за шепа гости, които проявиха интерес да я видят. После, също като всички останали, се напи до козирката. До полунощ бюфетът бе погълнат и жените плуваха голи в басейна и фонтаните. Имаше сбивания, публичен секс и заплаха за съд. Събудиха се стари съперничества, разпадаха се бракове и много изискани автомобили претърпяха щети. Всички бяха единодушни, че са си прекарали много добре.
	Но партито не свърши същата вечер, то продължи след кратка пауза и на следващия ден. В късния предобед колите отново задръстиха пътищата. Флотилия от бели яхти бе закотвена във водите край кея на Вила Солей, за която се грижеха плавателните съдове на мосю Антонов. Празненствата през втората вечер бяха още по-бурни от първата благодарение на факта, че повечето гости пристигнаха махмурлии или бяха все още пияни от предната нощ. Огромният брой охранители на мосю Антонов внимателно наблюдаваха картините и няколко от най-неуправляемите гости бяха изгонени от имота тихо и ефективно. И пак никой не успя да се здрависа с домакина или поне да го зърне. О, имаше една разведена американка на средна възраст с цвят на кожа за седло, която твърдеше, че го е забелязала да наблюдава партито като Великия Гетсби от частна тераса в горната част на палата, но тя бе доста подпийнала по това време и думите й бяха категорично отхвърлени. Огорчена, тя се опита неумело да сваля красив млад пилот от Формула 1 и после трябваше да се утеши с компанията на Оливър Димбълби. Двамата бяха видени да изчезват заедно в нощта, а ръката на Оливър била върху задните й части.
	В неделя имаше брънч с шампанско, след който и последните гости се пръснаха. Пострадалите, които бяха на собствен ход, стигнаха сами до вратата, припадналите и нереагиращите си тръгнаха по други начини. След това пристигна армия от работници и унищожи всички следи от разгула през уикенда. А в понеделник сутринта мосю Антонов и мадам Софи бяха на обичайното си място на терасата с изглед към басейна. Мосю беше потънал в таблета си, а мадам — в мислите си. Към пладне тя отиде в града, придружена от Ролан Жирар, и обядва с мосю Карно в ресторант на Старото пристанище, собственост на Жан-Люк Мартел. Оливия Уотсън се хранеше на няколко маси от тях с приятелка с почти равна на нейната красота. На тръгване мина покрай масата на мадам Софи, без да отрони и дума, без дори да я погледне, макар мосю Карно да беше сигурен, че е дочул анатомична вулгарност, която дори и той, мъж с лоша репутация, никога не смееше да произнесе.
	Последва ново парти следващия уикенд, по-малко, но също толкова разгулно, както и буйно пиршество през последващата седмица, което постави рекорд по оплаквания до жандармерията на Лазурния бряг. В този момент семейство Антонови обяви примирие и животът в залива Кавалер се върна към нещо като нормалност. През повечето време те бяха затворници във Вила Солей, макар няколко пъти и през двете седмици след сутрешната си тренировка на пътеката мадам Софи да ходи до Сен Тропе с майбаха си на пазар и за да обядва. Обикновено се хранеше с Ролан Жирар или мосю Карно, макар в два от случаите да бе видяна с висок, загорял от слънцето англичанин, който бе наел за лятото вила до планинското село Раматюел. Той имаше закръглена саркастична съпруга, която мадам Софи обожаваше.
	Семейството не бе единственото, отседнало във вилата. С тях имаше и дребна жена с тъмна коса, която леко накуцваше и се държеше като вдовица. И безличен мъж в края на средната възраст, който като че ли никога не обличаше едни и същи дрехи два пъти. И мъж със суров вид и сипаничаво лице, изглеждащ като човек, който непрекъснато става свидетел на насилствен акт. И французин, приличащ на професор, който усмърдяваше стаите на вилата с вечно запалената си лула. И мъж с прошарени слепоочия и зелени очи, който непрекъснато умоляваше французина да си намери друг порок, който не застрашава здравето на околните.
	Обитателите на вилата не даваха никакви признаци да се забавляват или да си почиват. Те бяха дошли в Прованс по много сериозна работа. Французинът с вид на професор и зеленоокият мъж бяха привидно равноправни партньори, но на практика французинът отстъпваше на колегата си по почти всички въпроси. Така например сновеше между Прованс и Париж, докато зеленоокият мъж направи няколко тайни пътувания до Тел Авив. Отиде също така до Лондон, където преговаря за условията на следващата фаза от операцията, и до Вашингтон, където бе сгълчан за бавната скорост, с която се движеше. Той прости на американския си партньор за лошото му настроение. Американците бяха свикнали да решават проблемите с натискане на бутон. Търпението не бе сред техните добродетели.
	Но зеленоокият мъж бе олицетворение на търпението, особено когато бе във вилата в Раматюел. Антиките на мосю Антонов и мадам Софи не го интересуваха. Той се бе фиксирал в красивата англичанка, която притежаваше галерията на площад „Л’Ормо“. С помощта на другите обитатели на вилата той я наблюдаваше денонощно. И с помощта на приятеля си в Америка подслушваше всеки неин телефонен разговор, четеше всяко нейно текстово съобщение и имейл.
	Очевидно беше, че тя ненавижда шумната нова двойка, която живееше от другата страна на залива Кавалер, ала въпреки това бе заинтригувана от тях. Най-вече се чудеше защо всяка треторазредна знаменитост в Южна Франция бе поканена във вилата на Антонови, а тя бе изключена от списъка с гости. Нейният почти съпруг мислеше по същия начин. Самият той бе знаменитост все пак. И то истинска, не като онези позьори, които се бяха намърдали в съмнителната орбита на Антонови. Скоро започна свое проучване за новия съсед и източника на значителните му доходи. И колкото повече неща чуваше, толкова повече се убеждаваше, че мосю Дмитрий Антонов е сродна душа. Инструктира своята почти съпруга да отправи още една покана. А тя отговори, че по-скоро би си прерязала вените, отколкото да прекара и минута в компанията на онова разглезено същество от другата страна на залива, или нещо подобно.
	Но зеленоокият мъж не бързаше. Той наблюдаваше всяко нейно движение и подслушваше и четеше цялата й електронна комуникация. А понякога се чудеше дали тя си струваше труда. Дали наистина бе момичето на мечтите му, или щеше да разбие оперативното му сърце? Дали щеше да му се предаде доброволно, или щеше да се наложи да упражни сила? Ако бе второто, той имаше сила в изобилие. По-точно — четиресет и осемте бели платна, които бе намерил в Свободната зона на Женева. Надяваше се да не се стига дотам. Разглеждаше я като картина, която отчаяно се нуждаеше от реставрация. Щеше да й предложи услугите си. И ако тя проявеше глупостта да му откаже, работата можеше да загрубее.
	До втората седмица на юли той бе видял и чул достатъчно. Националният празник бързо наближаваше, а след него щеше да започне пикът на туристическия сезон. Но как да хвърли мост над пропастта, която сам бе създал? Реши, че само официална покана щеше да свърши работа. Написа я сам с толкова прецизен почерк, че приличаше на напечатана с лазерен принтер, след това я даде на мосю Карно, за да я предаде в галерията на площад „Л’Ормо“.
	Той го направи в единайсет и петнайсет в един прекрасен провансалски предобед и до пладне на следващия ден получиха отговора, на който се надяваха. Жан-Люк Мартел, хотелиер, ресторантьор, производител на дрехи и бижута и международен търговец на наркотици, щеше да дойде на обяд във Вила Солей. А Оливия Уотсън, момичето на мечтите на Габриел, щеше да бъде с него.


>>	30.
>>	Лазурният бряг, Франция

	— Какво мислиш, скъпа? С оръжие или без?
	Михаил се наслаждаваше на отражението си в голямото огледало в дрешника. Бе облечен в тъмен ленен костюм — прекалено тъмен за случая и за времето, което бе топло дори по стандартите на Лазурния бряг — и снежнобяла официална риза, разкопчана до средата на гърдите. Само обувките, мокасини за хиляда и петстотин евро, които бе обул на босо, бяха напълно подходящи за случая. Златните им токи бяха в тон със златния часовник, който стоеше на китката му като някакъв барометър на погрешно място. Той бе ръчно изработен специално за него от човек в Женева и му излезе доста изгодно, само милион и половина.
	— Без оръжие — каза Натали. — Може да изпрати погрешното послание.
	Тя стоеше до него и се оглеждаше в същото огледало. Носеше бяла рокля без ръкави и повече бижута, отколкото бе необходимо за обяд в градината. Кожата й бе доста тъмна от прекаленото излагане на слънце. Смяташе, че не подхожда много на цвета на косата й, който бе изсветлен с няколко нюанса, преди да тръгне от Тел Авив.
	— Мислиш ли, че може да ни доскучае?
	— Кое?
	— Този живот.
	— Предполагам, че зависи от алтернативите.
	Точно тогава мобилният на Натали завибрира.
	— Какво има?
	— Мартел и Оливия са тръгнали от вилата си.
	Михаил погледна смръщено часовника си.
	— Трябваше да са тук преди двайсет минути.
	— Времето според ЖЛМ — каза Натали.
	Мобилният завибрира за втори път.
	— Сега пък какво има?
	— Казва, че сме хубава двойка.
	Натали целуна Михаил по бузата и излезе. Долу на сенчестата тераса трима прислужници от група „Алфа“ подреждаха масата за обяд с необичайна съсредоточеност. В другия край на терасата Кристофър Келър пиеше розе. Натали извади цигара „Марлборо“ от пакета му и се обърна към него на френски:
	— Не може ли веднъж поне да се престориш, че си малко нервен?
	— Всъщност нямам търпение да се срещна с него. Ето го.
	Натали погледна към хоризонта и видя два черни рейндж роувъра да обикалят залива, един за Мартел и Оливия и един за охраната им.
	— С охрана на обяд — каза тя с презрението на мадам Софи. — Колко селско. — След това запали цигара и я пуши известно време, без да се закашля.
	— Ставаш все по-добра.
	— Отвратителен навик.
	— По-добър от много други. Всъщност се сещам за няколко, които са далеч по-лоши. — Келър наблюдаваше приближаващите рейндж роувъри. — Наистина трябва да се успокоиш, мадам Софи. Това е парти все пак.
	— С Жан-Люк Мартел сме от един и същи район във Франция. Боя се, че ще ме погледне и ще види в мен еврейско момиче от Марсилия.
	— Ще види това, което ти искаш да види — каза Келър. — А и щом можеш да убедиш Саладин, че си палестинка, значи, можеш всичко.
	Натали потисна кашлицата си и се загледа в прислужниците от група „Алфа“, които довършваха трапезата.
	— Защо _свещи_? — промърмори тя. — Обречени сме.

	* * *

	През последните часове на подготовката за дългоочакваната среща между Жан-Люк Мартел и мосю Дмитрий Антонов се състоя необичайно разгорещен спор — Габриел и Пол Русо не можеха да се разберат за един на пръв поглед дребен детайл. По-специално — дали внушителната порта на Вила Солей да се отвори при пристигането на Мартел, или да остане затворена, като така му оставят още едно последно символично препятствие за преодоляване. Русо държеше на по-гостоприемен подход — Мартел бе страдал достатъчно, аргументира се той. Но Габриел не беше толкова опрощаващ и след няколко минути караници той надделя и портата остана затворена.
	— Ще го накараме да позвъни като всички останали — заяви Габриел. — За Михаил Мартел е на едно ниво с кухненската прислуга. Важно е да се държим с него по този начин.
	И така щеше да бъде. В един и двайсет и девет минути шофьорът на Мартел трябваше да натисне бутона на звънеца не веднъж, а два пъти, преди портите на Вила Солей да се отворят с негостоприемно скърцане. Ролан Жирар, в тъмен костюм и с вратовръзка, се пържеше бавно в собствен сос в огрения от слънцето двор със слушалка на ухото. Така че, когато слезе от задната седалка на колата си, Мартел видя първо лицето на агент на група „Алфа“, а не на домакина. Мартел бе облечен в бял костюм като на фигурка от сватбена торта, а неговата запазена марка — гъстата му коса, се развяваше от горещия вятър, който се зараждаше и умираше около танцуващите води на фонтана. Шест камери записаха пристигането му, а предавателят на Ролан Жирар улови напрегнат разговор за мястото на охранителите. Изглежда, Мартел искаше те да го придружат във вилата, ала Жирар отклони тази молба учтиво, но твърдо. Раздразненият гост се извърна и тръгна през двора с пъргавината на хищник, държеше се като бизнесмен с гангстерски корени или като хулиганстваща рокзвезда. Оливия на този етап вече бе в периферията на съзнанието му. Тя го следваше на няколко крачки отзад и като че ли вече бе подготвила извинение за неговото поведение.
	Антонови вече стояха под сянката на входния навес, сякаш позираха за снимка — и това наистина бе така. Посрещането бе разделено по полов признак. Мадам Софи приветства Оливия Уотсън, сякаш хладната им среща пред галерията никога не се бе състояла, а Мартел и Дмитрий Антонов си стиснаха ръцете като съперници, готови да се размажат на терена. През насилена усмивка гостът каза, че е чувал много за мосю Антонов и се радва най-накрая да се запознае с него. Направи го на английски, което показваше, че е наясно, че мосю Антонов не говори френски.
	— Вилата ви е великолепна. Но съм сигурен, че знаете историята й.
	— Казаха ми, че някога е била собственост на член на британското кралско семейство.
	— Имах предвид Иван Харков.
	— Всъщност това е една от причините, поради които се съгласих да отърва френското правителство от нея.
	— Познавали сте мосю Харков?
	— Боя се, че с Иван се движехме в много различни кръгове.
	— Аз го познавах доста добре — похвали се Мартел, докато вървеше до домакина си през основното помещение на вилата, следвани от мадам Софи и Оливия и наблюдавани от немигащите очи на камерите. — Семейство Харкови са идвали много пъти в моите ресторанти в Сен Тропе и Париж. Начинът, по който умря, бе ужасен.
	— Израелците стоят зад това. Поне така се говори.
	— Не е само слух — каза гостът.
	— Звучиш много уверено.
	— Малко неща се случват на Лазурния бряг, за които да не знам.
	Излязоха на терасата, където последният член на компанията ги чакаше сред колоните.
	— Жан-Люк Мартел, искам да се запознаеш с Никола Карно. Никола е най-близкият ми сътрудник и съветник. Той е от Корсика, но никой не е съвършен.

	* * *

	Във вилата край Раматюел Габриел наблюдаваше съсредоточено как Жан-Люк Мартел приема протегнатата му ръка. Последваха няколко напрегнати секунди, докато двамата мъже се измерваха с поглед, както правеха само хора, близки по произход, възпитание и цели. Очевидно Мартел видя нещо познато в мъжа със суров вид от остров Корсика. Представи мосю Карно на Оливия, а тя обясни, че вече са се срещали два пъти в галерията. Но Мартел като че ли не я чу — той се любуваше на бутилката розе от Бандол, която се бе запотила в кофата с лед. Одобрението му към виното не бе случайно. То беше много популярно в баровете и ресторантите му. Габриел бе поръчал такова количество, че в него можеше да плава кораб, пълен с хашиш.
	По предложение на мадам Софи те се настаниха на диваните и столовете в далечния край на терасата. Тя бе хладна и дистанцирана, просто наблюдател, също като Габриел. Той стоеше пред мониторите с леко килната настрани глава и подпрял брадичката си с ръка. Другата бе притисната към кръста му, който ужасно го болеше. Ели Лавон стоеше до него, а до Лавон бе Пол Русо. Те следяха тревожно как агент на група „Алфа“ в безупречна бяла туника вади празна бутилка розе от кофата с лед и успешно я заменя с пълна. Мадам Софи тихо го инструктира да им донесе мезета. И това той направи без произшествия или поражения. Облекчен, Пол Русо напълни лулата си и издиша облак дим към екраните. Мадам Софи също изглеждаше облекчена. Тя запали цигара „Житан“ и с палеца и безимения си пръст дискретно махна частичка тютюн от върха на езика си.
	Разговорът бе учтив, но предпазлив, точно какъвто Габриел искаше. Водеше се на английски заради Дмитрий Антонов, макар от време на време да го оставяха в неведение, след като преминаваха на френски. Той не се обиждаше. Всъщност като че ли се наслаждаваше на мълчанието, защото така си почиваше от настойчивите въпроси на Мартел за бизнеса му. Обясни, че е спечелил много пари от търговия с руски стоки и е успял да осребри вложенията си преди голямата рецесия и срива на цените на петрола. Наскоро бе започнал много начинания на Запад и в Азия. Каза, че някои от тях са се оказали доста доходоносни.
	— Очевидно — кимна Мартел, оглеждайки се наоколо.
	Мосю Антонов само се усмихна.
	— В какво инвестираш?
	— Обичайното — отвърна той уклончиво. — Най-вече удовлетворявам страстта си към изкуството.
	— С Оливия ще се радваме да видим колекцията ти.
	— Може би след обяда.
	— Наистина трябва да видиш и нейните картини. Има изключителни творби.
	— Непременно.
	— Кога? — попита Мартел.
	„Утре“ — каза Габриел към екраните и няколко секунди по-късно Дмитрий Антонов заяви:
	— Ще се отбия утре, ако е удобно.
	След това се преместиха на масата за обяд. Тук Габриел също не бе пестил средства и не бе оставил нищо на случайността. Беше наел прочут готвач от виден парижки ресторант, докарвайки го с частен самолет в Прованс за случая. Мадам Софи бе избрала менюто: глазирани картофи с черен хайвер, тапиока и билки; ленти от жълтопера риба тон с авокадо, пикантни репички и джинджифилова марината; диви миди с карамелизиран карфиол и емулсия от каперси и стафиди; черен морски костур с ядки и семена в сладко-кисел сос. Мартел бе впечатлен и поиска да се запознае с готвача. Мадам Софи запали нова цигара и възрази, че на готвача и неговия персонал не им е позволено да напускат кухнята.
	По време на десерта разговорът се насочи към политиката. Изборите в Америка, войната в Сирия, терористичните атаки на ИДИЛ в Европа. При споменаването на исляма Мартел изведнъж се оживи. Франция такава, каквато я познаваха, вече не съществуваше, просъска той. Скоро щеше да бъде поредната територия на Арабския свят. Според Габриел това бе доста убедителна актьорска игра, но Оливия като че ли не смяташе така. Тя бе отегчена и попита мадам Софи дали не може да изпуши една от нейните цигари „Житан“.
	— Жан-Люк има много категорично мнение за малцинствата във Франция — сподели тя. — Иска ми се да му напомня, че ако не бяха арабите и африканците, нямаше кой да мие чиниите в ресторантите му или да сменя чаршафите в хотелите му.
	Мадам Софи даде да се разбере само с изражението на лицето си, че намира темата за безвкусна. Поиска от прислужниците от група „Алфа“ да донесат кафето. Вече наближаваше пет часът. Всички се съгласиха, че обиколката за разглеждане на картините ще трябва да се отложи за друг път, макар да видяха няколко от тях, докато минаваха бавно през огромните дневни стаи и розовите коридори, наблюдавани от камери.
	— Наистина ли смяташ утре да дойдеш в галерията? — попита Оливия, когато спря, за да се полюбува на две картини с пейзажи на венецианските канали от Гуарди.
	— Напълно — потвърди Дмитрий Антонов.
	— Свободна съм в единайсет.
	„Следобед ще е по-добре“ — каза Габриел към екраните и след това Дмитрий обясни, че има няколко важни телефонни разговора предобед и би предпочел да посети галерията следобед.
	— Ако е удобно.
	— Удобно е.
	— Мосю Карно ще направи необходимата организация. Мисля, че той има номера ти.
	Семейство Антонови се сбогуваха с гостите си под навеса на пътната врата, който вече не пазеше сянка, а бе огрян от изящна оранжева светлина. Миг по-късно те пак бяха на терасата и гледаха как черните рейндж роувъри препускат към вилата от другата страна на залива Кавалер. Скоро мобилният на мадам Софи избръмча.
	— Какво пише? — попита съпругът й.
	— Били сме перфектни.
	— Забавлявали ли са се?
	— Мартел е убеден, че си търговец на оръжие, който се представя за легитимен бизнесмен.
	— А Оливия?
	— Няма търпение за утре.
	Усмихнат, Дмитрий Антонов съблече костюма и слезе в басейна да поплува. Мадам Софи и мосю Карно го гледаха от терасата, докато допиваха останалото розе. Телефонът на Софи потрепери, когато получи ново съобщение.
	— Сега пък какво? — попита мосю Карно.
	— Очевидно Мартел смята, че приличам на еврейка. — Запали нова цигара и се усмихна. — Саладин каза същото.


>>	31.
>>	Сен Тропе, Франция

	В десет часа на следващата сутрин площад „Л’Ормо“ беше пуст, на него имаше само един мъж в края на средната възраст, който миеше ръцете си под тънката струйка на извора. Оливия си помисли, че го е виждала в града веднъж или два пъти преди това, но когато го огледа по-добре, реши, че бърка. Калдъръмът стопли обутите й в сандали нозе, докато пресичаше площада към галерията. Извади ключовете от дамската си чанта, отключи дървената външна врата и влезе в задушния вестибюл. След това отвори силно охраняваната стъклена врата, влезе и изключи алармата. Затвори след себе си и вратата се заключи автоматично.
	В галерията бе мрачно и хладно — истински отдих от горещината навън. В личния си офис Оливия прещрака ключ, който вдигна щорите и охранителните решетки. След това по навик се качи горе в изложбените зали, за да се увери, че нищо не липсва. Лихтенщайн, Баския и Дюбюфе, изложени на витрината, бяха само върхът на айсберга на наличното в галерията. Значителната й професионална колекция включваше творби от Уорхол, Туомбли, Де Кунинг, Герхард Рихтер и Полък, както и много френски и испански съвременни художници. Тя бе купувала мъдро и бе създала надеждна клиентела сред мегабогатите на Лазурния бряг — мъже като Дмитрий Антонов, помисли си тя. Това бе невероятно постижение за жена без университетско образование, която не беше стъпвала и в училище по изкуства. А като си помислеше, че само преди няколко години управляваше малка галерия, продавайки драсканиците на местни художници на потни туристи, които слизаха от круизните кораби и автобусите. Понякога си позволяваше да си въобразява, че е стигнала дотук в резултат на решителността и бизнес нюха си, но знаеше каква е истината. Това бе дело на Жан-Люк Мартел. Оливия бе публичното лице на галерията и тя носеше нейното име, но бе купена и платена от Жан-Люк Мартел. Също като нея самата.
	След като установи, че колекцията й е непокътната, слезе долу и завари рецепционистката си Моник да приготвя капучино с кафе автомата. Тя бе кльощаво плоско момиче на двайсет и четири, оживяла балерина на Дега. Вечер работеше като салонен управител в един от ресторантите на Жан-Люк. Изглеждаше като човек, който си бе легнал в малките часове. При Моник случаят най-често беше такъв.
	— А за теб? — попита тя, докато последните капки горещо мляко се изтичаха с гъргорене в чашата й.
	— Ако обичаш.
	Моник подаде на Оливия кафето и направи ново за себе си.
	— Някакви уговорки за тази сутрин?
	— Не би ли трябвало ти да ми кажеш?
	Момичето леко присви очи.
	— Кой беше този път? — попита Оливия.
	— Американец. _Толкова_ е сладък. От някакъв град във Вирджиния. — От устата на Моник това прозвуча като най-екзотичното и чувствено място на света. — Отглежда коне.
	— Мислех, че мразиш американците.
	— Разбира се. Но този е много богат.
	— Ще го видиш ли пак?
	— Може би тази вечер.
	Или може би не, помисли си Оливия. И тя някога беше момиче като Моник. А може би все още беше.
	— Ако си погледнеш календара — каза тя, — съм сигурна, че ще откриеш, че хер Мюлер ще дойде в единайсет.
	Моник се намръщи.
	— Хер Мюлер обича да ми оглежда циците.
	— И моите.
	Всъщност хер Мюлер обичаше да оглежда повече Оливия, отколкото картините й. И не беше само той. Външността й бе професионално оръжие, ала понякога водеше до чисто губене на време. Богатите мъже — а и не толкова богатите — си уговаряха срещи в галерията само за да прекарат няколко минути в нейно присъствие. Някои имаха дързостта да й отправят предложения. Други напускаха внезапно, без дори да я известят за истинските си намерения. Тя отдавна се бе научила да излъчва недостъпност. Макар практически да бе неомъжена, тя бе момичето на ЖЛМ. Всички във Франция го знаеха. Все едно бе написано на челото й.
	Моник седна зад стъкленото си бюро. На него имаше само телефон и календар за записване на уговорките. Оливия не би й доверила нещо повече. За целия бизнес на галерията и за административните дела се грижеше самата тя, с помощта на Жан-Люк. А Моник бе странен екземпляр, който, ако бъде правилно мотивиран, можеше и да успее да вдигне телефона. Не Оливия, а Жан-Люк я бе назначил в галерията. Оливия бе почти сигурна, че двамата са любовници. Тя не мразеше Моник. Всъщност малко я съжаляваше. Това нямаше да свърши добре. Никога не свършваше добре.
	Хер Мюлер закъсня с десет минути, което не бе типично за него. Беше дебел и червендалест и миришеше на снощно вино. Скорошен сблъсък с пластичен хирург в Цюрих го бе оставил с вечно учудено изражение. Той се интересуваше от картини на американския художник Филип Гъстън. Подобна творба наскоро бе закупена за двайсет и пет милиона в Америка. Хер Мюлер се надяваше да купи картината на Оливия за петнайсет. Оливия му отказа.
	— Но аз трябва да я видя! — възкликна той, докато се взираше безсрамно в деколтето й.
	— Тогава ще трябва да намерите още пет милиона.
	— Нека да ти отговоря утре. Междувременно не позволявай никой друг да я види.
	— Всъщност възнамерявам да я покажа този следобед.
	— По дяволите! На кого?
	— Стига, хер Мюлер, това би било недискретно.
	— Да не е на онзи тип Антонов?
	Тя мълчеше.
	— Бях на парти в неговата вила наскоро. Едвам оцелях. Други нямаха моя късмет. — Той задъвка вътрешността на устната си. — Шестнайсет. И това е последното ми предложение.
	— Ще рискувам с мосю Антонов.
	— Знаех си!
	В дванайсет и половина Оливия го отпрати навън в пладнешката жега. Когато отново влезе вътре, видя на телефона върху бюрото си, че има няколко съобщения от Жан-Люк. Щял да отиде с хеликоптера си до Ница, където цял следобед имал срещи. Тя се опита да му върне съобщение, но не получи отговор. Предполагаше, че вече е във въздуха. Остави телефона на бюрото си. Няколко секунди по-късно той звънна. Оливия не разпозна номера. Въпреки това прие обаждането и вдигна телефона към ухото си.
	— _Bonjour._
	— Мадам Уотсън?
	— Да.
	— Обажда се Никола Карно. Вчера заедно обядвахме…
	— Да, разбира се. Как сте?
	— Чудех се дали все още имате време да покажете на мосю Антонов колекцията си.
	— Разчистила съм графика си — излъга тя. — Кога би искал да дойде?
	— Става ли в два часа?
	— В два е идеално.
	— Трябва преди това да се отбия, за да огледам.
	— Моля?
	— Мосю Антонов много внимава за безопасността си.
	— Уверявам ви, че в галерията ми е напълно безопасно.
	Настъпи мълчание.
	— Кога бихте искали да дойдете? — попита Оливия раздразнено.
	— В момента съм свободен, ако и вие сте…
	— Сега е добре.
	— Чудесно. О, още нещо, мадам Уотсън.
	— Да?
	— Рецепционистката ви.
	— Моник? Какво за нея?
	— Пратете я да свърши нещо, което ще я задържи извън галерията за няколко минути. Бихте ли го направили, мадам?

	* * *

	Минаха пет минути, преди рецепционистката най-накрая да излезе от галерията. Тя спря в пещта, която представляваше площадът, и премести поглед наляво и надясно. След това мина като насън покрай масата на Келър в съседното кафене, а ръцете й висяха край тялото като увехнали дълги цветни стъбла. Той написа бързо съобщение на мобилния си телефон и го изпрати в тайната квартира в Раматюел. Отговорът пристигна веднага: „Хеликоптерът на Мартел е на изток от Кан. Продължавай според плана“.
	Като добър агент на терен, Келър бе платил сметката предварително. Стана, отиде до галерията и натисна силно звънеца. Нямаше отговор. Помисли си, че отмъщението е справедливо. Звънна втори път. Резето се отвори с тракане и той влезе вътре.

	* * *

	В него имаше нещо различно. Оливия изведнъж прозря това. Външно бе същото ловко и безразлично същество, с което бе обядвала във вилата на Антонови — мъж, който не говореше много и функциите му бяха неясни, — ала сега поведението му се беше променило. Ненадейно беше станал много уверен в себе си и в правотата на това, за което работеше. Прекоси галерията, свали слънчевите си очила и ги сложи на главата си. Усмивката му бе сърдечна, но сините му очи бяха съвсем делови. Обърна се към нея, без да й подава ръка за поздрав.
	— Боя се, че има лека промяна в плана. Мосю Антонов няма да може да дойде.
	— Защо?
	— Дребен проблем, който изисква незабавно решение. Нищо сложно обаче. Няма причини за тревога. — Изрече всичко това на френски с корсикански акцент и със същата незаплашителна усмивка.
	— Тогава защо ми се обадихте? И защо — попита Оливия — сте тук?
	— Защото някои приятели на мосю Антонов изпитват интерес към вашата галерия и биха искали да поговорим насаме.
	— Какъв интерес?
	— Става въпрос за последните ви трансакции. Те бяха много печеливши, но някак си необичайни.
	— Трансакциите на тази галерия — каза тя хладно — са поверителни.
	— Не толкова поверителни, колкото си мислите.
	Оливия усети как лицето й пламна. Отиде бавно до бюрото на Моник и вдигна слушалката на телефона. Ръката й трепереше, докато набираше.
	— Не си прави труда да се обаждаш на съпруга си, Оливия. Той няма да отговори.
	Тя рязко вдигна поглед. Мъжът беше произнесъл тези думи не на френски, а на английски с британски акцент.
	— Той не ми е съпруг — чу се да казва тя.
	— О, да, забравих. Все още е във въздуха — продължи той. — Някъде между Кан и Ница. Но сме взели допълнителни предохранителни мерки и блокираме всичките му входящи обаждания.
	— Ние?
	— Британското разузнаване — отвърна мъжът спокойно. — Не се тревожи, Оливия, ти си в много добри ръце.
	Тя притисна слушалката към ухото си и чу записа на гласовата поща на Жан-Люк.
	— Остави телефона, Оливия, и си поеми дълбоко дъх. Нищо няма да ти направя, тук съм, за да помогна. Приеми ме като своя последен шанс. На твое място бих приел.
	Тя върна слушалката на мястото й.
	— Добро момиче — каза мъжът.
	— Кой си ти?
	— Казвам се Никола Карно и работя за мосю Антонов. Важно е да запомниш това. А сега си занеси чантата, телефона и ключовете в красивия си рейндж роувър. И моля те, побързай, Оливия. Нямаме много време.


>>	32.
>>	Раматюел, Прованс

	Рейндж роувърът бе на обичайното си място, паркиран неправилно пред ресторанта на Жан-Люк на Старото пристанище. Оливия се качи зад волана и следвайки указанията, пое на запад покрай залива на Сен Тропе. На два пъти поиска от него да й обясни защо галерията й представляваше такъв интерес за британското разузнаване, че да се налага подобна сложна измама. И той на два пъти коментира пейзажа и времето с маниера на Никола Карно, приятеля на мосю Дмитрий Антонов.
	— Как се научи да говориш по този начин?
	— Как?
	— Като корсиканец.
	— Леля ми Беатрис е от Корсика. Ще изпуснеш завоя.
	— Накъде?
	Той посочи отбивката за Гасен и Раматюел. Тя зави рязко наляво и миг по-късно те вече се движеха на юг през неравния пейзаж, разделящ залива от Кавалер.
	— Къде ме водиш?
	— На среща с някои приятели на мосю Антонов, разбира се.
	Тя се предаде и продължи да кара мълчаливо. Никой от тях не проговори, докато не подминаха Раматюел. Той я насочи към по-малък страничен път и после към входа на вила. Портата бе отворена, явно ги очакваха. Тя паркира в двора и изгаси двигателя.
	— Не е толкова хубава като Вила Солей — каза мъжът, — ала ще видиш, че е много удобна.
	Изведнъж до колата откъм вратата на Оливия се появи мъж. Тя го позна, беше го видяла тази сутрин на площад „Л’Ормо“. Помогна й да слезе от рейндж роувъра и с едно движение на ръката я насочи към входа на вилата. Мъжът, когото тя познаваше като Никола Карно — онзи, който говореше френски като корсиканец и английски с превзет акцент от Уест Енд, — вървеше до нея.
	— И той ли е от британското разузнаване? — попита тихо тя.
	— Кой?
	— Този, който ми отвори вратата.
	— Не видях никого.
	Оливия се огледа, мъжът наистина бе изчезнал. Може да е бил и халюцинация. Заради жегата е, помисли си тя. От нея определено й се виеше свят.
	Когато наближиха сградата, вратата се отвори рязко и от нея излезе Дмитрий Антонов.
	— Оливия! — възкликна той, сякаш бе най-старата му приятелка на света. — Много съжалявам за неудобството, но се боя, че нямаше как да се избегне. Заповядай вътре и се настанявай. Всички са тук. Те нямат търпение най-накрая да се запознаят с теб на живо.
	Каза всичко това на английски с руски акцент. Оливия не бе сигурна дали бе автентичен, или играеше. В този момент тя не бе сигурна дори в земята под краката си.
	Последва го през входното антре и през една арка, която водеше към всекидневната. Тя бе уютно обзаведена, по стените й висяха много платна.
	Всичките бяха празни.
	Краката на Оливия омекнаха. Мосю Антонов я подхвана и я побутна напред.
	Имаше още трима мъже. Единият бе висок, красив, изискан и без съмнение англичанин. Говореше нещо на френски на омачкан тип в сако от туид, който приличаше на изваден от магазин за антики. Разговорът им секна, когато Оливия влезе, а лицата им се обърнаха към нея като слънчогледи към зората. Третият мъж обаче сякаш изобщо не забеляза пристигането й. Той се взираше в едно от празните платна, подпрял с ръка брадичката си, свел леко глава встрани. Платното бе еднакво по размери с останалите, но бе подпряно на статив. Мъжът изглеждаше спокоен пред него, забеляза Оливия. Той бе среден на ръст, с нормална фигура. Косата му бе късо подстригана и посивяла на слепоочията. Очите му, впити решително в платното, имаха неестествен зелен нюанс.
	— Мисля — каза той най-накрая, — че това е любимото ми. Рисунъкът е невероятен, а използването на цветовете и светлината са ненадминати. Завиждам на палитрата му.
	Мъжът изстреля всичко това наведнъж на френски с непознат за Оливия акцент. Беше странна смесица, леко немски с малко италиански. Той все още се взираше в картината. Позата му оставаше непроменена.
	— Първия път, когато я видях — продължи той, — си помислих, че наистина е уникална. Но грешах. Изглежда, че такива картини са специалитет на галерията ти. Всъщност, доколкото разбирам, ти си превзела пазара на чисто белите платна. — Зелените му очи най-накрая се обърнаха към нея. — Поздравления, Оливия. Това е голямо постижение.
	— Кой си ти?
	— Аз съм приятел на мосю Антонов.
	— И ти ли си от британското разузнаване?
	— Боже, не. Но той е — каза мъжът и посочи към изискания англичанин. — Всъщност това е шефът на Секретната разузнавателна служба, която понякога се нарича МИ6. Името му преди бе държавна тайна, но времената се промениха. Понякога дава интервюта и позволява да го снимат. Някога това би било ерес, но вече не е.
	— А той? — попита тя, кимайки към омачкания тип в туида.
	— Французин — обясни зеленоокият мъж. — Той е шеф на нещо, което се нарича група „Алфа“. Може би си чувала името. Централата й в Париж наскоро беше взривена и няколко от служителите му загубиха живота си. Както може да очакваш, той е заинтересован да намери мъжа, който го направи. И иска да му помогнеш.
	— Аз? — възкликна тя невярващо. — Как?
	— Ще стигнем и до това след малко. А що се отнася до моята принадлежност — обясни той, — аз не съм един от тях. Аз съм от място, за което не искаме да говорим.
	Точно тогава тя най-накрая успя да разпознае акцента му.
	— Ти си от Израел.
	— Боя се, че да. Но да се върнем на важната тема — добави бързо мъжът, — а това си ти и галерията ти. Тя не е истинска галерия, нали, Оливия? О, от време на време продаваш по някоя картина, като онази на Гъстън, която се опитваше да пробуташ на бедния хер Мюлер тази сутрин за неприличната цена от двайсет милиона евро. Но галерията е най-вече пералня за печалбите от истинския бизнес на Жан-Люк Мартел. А това са наркотиците.
	В стаята се възцари тежка тишина.
	— Сега е моментът — каза зеленоокият мъж, — в който ти ми казваш, че твоят… — Той се спря. — Извини ме, но съм маниак на тема детайли. Как _наричаш_ Жан-Люк?
	— Той е моят партньор.
	— Партньор? Колко неприятно.
	— Защо?
	— Защото думата _партньор_ предполага бизнес отношения.
	— Мисля, че бих искала да се обадя на адвоката си.
	— Ако го направиш, ще пропилееш единствената възможност да се спасиш. — Мъжът замълча, сякаш за да прецени въздействието на думите си. — Галерията ти е малка, но важна част от огромно престъпно начинание. Нейният бизнес са наркотиците. Наркотици, които идват основно от Северна Африка. И минават през ръцете на терористична група, която се нарича „Ислямска държава“. Жан-Люк Мартел е дистрибутор на тези наркотици тук, в Западна Европа. Той прави бизнес с ИДИЛ. Независимо дали е наясно, или не, помага за финансирането на техните операции. Което означава, че ти също го правиш.
	— Пожелавам ти късмет да докажеш това във френски съд.
	Мъжът за пръв път се усмихна. Усмивката му бе мимолетна и хладна.
	— Демонстрация на смелост — каза той с подигравателно възхищение, — но все още не си отрекла бизнеса на съпруга си.
	— Той не ми е съпруг.
	— О, да — каза той презрително, — забравих.
	Същите думи бе изрекъл и мъжът на име Никола Карно в галерията.
	— А що се отнася до това да се обадиш на адвоката си — продължи израелецът, — няма да е необходимо. Поне засега. Виждаш ли, Оливия, в тази стая няма полицаи. Ние сме разузнавачи. Нямаме нищо против полицията обаче, имай го предвид. Те си вършат тяхната работа, а ние — нашата. Те разкриват престъпления, а нашият занаят е информацията. Ти я имаш, а ние се нуждаем от нея. Това е твоята пролука, Оливия. Това е единствената ти възможност. Ако бях твой адвокат, бих те посъветвал да се възползваш от нея. Това е най-добрата сделка, която някога ще сключиш.
	Пак настъпи тишина, този път за по-дълго време.
	— Съжалявам — каза тя накрая, — но не мога да ви помогна.
	— Не можеш или не искаш, Оливия?
	— Не знам нищо за бизнеса на Жан-Люк.
	— Четиресет и осемте празни платна, които намерих в Свободната зона на Женева, показват, че знаеш. Те са пратени там от галерия „Оливия Уотсън“ и това означава, че обвиненията ще бъдат повдигнати срещу теб, не срещу него. И какво мислиш, че ще направи твоят _партньор_? Дали ще застане пред куршума заради теб? — Той поклати бавно глава. — Не, Оливия, няма. От всичко, което научих за Жан-Люк Мартел, си правя извода, че той не е такъв тип човек.
	Тя не отговори.
	— Е, ще ни помогнеш ли?
	Оливия поклати отрицателно глава.
	— Защо?
	— Защото, ако го направя — обясни равно тя, — Жан-Люк ще ме убие.
	Израелецът отново се усмихна. Този път усмивката му изглеждаше искрена.
	— Да не би да казах нещо смешно? — попита тя.
	— Не, Оливия, ти ми каза истината. — Зелените му очи се откъснаха от лицето й и се спряха пак на празното платно. — Какво виждаш, когато го погледнеш?
	— Виждам нещо, което Жан-Люк ме накара да направя, за да запазя галерията си.
	— Интересно тълкувание. А знаеш ли аз какво виждам?
	— Какво?
	— Виждам теб без Жан-Люк.
	— Как изглеждам?
	— Ела тук, Оливия. — Той отстъпи от платното. — Виж сама.


>>	33.
>>	Раматюел, Прованс

	Празните платна бяха махнати от стените и статива и тъмнокоса жена на около трийсет и пет мълчаливо сервира разхладителни напитки. Оливия бе поканена да седне. След това й бяха представени спретнатият англичанин и неговият омачкан френски партньор. Имената им бяха достатъчно познати. Както и лицето на зеленоокия израелец. Оливия беше сигурна, че го е виждала някъде и преди, но не можеше да си спомни къде. Той й се представи само като Гидеон и закрачи бавно из стаята, докато останалите седяха и се потяха в безмилостната жега. В ъгъла монотонно жужеше вентилатор, който едва разхлаждаше. Огромни мухи влизаха и излизаха през отворените френски прозорци. Изведнъж израелецът спря и със светкавично движение на лявата си ръка улови една от тях във въздуха.
	— Харесваше ли ти? — попита той.
	— Кое?
	— Да виждаш лицето си по кориците на списания и на билбордове.
	— Не е толкова привлекателно, колкото изглежда.
	— Нима?
	— Е, поне невинаги.
	— Ами партитата и модните ревюта?
	— За мен това беше работа. А и партитата — въздъхна тя — след известно време станаха доста досадни.
	Мъжът изхвърли уловената муха навън в градината, обърна се и огледа изпитателно Оливия.
	— Тогава защо избра такъв живот?
	— Не съм. Той ме избра.
	— Била си открита от някого?
	— Може и така да се каже.
	— Станало е, когато си била на шестнайсет, нали?
	— Сигурно си прочел статиите за мен.
	— С огромен интерес — призна израелецът. — Явила си се на прослушване за малка роля в исторически филм, сниман на брега в Норфък. Не си я получила, ала един от екипа на продукцията ти е предложил да станеш модел. И ти си решила да зарежеш ученето, за да отидеш в Ню Йорк и да градиш кариера. Надявала си се до осемнайсет вече да бъдеш един от най-горещите модели в света. — Той млъкна, след това попита: — Да не пропускам нещо?
	— Всъщност много.
	— Например?
	— Ню Йорк.
	— А защо не продължиш историята оттам? — предложи мъжът.
	Оливия разказа, че в мегаполиса било истински ад. След като подписала договор с известна агенция, била настанена в апартамент в Уест Сайд в Манхатън заедно с още осем момичета, които спели на смени на двуетажните легла. През деня я пращали на „срещи“ с потенциални клиенти и млади фотографи, които се опитвали да пробият в бизнеса. Ако имала късмет, фотографът се съгласявал да й направи няколко пробни снимки, които да сложи в портфолиото си. Ако не, се връщала в претъпкания апартамент да се бори с хлебарки и мравки. Вечер заедно с другите момичета си намирала работа в нощни клубове, за да изкара малко пари. Два пъти била насилена. След втория път окото й било насинено и не можела да работи почти месец.
	— Ала си продължила да се бориш — вметна израелецът.
	— Така беше.
	— Какво се случи след Ню Йорк?
	— Случи се Фреди.
	Фреди Мансур, обясни тя, бил най-добрият агент в бизнеса, истински хищник. Той я завел в Париж, после и в леглото си. Започнал да й дава да пуши трева, а след това и кока, за да заспива по-лесно. Гладувала всекидневно, ужасно отслабнала и скоро станала само кожа и кости. Когато била гладна, пушела или шмъркала по една линия. Фреди наричал това „диета за модели“.
	— И най-странното беше, че проработи. Колкото по-слаба ставах, толкова по-добре изглеждах. Вътрешно бавно умирах, но камерата ме обичаше. Както и рекламодателите.
	— Станала си супермодел, така ли?
	— Дори не се доближавах до това, но печелех доста. Както и Фреди. Той вземаше една трета от доходите ми. Така правеше и с постъпленията на всички останали момичета, с които се занимаваше.
	— И спеше с тях?
	— Нека просто кажем, че връзката ни не беше моногамна.
	Когато навършила двайсет и шест, кльощавината, с която я свързвали, излязла от мода и звездата й започнала да залязва. Поработила все пак няколко години на модния подиум, където високата й фигура още се търсела. Но трийсетият й рожден ден се оказал вододелът в кариерата й, ангажиментите й ужасно намалели и на трийсет и три Фреди я посъветвал, че е време да напусне професията. Отначало го направил внимателно, ала когато тя започнала да се противи, той прекъснал и деловата, и сексуалната връзка с нея, и я изхвърлил на улицата. Така на Христова възраст тя се оказала безработна, необразована и без перспективи.
	— Но поне си била осигурена — каза израелецът.
	— Не толкова…
	— Какво направи със спечелените пари?
	— Идваха и си отиваха.
	— За дрога ли?
	— И за други неща.
	— Пристрасти ли се към наркотиците?
	— Нуждаех се от тях. Боя се, че Фреди ми създаде някои скъпи навици.
	— И какво предприе?
	— Това, което всяка жена в моето положение би направила. Събрах си багажа и заминах за Сен Тропе.
	С това, което било останало от спестяванията й, си наела вила на хълмовете. „Беше по-скоро барака, недалеч оттук“, поясни тя. Купила си скутер втора употреба и прекарвала дните си на плажа Пампелон, а вечерите — в клубовете и дискотеките в града. Естествено, там срещала много мъже — араби, руснаци, млади и стари европейци… Позволила на някои от тях да я отведат в леглата си срещу подаръци и пари, което я накарало да се почувства като проститутка. Но най-вече търсела подходящ партньор, някого, който да плаща за начина на живот, на който била свикнала. Някого, когото поне можела да понася. Скоро установила, че е дошла на погрешното място, и тъй като парите й застрашително намалявали, се хванала на работа в малка галерия, собственост на британски имигрант. След това съвсем случайно срещнала мъжа, който щял да промени живота й.
	— Жан-Люк Мартел?
	Тя се усмихна горчиво.
	— И къде го срещна?
	— На парти, естествено. Жан-Люк непрекъснато ходеше по партита. Всъщност той _беше_ самото парти.
	Обясни, че в действителност не се срещали за първи път. Запознали се на Седмицата на модата в Милано, но Жан-Люк тогава бил със съпругата си и дори не погледнал Оливия в очите, когато се ръкували. На втората им среща обаче бил изпълнен с оптимизъм вдовец и напълно готов за игра. И Оливия се влюбила лудо в него.
	— Аз бях Розмари, той беше Дик. Бях влюбена до безпомощност.
	— Розмари и Дик?
	— Розмари Хойт и Дик Дайвър. Те са герои от…
	— Знам кои са, Оливия. И се ласкаеш, като се сравняваш с нея.
	Думите му й подействаха като плесница. Лицето й пламна.
	— Той даваше ли ти подаръци и пари като другите?
	— Жан-Люк нямаше нужда да плаща на момичетата. Той изглеждаше невероятно добре, имаше успешен бизнес. Той беше…
	— И какво предполагаш, че е видял в теб?
	— И аз някога го питах същото.
	— И какво ти отговори?
	— Смяташе, че двамата сме добър екип.
	— Значи, е било партньорство от самото начало?
	— Донякъде…
	— Говорили ли сте за брак?
	— Аз да, но Жан-Люк не изпитваше интерес. Карали сме се ужасно за това. Казвах му, че няма да пропилея най-хубавите години от живота си като любовница, че искам да се омъжа за него и да имам деца. Накрая стигнахме до компромис.
	— Какъв?
	— Даде ми нещо друго в замяна на брак и деца.
	— Какво?
	— Галерия „Оливия Уотсън“.


>>	34.
>>	Раматюел, Прованс

	Оливия бе свикнала мъжете да я попиват с очи, изпълнени с желание. Знаеше, че повечето са готови на всичко и биха платили висока цена, за да я вкарат в леглото си. Тримата мъже около нея сега — британският шпионин, френският таен полицай и израелецът с неизвестна принадлежност и смътно познато лице — също се взираха в нея, но по коренно различна причина. Те изглеждаха неподатливи към магията на външността й. За тях тя не бе обект на възхищение, а средство за постигането на определена цел. Цел, която все още не бяха сметнали за необходимо да й разкрият. Тя изобщо не бе сигурна, че я харесват. В същото време изпита облекчение, че такива мъже все пак съществуваха.
	_Галерия „Оливия Уотсън“…_
	Обясни, че името е било идея на Жан-Люк. Тя искала да окачат табела с известните вече инициали ЖЛМ над вратата на галерията, но Жан-Люк настоял да носи нейното име. Дал й парите, за да купи изящната стара сграда на площад „Л’Ормо“, и след това финансирал покупката на световна колекция от съвременно изкуство. Оливия смятала да придобива картини по един по-бавен и скромен начин, поставяйки специален акцент върху средиземноморските художници, ала Жан-Люк не искал и да чуе за това. Той не обичал бавните и скромни неща, само бързите и бляскавите. Галерията отворила врати с екстравагантност и великолепие, които само ЖЛМ можел да осигури. След това той отстъпил и предоставил целия артистичен и финансов контрол на Оливия.
	— Но само донякъде — поясни тя.
	— Какво означава това? — попита израелецът. — Или имаш пълен контрол, или не.
	— Нещата са по-други, когато Жан-Люк е намесен. Той водеше счетоводството на галерията.
	— Това не ти ли се стори странно?
	— Всъщност изпитах облекчение. Все пак аз бях бивш модел, а той — много успешен бизнесмен.
	— Колко време ти отне, за да откриеш, че има нещо нередно?
	— Две години. Може би малко повече.
	— Какво се случи?
	— Започнах да преглеждам счетоводството на галерията, без Жан-Люк да ми наднича през рамото.
	— И какво откри?
	— Това, че съм купувала и продавала повече картини, отколкото можех да си представя, че е възможно.
	— Галерията ти е правила успешен бизнес.
	— Меко казано. Оказа се, че всъщност само през втората си година „Оливия Уотсън“ е спечелила повече от триста милиона евро. По-голямата част от продажбите бяха напълно тайни и на картини, които никога не бях виждала.
	— И какво направи?
	— Казах му.
	— А той как реагира?
	— Отвърна ми да си гледам работата. — Млъкна, след това добави: — Шегата не е нарочна.
	— И ти послуша ли го?
	Тя се поколеба, преди бавно да кимне.
	— Защо?
	Когато тя не обясни, той го направи вместо нея:
	— Защото животът ти е бил идеален и не си искала нищо да го помрачи.
	— Всички правим компромиси.
	— Но не всички се спасяваме в обятията на наркотрафиканти.
	Мъжът замълча за миг, за да може думите му да я наранят достатъчно.
	— Знаела си, че истинският бизнес на Жан-Люк са наркотиците, нали?
	— Все още не знам.
	Израелецът я изгледа недоверчиво.
	— Нямаме много време, Оливия. Ще е по-добре да не го губим с безсмислени приказки.
	Настъпи мълчание. Изведнъж влезе англичанинът, който се наричаше Никола Карно, отиде до библиотеката и взе едно томче с опърпани корици. Беше „Чай в пустинята“ от Пол Боулс. Пъхна книгата под мишница, погледна осъдително към Оливия и отново се изниза от стаята. Тя вдигна очи към израелеца, който също я гледаше осъдително.
	— Канеше се да ми кажеш — проговори той най-накрая — кога се усети, че твоят партньор е наркотрафикант.
	— Чувах слухове, както всички останали.
	— Но за разлика от тях, си била в позиция да знаеш дали са верни, или не. Все пак си реалният собственик на галерията, която е една от най-ефективните му перални за пари.
	Тя се усмихна.
	— Колко наивно разсъждаваш… Жан-Люк е много добър в пазенето на тайни. — И добави със сериозен глас: — Почти толкова, колкото ти и приятелите ти.
	— Ние сме професионалисти.
	— Жан-Люк също — каза тя мрачно.
	— Някога питала ли си го?
	— Дали търгува с наркотици ли? Само веднъж. Той се изсмя. И след това ми каза никога повече да не му задавам въпроси за бизнеса му.
	— Послуша ли го?
	— Естествено.
	— Защо?
	— Защото бях чувала и други слухове. За това какво се случва с хората, които го ядосат.
	— И въпреки това си останала при него.
	— _Останах_, понеже се страхувах да си тръгна.
	— Или си се бояла да не загубиш галерията си?
	— И двете — призна тя.
	На устните му се появи лека усмивка, след това изчезна.
	— Възхищавам се на честността ти, Оливия.
	— Е, и това е нещо.
	— Също като Никола Карно, предпочитам да не съдя. Особено когато залогът е важна разузнавателна информация.
	— Каква?
	— Организацията на бизнеса на Жан-Люк например. Вероятно си успяла да събереш прилично количество информация за структурата на компанията, която е, меко казано, непрозрачна. Досега успяхме да идентифицираме някои от играчите. Всяко подразделение си има шеф — ресторантите, хотелите, продажбите… Ала колкото и да опитваме, все още не можем да се доберем до шефа на подразделението за наркотиците на ЖЛМ. Един ли е, или са двама? Да не би да е самият Жан-Люк?
	Оливия не отговори.
	— Нямаме много време — продължи израелецът. — Трябва да знаем как Жан-Люк управлява бизнеса си с наркотици. Как раздава заповеди, как става така, че е недосегаем за полицията. Това не става с вълшебна пръчица, някъде има доверен човек, който се грижи за интересите му. Някой, който може да влиза и излиза от орбитата му, без да предизвиква подозрение. Някой, с когото комуникира само лично и с когото разговаря тихо в стая без телефони. Със сигурност ти знаеш кой е този човек. Може би се познавате. Може би е негов приятел.
	— Не му е приятел — изрече тя след дълго колебание. — Но наистина знам кой е. И знам какво ще ми се случи, ако ви кажа името му. Той ще ме убие. И дори и Жан-Люк няма да може да го спре.
	— Никой няма да ти направи нищо, Оливия.
	Тя го погледна скептично.
	— Помисли си как успяхме да те доведем тук днес — с тих глас й напомни мъжът. — Не демонстрирахме ли достатъчно професионализма си?
	— А когато си тръгнете? Кой ще ме защити тогава?
	— Няма да се нуждаеш от защита — обясни той, — защото и ти ще си си тръгнала.
	— И къде ще отида?
	— Ти и сънародникът ти ще решите. — Израелецът кимна към шефа на британското разузнаване. — О, предполагам, че бих могъл да ти предложа хубав апартамент с изглед към морето в Тел Авив, но подозирам, че ще се чувстваш по-добре в Англия.
	— И как ще си печеля парите?
	— Ще управляваш галерия, разбира се.
	— Коя?
	— Галерия „Оливия Уотсън“. — Той се усмихна. — Въпреки че колекцията ти е закупена с наркопари, сме готови да ти позволим да я запазиш. С две изключения.
	— Кои?
	— Гъстън и Баския. Мосю Антонов е готов да ти напише чек за петдесет милиона за двете картини. А това ще потуши всички съмнения, които биха могли да се породят у Жан-Люк, ако се запита как си прекарала този следобед. И не се тревожи — добави мъжът. — За разлика от мосю Антонов, парите са напълно истински.
	— Колко щедро от ваша страна — каза тя. — Но все още не сте ми обяснили за какво е всичко това.
	— Това е заради Париж — отвърна той. — И Лондон. И Антверпен. И Амстердам. И Щутгарт. И Вашингтон. И заради стотици други атентати, за които никога не си чувала.
	— Жан-Люк не е ангел, но не е и терорист.
	— Така е. Но смятаме, че прави бизнес с такъв човек, а това означава, че му помага да финансира атентатите. Боя се, че това е всичко, което мога да ти кажа. Колкото по-малко знаеш, толкова по-добре. Така е в нашия занаят. Достатъчно е да си наясно, че получаваш шанса на живота си. Това е възможност да започнеш отначало. Мисли за нея като за празно платно, на което можеш да нарисуваш каквато искаш картина. И цената за това е само едно име. — Мъжът се усмихна и попита: — Имаме ли сделка, госпожице Уилсън?
	— Уотсън. Казвам се Оливия Уотсън. И да — каза тя след малко. — Мисля, че имаме сделка.

	* * *

	Говориха до късния следобед, когато жегата се смили и сенките в градината и горичката от сребристи маслинови дръвчета, катереща се по съседния склон, станаха по-дълги и тънки. Обсъдиха условията за връщането й в Обединеното кралство. Начина, по който щеше да се държи в присъствието на Жан-Люк през следващите дни. Процедурите, които трябваше да следва при непредвиден спешен случай. Зеленоокият израелец го нарече „план за счупване на стъклото“ и предупреди Оливия да го използва само при изключителна опасност, защото това ще заличи много време, усилия и похарчени милиони за оперативни разходи.
	Чак тогава мъжът попита Оливия за името. Името на човека, на когото Жан-Люк имаше такова доверие, че да го остави да управлява милиардите в наркоимперията му. Мръсната страна на „ЖЛМ Ентърпрайзис“, както я нарече израелецът. Страната, която правеше възможно всичко останало: ресторантите, хотелите, бутиците и магазините, галерията на площад „Л’Ормо“.
	Първия път Оливия го произнесе тихо, сякаш някой я бе стиснал за гърлото. Израелецът поиска да го повтори и когато го чу ясно, той и Пол Русо си размениха дълъг многозначителен поглед. Накрая Русо кимна бавно и се взря в загасналата си лула, а в другия край на стаята Никола Карно върна томчето на Боулс в библиотеката.
	След това престанаха да обсъждат причините, заради които Оливия беше доведена в скромната вила край Раматюел. Мосю Антонов се материализира сякаш от нищото, усмихна се и заговори сърдечно с руски акцент, докато двамата уредиха трансфера на петдесет милиона евро от неговата сметка в тази на галерията. Беше отворена бутилка шампанско, за да се отпразнува сделката. Оливия не отпи нито веднъж от чашата, която й бе поднесена. Израелецът също не докосна своята. Това я възхити.
	Малко след шест часа Никола Карно й върна мобилния телефон. Тя не знаеше кога точно го бе взел. Предполагаше, че го е извадил от чантата й по време на пътуването от Сен Тропе. Погледна към екрана и видя няколко съобщения, получени по време на разпита й. Последното беше от Жан-Люк. То току-що бе пристигнало. Пишеше, че всеки момент ще се качи на хеликоптера и ще си бъде у дома до час.
	Оливия вдигна тревожен поглед.
	— Какво да му кажа?
	— А какво му казваш обикновено? — попита израелецът.
	— Пожелавам му безопасно пътуване.
	— Тогава направи същото. А може и да споменеш, че му готвиш изненада за петдесет милиона евро. Това ще му подобри настроението. Но не разкривай прекалено много.
	Оливия написа отговора и вдигна телефона, за да го видят всички.
	— А сега е време да тръгваш — напомни й израелецът. — Не искаме каляската ти да се превърне в тиква, нали?
	Навън вятърът носеше ниски облаци по вечерното небе. Никола Карно говореше само на френски по време на пътуването до залива Кавалер, обсъждайки единствено мосю Антонов и картините. Те трябваше да бъдат доставени във Вила Солей веднага след получаването на парите. Мадам Софи вече била избрала местата, на които ще бъдат окачени.
	— Тя ме мрази — каза Оливия.
	— Като я опознаеш, ще разбереш, че не е толкова лоша.
	— Французойка ли е?
	— Та каква друга да бъде?
	Семейство Антонови живееха от западната страна на залива, Жан-Люк и Оливия — от източната. Щом наближиха малкия пазар Спар на ъгъла на булевард „Сен Мишел“, мосю Карно я накара да спре. Той стисна силно ръката й и я увери на английски, че постъпва правилно и няма от какво да се страхува. След това й пожела приятна вечер, усмихна се, сякаш нищо необичайно не се бе случило този следобед, и слезе. Тя проследи в огледалото за обратно виждане как той възседна малък мотоциклет и пое в обратна посока. Бяга от местопрестъплението, помисли си Оливия.
	Тя продължи на изток по брега на залива и след няколко минути влезе в луксозната вила, която споделяше с мъжа, когото току-що бе предала. В кухнята си наля голяма чаша розе и я отнесе навън на терасата. Под ярките лъчи на залязващото слънце виждаше очертанията на чудовищната вила на мосю Антонов. Скоро телефонът й потрепна. Тя се взря в екрана. _Ще съм у дома след пет минути… Каква е изненадата?_
	— Изненадата — каза тя на глас — е, че твоят руски приятел и кучката, която му е съпруга, току-що ми написаха чек за петдесет милиона евро. — Повтори го отново и отново, докато повярва, че е истина.


>>	35.
>>	Марсилия, Франция

	В 11:45 на следващия ден сумата от петдесет милиона евро се появи в сметката на галерия „Оливия Уотсън“ на площад „Л’Ормо“ №9 в Сен Тропе, Франция. Парите не трябваше да пътуват дълго, тъй като и изпращачът, и получателят ползваха банка _HSBC_ на булевард „Осман“ в Париж. До ранния следобед те вече се бяха настанили удобно в реномирана швейцарска банка в Женева, в сметка, контролирана от „ЖЛМ Ентърпрайзис“. А в пет часа две картини — една на Гъстън и една на Баския — бяха доставени с ван без обозначителни знаци във Вила Солей. Оливия Уотсън го следваше с черния си рейндж роувър. Във входното антре тя се размина с Кристофър Келър, който излизаше. Той я целуна сърдечно по двете бузи и я поласка, че изглежда ослепително, след това се качи на мотоциклета си „Пежо Сатели“. Миг по-късно вече се носеше на запад покрай брега на Средиземно море.
	Почти се стъмваше, когато той стигна покрайнините на Марсилия. Жестоките наркобанди процъфтяваха в северния край на града, особено в големите жилищни квартали Басан и Патернел, но Келър влезе през по-спокойните източни предградия. Тунелът „Прадо-Каренаж“ го отведе на Старото пристанище, а оттам той пое към улица „Гринян“. Тя бе тясна и дълга като чертожна линия и по нея бяха строени магазини на марки като „Бос“, „Вюитон“ и „Армани“. Имаше дори бижутерски бутик на ЖЛМ. Келър би се заклел, че долавя киселия мирис на хашиш, когато минава покрай него.
	Продължи през градския център към квартал на Марсилия, познат като Льо Кама, където улиците ставаха мръсни и опасни, а магазините и кафенетата обслужваха основно клиентела от имигранти и от работническата класа. Един такъв бизнес, намиращ се на приземния етаж на изрисувана с графити сграда с изглед към площад „Жан Жорес“, продаваше намалена електроника и мобилни телефони най-вече на мароканци и алжирци. Собственикът обаче беше французин на име Рене Деверо.
	Той притежаваше множество малки бизнеси в Марсилия, които приемаха плащания основно в брой, а някои от тях бяха в категорията, която най-общо се наричаше „забавления за възрастни“. Магазинът му за електроника обаче беше нещо като оперативна централа. Офисът му бе на втория етаж на сградата. В помещението нямаше телефон и електронни устройства, странно стечение на обстоятелствата за човек, който твърдеше, че продава въпросните модерни стоки, за да се прехранва. Рене Деверо не обичаше телефоните, говореше се, че никога през живота си не е пращал имейл или есемес. Общуваше с бизнес партньорите си и подчинените си само лично, най-често на мизерния площад или на някоя улична маса в „Малката Ница“ — сравнително приятно кафене, намиращо се на няколко крачки от магазина.
	Келър знаеше всичко това, защото Рене Деверо беше видна фигура от света, който той някога обитаваше. Всички от френския ъндърграунд знаеха, че истинският бизнес на Деверо беше контрабанда на наркотици, и то в континентален мащаб. Френската полиция най-вероятно също знаеше това, но Деверо, за разлика от многото си конкуренти, не бе прекарал нито един ден зад решетките. Той бе недосегаем. До тази вечер, мислеше си Келър, защото в тайната квартира край Раматюел Оливия Уотсън бе казала неговото име. Деверо бе човекът, който се грижеше пратките да пристигат навреме, който прекарваше хашиша от пристанищата на Южна Европа до улиците на Париж, Амстердам и Брюксел. Този, който знаеше тайните на Жан-Люк Мартел, мислеше си Келър. Имаха само една възможност да го приберат чисто. За щастие разполагаха с едни от най-добрите агенти на терен в този занаят.
	Келър остави мотоциклета в края на площад „Жан Жорес“ и тръгна пеш към магазина на Деверо. Огледа стоката на разхвърляната витрина и видя двама мъже, изглеждащи като французи, които го наблюдаваха от поста си зад щанда. На втория етаж зад затворените капаци на френския прозорец светеше лампа, която хвърляше отблясъци по рушащия се балкон.
	Келър се обърна и продължи да върви още петдесет метра по улицата, след това спря до паркиран ван. Джанкомо, момчето за всичко на дон Орсати, седеше зад волана. Двама други служители на Орсати бяха приклекнали в багажното отделение и пушеха нервно. Джанкомо обаче изглеждаше външно спокоен. Келър подозираше, че това бе заради него.
	— Кога го видя за последен път?
	— Преди около двайсет минути. Излезе на балкона, за да пуши.
	— Сигурен ли си, че още е вътре?
	— Имаме човек, който наблюдава задната страна на сградата.
	— Къде са другите?
	Младият корсиканец кимна към площад „Жан Жорес“. Той бе пълен с жители на квартала, много от тях в традиционни облекла от Африка или Арабския свят. Дори Келър не можеше да разпознае хората на дона.
	Погледна към Джанкомо.
	— Никакви грешки, чуваш ли? Иначе ще сте виновни за началото на война. А знаеш какво е отношението на дона към войните.
	— Войните са добри за бизнеса на дона.
	— Не и когато той се бие в тях.
	— Не се тревожи, вече не съм малко момче. Освен това имам това. — Джанкомо подръпна талисмана на врата си. Беше същият като на Келър. — Тя ти праща много поздрави, между другото.
	— Каза ли още нещо?
	— Спомена за някаква жена.
	— Какво за нея?
	Джанкомо сви рамене.
	— Знаеш я _синядората_. Говори с гатанки.
	Келър пушеше, докато вървеше към „Малката Ница“. Вътре бе истинска лудница, Марсилия играеше срещу Лион, но имаше няколко маси на улицата. На едната седеше среден на ръст мъж с гъста сребриста коса и дебели черни очила. На съседната маса двама тъмнооки мъже, между двайсет- и трийсетгодишни, наблюдаваха движението на пешеходците по тротоара с необичайна съсредоточеност. Келър отиде при среброкосия и седна непоканен. Имаше бутилка пастис и една-единствена чаша. Кристофър направи знак на сервитьора и поиска втора.
	— Знаеш ли — каза той на френски, — наистина трябва да пиеш от това.
	— Има вкус на бензин с дъх на бонбони — отвърна Габриел. Загледа се в двама мъже с роби, които вървяха, хванати под ръка, по улицата. — Не мога да повярвам, че отново сме тук.
	— В „Малката Ница“ ли?
	— В Марсилия — каза Габриел.
	— Беше неизбежно. Когато някой се опитва да проникне в европейската наркомрежа, всички пътища водят към Марсилия. — Келър също наблюдаваше пешеходците. — Мислиш ли, че Русо е удържал на думата си?
	— Защо да не го направи?
	— Защото е шпионин. Което означава, че е професионален лъжец.
	— И ти си шпионин.
	— Само че до неотдавна бях наемник на дон Антон Орсати. Същият Антон Орсати — добави Келър, — който ще ни помогне в нашата малка мръсна задача тази вечер. И ако Русо и приятелите му от група „Алфа“ случайно наблюдават, това ще постави дона в много неудобно положение.
	— Русо не иска да има нищо общо с това, което ще се случи всеки момент тук. А що се отнася до дона — продължи Габриел, — помощта му в тази наша малка мръсна работа, както ти безпощадно я нарече, е едно от най-добрите решения, които е вземал, откакто те нае.
	— Защо?
	— Защото след тази вечер никой няма да може да го пипне с пръст. Ще бъде имунизиран.
	— Мислиш като престъпник.
	— В нашата работа се налага.
	Сервитьорът донесе втора чаша. Келър я напълни с пастис, а Габриел погледна мобилния си телефон.
	— Някакви проблеми?
	— Мадам Софи и мосю Антонов се карат къде да окачат новите картини.
	— А толкова добре се разбираха.
	— Да — кимна отнесено Габриел, докато връщаше телефона в джоба си.
	— Мислиш ли, че ще успеят?
	— Имам своите съмнения.
	Келър отпи от пастиса.
	— Е, какво възнамеряваш да правиш с всичките тези картини, когато операцията завърши?
	— Имам чувството, че мосю Антонов ще открие еврейските си корени и ще направи голямо дарение за Израелския музей.
	— А петдесетте милиона евро, които даде на Оливия?
	— Нищо не съм й дал. Купих две картини от галерията й.
	— Няма разлика, просто различна формулировка — каза Кристофър.
	— Цената е ниска, ако ни отведе до Саладин.
	— Ако — повтори Келър.
	— Въобразявам ли си, или има нещо между теб и…
	— Въобразяваш си.
	— Тя е много хубаво момиче. А когато всичко това приключи, ще бъде доста богата.
	— Опитвам се да стоя далече от момичета, които се навъртат около богати френски наркодилъри.
	— Да не би да забрави как си изкарваше прехраната?
	Келър се намръщи и пак отпи от пастиса.
	— Значи, мосю Антонов е евреин?
	— Очевидно.
	— Никога не бих предположил.
	Габриел сви безразлично рамене.
	— И аз съм малко евреин. Споменавал ли съм ти го?
	— Възможно е.
	Настъпи мълчание. Габриел се взираше безизразно в улицата.
	— Не мога да повярвам, че се върнахме.
	— Няма да е задълго.
	Келър видя как от вана слязоха двама мъже и влязоха в магазина за електроника, собственост на Рене Деверо. След това погледна към часовника.
	— Пет минути. Може би по-малко.

	* * *

	От външната си маса в „Малката Ница“ Келър и Габриел нямаха съвсем ясен изглед към това, което се случи после. Секунди след като мъжете влязоха в магазина, през витрината се видяха няколко проблясвания. Бяха леки, дори можеха да бъдат сбъркани с променливата светлина на телевизор, не се чу никакъв звук. Поне не такъв, който да достигне до шумното кафене. След това магазинът притъмня напълно, с изключение на малък неонов надпис на вратата „Затворено“. Пешеходците минаваха по тротоара, сякаш не беше станало нищо необичайно.
	Очите на Келър се върнаха на вана, където Джанкомо сваляше голям кашон от задното отделение. Беше със странна форма, произведен по строгите стандарти на дон Орсати от хартиена фабрика на Корсика. Личеше си, че е празен, защото Джанкомо нямаше никакъв проблем да го пренесе през улицата и през предната врата на магазина. Но няколко минути по-късно, когато кашонът се появи отново, той бе носен от двамата мъже, които първи бяха влезли в магазина, а Джанкомо го придържаше от една страна, все едно носеше ковчег. Двамата качиха кашона в задното отделение на вана и се настаниха до него, а Джанкомо се върна на мястото си зад волана. След това ванът потегли от тротоара, зави зад ъгъла и изчезна. От вътрешността на „Малката Ница“ се чуха радостни възгласи. Марсилия бе вкарала гол на Лион.
	— Не е зле — каза Габриел.
	Келър си погледна часовника.
	— Четири минути и дванайсет секунди.
	— Неприемливо според стандартите на Службата, но повече от адекватно за тази вечер.
	— Сигурен ли си, че не искаш да се присъединиш към купона?
	— Правил съм го достатъчно за цял един живот. Но се погрижи да изпратиш поздравите ми на дона — поръча Габриел. — И му предай, че чекът пътува по пощата.
	След тези думи Келър си тръгна. Миг по-късно се стрелна, яхнал мотоциклета „Пежо Сатели“, покрай „Малката Ница“, където мъж с гъста сребриста коса и дебели черни очила седеше сам и се чудеше колко време щеше да мине, преди Жан-Люк Мартел да разбере, че началникът на отделението му за търговия с наркотици бе изчезнал.


>>	36.
>>	Средиземно море

	„Селин“ беше яхта на „Бая“ с три каюти, дизелов двигател, способен да развие скорост от петдесет и четири възела, и дълъг и тесен нос, на който можеше да кацне малък хеликоптер. Келър обаче достигна до плавателния съд незабележимо — с надуваема лодка „Зодиак“, оставена за него на изолираното яхтено пристанище в естуара на Рона, близо до Сен Мари дьо ла Мер. Завърза я за платформата за гмуркане в задната част и се качи в главния салон, където завари дон Орсати да гледа мача Марсилия — Лион на сателитен телевизор. Носеше семпли корсикански дрехи и прашни сандали и никак не изглеждаше на място сред луксозното обзавеждане от кожа и дърво. Джанкомо беше на мостика заедно с лоцмана.
	— Марсилия пак вкара гол — каза донът неутешимо. Вдигна ръка към екрана и той почерня.
	Келър се огледа из салона.
	— Очаквах нещо по-скромно.
	— Прекалено стар съм, за да се движа из Средиземно море в търбуха на рибарски траулер. А и по-късно тази вечер ще си доволен, че имаш двайсет и четири метрова лодка под краката си. Очаква се вятър.
	— На кого е?
	— Приятел на приятел.
	— А лоцманът?
	— Той е мой.
	Келър погледна надолу и за пръв път забеляза няколкото капки засъхнала кръв.
	— Имал е пистолет на бюрото, когато са влезли в магазина — обясни донът. — Получил е куршум в рамото.
	— Ще живее ли?
	— Боя се, че да.
	— Видял ли е лицето ти?
	— Още не.
	— Донесе ли чук?
	— И то хубав — каза донът.
	— Къде е Деверо?
	— В единичната каюта. Не исках да цапа някоя от по-големите.
	Келър пак погледна към пода.
	— Някой трябва да почисти.
	— Няма да съм аз — тихо изрече донът. — Не мога да понасям кръв.
	Един от хората на дона стоеше на пост пред вратата на единичната каюта. Отвътре не се чуваше нито звук.
	— В съзнание ли е? — попита Келър.
	— Сам виж.
	Келър влезе и затвори вратата след себе си. Стаята бе потънала в мрак, миришеше на пот и страх и съвсем малко на кръв. Включи вградената лампа за четене и я насочи към проснатия неподвижен силует върху леглото. Върху очите и устата му бе залепено сребристо тиксо. Ръцете бяха вързани една за друга и към тялото, краката и глезените — също. Келър огледа внимателно раната на дясното рамо. Беше загубил голямо количество кръв, но засега кръвоизливът бе спрял. Въпреки това завивките бяха подгизнали. Приятелят на приятеля щеше да има нужда от нов матрак, когато всичко това свърши, помисли си Келър.
	Отлепи тиксото от очите му. Рене Деверо премигна бързо няколко пъти. След това, когато Келър се наведе към светлината и показа лицето си, наркотрафикантът се сви от страх. Очевидно и двамата се познаваха.
	— _Bonsoir_, Рене. Благодаря, че се отби. Как е рамото?
	Очите му се присвиха, страхът се изпари. Деверо се опитваше да предаде на англичанина от Корсика посланието, че не бе човек, който можеше да бъде прострелван, отвличан и връзван като животно. Келър отлепи тиксото от устата му и му позволи да изрази на глас чувствата си.
	— Мъртъв си. Както и дебелият корсиканец, за когото работиш.
	— Да не би да имаш предвид дон Орсати?
	— Майната му на дон Орсати.
	— Това са много неразумни думи. Чудя се дали би ги повторил в лицето на дона.
	— Да му сера на лицето. И на цялото му семейство.
	— Нима?
	Келър излезе и каза на корсиканеца, който стоеше до вратата:
	— Помоли негово светейшество да слезе тук за минута.
	— Той гледа мача.
	— Сигурен съм, че ще може да се откъсне за мъничко — настоя Келър. — И ми донеси чука.
	Корсиканецът се качи по стълбите и след миг дон Орсати слезе с мъка долу. Кристофър го заведе до каютата и го показа на Рене Деверо. Донът се усмихна на очевидното му притеснение.
	— Мосю Деверо иска да ти сподели нещо — кимна Келър. — Хайде, Рене. Моля те, кажи на дон Орсати какво ми каза преди малко.
	Последва мълчание и Келър изпрати дона навън. След това застана заплашително над заловения наркотрафикант.
	— Достатъчно е да кажем, че имаш ограничена възможност. Можеш да ми съобщиш това, което искам да знам, или мога да предам на дона всички неприлични неща, които каза за него и любимото му семейство. И тогава… — Келър вдигна ръце, за да покаже колко несигурна би била съдбата на Деверо при този емоционално зареден сценарий.
	— Откога си в бизнеса с информация? — попита Деверо.
	— Откакто промених кариерата си. Сега работя за британското разузнаване. Не си ли чул, Рене?
	— Ти? Британски шпионин? Не го вярвам.
	— Понякога и аз не го вярвам. Но е самата истина. И ти ще ми помогнеш. Ще си доверен източник и аз ще съм водещият ти офицер.
	— Не говориш сериозно.
	— Дай си сметка къде се намираш в момента. По-сериозно не може да стане. Същото се отнася и за мисията ни. Ще ми помогнеш да намерим човека, който организира всички терористични атаки тук, в Европа, и в Америка.
	— И как ще го направя? Аз съм наркодилър, за бога.
	— Радвам се, че изяснихме това. Но ти не си обикновен наркодилър, нали? _Дилър_ е прекалено слаба дума за това, което правиш. Ти ръководиш цяла глобална мрежа от онази дупка на площад „Жан Жорес“. И го правиш — добави Келър — за Жан-Люк Мартел.
	— Кой? — попита Деверо.
	— Жан-Люк Мартел. Онзи с ресторантите, хотелите и хубавата коса.
	— И красивата английска приятелка — допълни Деверо.
	— Значи, _наистина_ го познаваш.
	— Разбира се. Някога ходех в първия му ресторант в Марсилия. Тогава бе никой. Сега е голяма звезда.
	— Заради наркотиците — отвърна Келър. — Хашиш, ако трябва да бъдем точни. Хашиш, който идва от Мароко. Хашиш, който ти продаваш из цяла Европа. Империята на Мартел би се срутила, ако не беше хашишът. Но ти не би си и помислил да го зарежеш, защото това би означавало, че ще трябва да намериш нов метод за пране на пет или десет милиарда постъпления на година от наркотици. Твоят така наречен законен бизнес може да изглежда достатъчен, за да минаваш за приемлив пред френските данъчни служби, но няма начин да преглътнат печалбата от глобална наркомрежа. Затова имаш нужда от истински бизнес конгломерат. И то такъв, който получава стотици милиони долари плащания в брой. Придобива и развива огромен брой имоти.
	— И купува и продава картини — добави след известно мълчание Деверо. — Знаех си, че тя е беля, още първия път, когато я видях.
	— Коя?
	— Онази английска кучка.
	Келър сви дясната си ръка в юмрук и го стовари с всичка сила в подгизналото от кръв рамо на Деверо.
	— Е, да се върнем на важния въпрос — продължи той, след като французинът се сви от болка на леглото. — Ще ми кажеш всичко, което знаеш, за Жан-Люк Мартел. Имената на доставчиците ти в Мароко. Каналите, през които вкарваш наркотиците в Европа. Методите, които използваш, за да влееш пари в кръвоносната система на „ЖЛМ Ентърпрайзис“. Всичко, Рене.
	— И ако го направя?
	— Ще го запишем на видео — каза Келър.
	— А ако не го направя?
	— Ще получиш посрещане в стил ЖЛМ. И не говоря за хубава вечеря или нощ в луксозен хотелски апартамент.
	Деверо успя да се усмихне. След това събра дълбоко от гърлото си едра гъста храчка и я изплю в лицето на Келър. Той я обърса спокойно с ъгъла на завивката, преди да излезе да вземе чука от корсиканеца. Удари няколко пъти Деверо, като съсредоточи усилията си върху рамото и напълно избягваше главата и лицето. После се качи по стълбите в главния салон, където завари дон Орсати да гледа футболния мач.
	— Това да не беше заради нещо, което каза или не каза?
	— Беше заради нещо, което направи — обясни Келър.
	— Имаше ли кръв?
	— Малко.
	— Радвам се, че изчака, докато изляза. Не мога да понасям кръв.
	От телевизора изригнаха бурни овации.
	— Това е разгром — каза мрачно донът.
	— Да — отвърна Келър. — Да се надяваме.


>>	37.
>>	Средиземно море

	Кристофър Келър отиде още три пъти до най-малката каюта на „Селин“ — веднъж в единайсет, втори път малко след полунощ, а третия път — в един и половина, като тогава се задържа по-дълго. След това посещение закоравелият марсилски престъпник остана потънал в много кръв и неконтролируемо плачещ и молещ за милост. Келър му я даде, но само при едно условие. Деверо трябваше да му каже всичко пред камера. Иначе щеше да счупи всяка кост в тялото му — бавно, внимателно и обмислено, с паузи за освежаване и размисъл.
	Той вече бе постигнал голяма част от това. Дясното рамо на Деверо, в което бе заседнал куршум, бе претърпяло множество фрактури. Допълнително бе счупен и десният му лакът, както и левият. И двете му ръце бяха в отчайващо състояние, а нараняването на дясното му коляно, ако получеше възможност да заздравее както трябва, щеше да го остави накуцващ като Саладин.
	Преместването му в главния салон, където върху триножник бе поставена камера, се оказа голямо предизвикателство. Джанкомо го теглеше по стълбите, докато Келър го буташе отдолу и осигуряваше така необходимата поддръжка на съсипаните му крака. Беше му донесен коняк, както и силни френски обезболяващи, които можеха да те накарат да забравиш, че ти липсва крайник. Келър помогна на Деверо да облече яркожълто яке и среса тънката му оредяваща коса. След това включи камерата, погледна през обектива, за да прецени кадъра, и зададе първия въпрос:
	— Как се казваш?
	— Рене Деверо.
	— С какво се занимаваш?
	— Собственик съм на магазин за електроника на площад „Жан Жорес“.
	— Какво е истинското естество на работата ти?
	— Наркотици.
	— Къде се запозна с Жан-Люк Мартел?
	— В ресторант в Марсилия.
	— Кой беше собственик на ресторанта?
	— Филип Ренар.
	— Какъв беше истинският бизнес на Ренар?
	— Наркотици.
	— Къде е сега Филип Ренар?
	— Мъртъв е.
	— Кой го уби?
	— Жан-Люк Мартел.
	— Как го уби?
	— С чук.
	— С какво се занимава Жан-Люк Мартел сега?
	— Собственик е на ресторанти, хотели и магазини.
	— А какъв е истинският му бизнес?
	— Наркотици — каза Рене Деверо.

	* * *

	Стигнаха в Аячо в девет и половина. Оттам последва приятна разходка покрай извития бряг на залива към летището. Следващият полет за Марсилия беше по пладне. Келър пристигна в единайсет и петнайсет, като преди това бе спрял за късна закуска и да си купи нови дрехи. Преоблече се в тоалетната на летището и след това мина летищния контрол само с портфейла си, британски паспорт и мобилния телефон на МИ6. На него имаше компресирано и сложно криптирано видео с разпита на Рене Деверо. В този момент то бе сигурно най-важната разузнавателна информация в глобалната война срещу тероризма.
	Келър изключи телефона си преди излитането и не го включи, докато не тръгна през летището на Марсилия. Михаил го чакаше отвън, на задната седалка на майбаха на Дмитрий Антонов. Яков Росман бе зад волана. Те изслушаха разпита на великолепната аудиосистема на колата, докато караха на изток по магистралата.
	— Отклонил си се от истинското си призвание — прозря Михаил. — Трябвало е да станеш телевизионен водещ. Или велик инквизитор.
	— Разкай се, сине мой.
	— Мислиш ли, че ще го направи?
	— Мартел? Не и без бой.
	— Няма начин да се скрие от това видео. Вече е наш.
	— Ще видим — каза Келър.
	Наближаваше четири следобед, когато майбахът мина през портата на обезопасената къща в Раматюел. Когато влезе, Келър прехвърли видеото в основната оперативна компютърна мрежа. Миг по-късно лицето на Рене Деверо се появи на мониторите.


	— _Къде е сега Филип Ренар?_
	— _Мъртъв е._
	— _Кой го уби?_
	— _Жан-Люк Мартел._
	— _Как го уби?_
	— _С чук._


	Продължи почти два часа. Имена, дати, места, канали, методи, пари… Всичко се свеждаше до пари. След безмилостните въпроси на Келър — и заплахата от чука, който не се виждаше на записа — Рене Деверо издаваше най-ценните тайни на мрежата. Как се събират парите от уличните дилъри. Как после преминават през пералнята на „ЖЛМ Ентърпрайзис“. И как се разпределят, след като са препрани. Всичко до най-малката подробност, висока резолюция. Нищо не оставаше скрито. Жан-Люк Мартел надничаше отвсякъде. Но кой щеше да му предложи спасителното въже? Пол Русо заяви, че това щеше да е той. Обясни, че Мартел е френски проблем. Трябваше му чисто френско решение.
	И така, с помощта на Габриел, Русо подготви редактиран клип от разпита с дължина трийсет и три секунди. Това бе трейлър за събуждане на апетита. „Любовен капан“, както го наричаше Габриел.
	Мартел бе център на вниманието в бара на ресторанта си на Старото пристанище, когато клипът се появи на телефона му чрез анонимен есемес. Апаратът му бе напълно компрометиран и даваше възможност на Алон, Русо и останалите от екипа да видят множеството нюанси на нарастваща тревога на Мартел, докато гледаше видеото. Втори запис пристигна няколко секунди по-късно, просто за всеки случай. Показваше кратък сексуален акт между Мартел и Моник, рецепционистката от галерията на Оливия. Той бе заснет със същия телефон, който сега Мартел държеше в ръката си, която, доколкото екипът можеше да види, трепереше неконтролируемо.
	Точно в този момент Русо набра директно Мартел. Не беше изненадващо, че той не вдигна, което не остави друг избор на Пол, освен да изпрати предложението си на гласовата му поща. То бе еквивалентно на безусловно предаване. Жан-Люк Мартел трябваше да отиде във Вила Солей сам, без бодигардове. Всеки опит за бягство, предупреди го Русо, щеше да бъде осуетен. Самолетите и хеликоптерите му щяха да бъдат приземени, 40-метровата му моторна яхта щеше да бъде задържана в пристанището. „Очевидно — каза Русо — движенията и комуникациите ви се следят. Имате само една възможност да избегнете ареста и краха. Съветвам ви да се възползвате от нея.“
	След това Пол затвори. Изминаха пет минути, преди Мартел да чуе съобщението. В този момент започна чакането. Габриел стоеше пред мониторите с ръка на брадичката и сведена настрани глава, а в градината Кристофър Келър разби с чук телефона си от МИ6 на парчета. Русо наблюдаваше от френския прозорец. Щеше да даде на Мартел един-единствен шанс да се спаси. Надяваше се той да прояви достатъчно разум и да се възползва от него.


>>	38.
>>	Лазурният бряг, Франция

	Този път оставиха портата отворена, макар по предложение на Габриел да бяха блокирали пътя отвъд Вила Солей, в случай че си промени решението и опита да избяга на запад по Лазурния бряг. Той пристигна сам в девет и петнайсет същата вечер след поредица от напрегнати телефонни разговори с Пол Русо. Заяви, че появата му във вилата по никакъв начин не означава, че се признава за виновен в каквото и да било. Не познавал човека от видеото, твърденията му били откачени. Бизнесът му бил туризъм и продажба на луксозни стоки, а не наркотици, и за всеки, който твърдял нещо друго, щяло да има сериозни правни последствия. В отговор Русо му даде ясно да разбере, че тук въпросът не опираше до правото, а до френската национална сигурност. При последния напрегнат разговор Мартел вече звучеше заинтригуван. Той поиска да доведе адвокат.
	— Никакви адвокати — заяви Русо. — Те само пречат.
	И пак Ролан Жирар от група „Алфа“ го чакаше в двора. Поздравът му далеч не бе толкова сърдечен:
	— Носиш ли оръжие?
	— Не ставай глупав.
	— Вдигни си ръцете.
	Мартел неохотно се подчини. Жирар го претърси обстойно, като започна от тила и свърши с глезените. Изправи се и се озова пред чифт гневни тъмни очи.
	— Имаш ли нещо да ми кажеш, Жан-Люк?
	Мартел за пръв път мълчеше.
	— Насам — нареди Жирар.
	Той хвана Мартел за лакътя и го поведе навътре във вилата. Кристофър Келър го чакаше във входното антре.
	— Жан-Люк! Съжалявам, че те поканихме при тези обстоятелства, но трябваше да привлечем вниманието ти. — Това бяха последните думи на френски, които Келър произнесе. Останалото изрече на английски с британски акцент. — Човешки животи са заложени на карта и нямаме много време. Насам, моля.
	Мартел стоеше намясто като замръзнал.
	— Нещо не е наред ли, Жан-Люк?
	— Ти не си…
	— Не съм французин — прекъсна го Келър. — И не съм и от остров Корсика. Всичко това бе заради теб. Боя се, че си обект на доста сложна измама.
	Мартел последва Келър като насън в най-разкошната всекидневна на Вила Солей, където дългите бели пердета се вееха подобно на корабни платна от нощния бриз. Натали седеше в единия край на дивана, носеше анцуг и електриковозелени маратонки. Михаил бе седнал срещу нея в джинси и памучен пуловер. Пол Русо разглеждаше една от картините. А в ъгъла на стаята сам в своето лично пространство беше Габриел, който се взираше внимателно в Жан-Люк.
	Пръв заговори Русо:
	— Ще ми се да можех да кажа, че за мен е удоволствие да се запознаем, но не е. Когато те гледаме, се чудим защо сме се захванали с тази работа. Защо правим жертви. Защо поемаме рискове. Честно казано, твоят живот не си струва да бъде защитаван. Но не за това става въпрос. Имаме нужда от помощта ти и нямаме друг избор, освен да те приветстваме сред нас, макар и със стиснати зъби.
	Очите на Мартел започнаха да се местят от лице на лице — мъжът, когото познаваше като мосю Карно, семейство Антонови, мълчаливецът, който го наблюдаваше от самотното си място в ъгъла на стаята, — преди да се спрат на Русо.
	— Кой си ти? — попита той.
	— Името ми — отвърна Пол — не е важно. Наистина в нашия занаят имената не означават нищо, както съм сигурен, че вече си разбрал.
	— За кого работиш?
	— За отдел на Вътрешното министерство.
	— ГДВС?
	— Няма значение. Всъщност — добави Русо — единственият важен аспект на поста ми е, че _не_ съм полицай.
	— А останалите? — попита Мартел, като се огледа из стаята.
	— Те са мои партньори.
	Той погледна към Габриел.
	— А той?
	— Приеми го като наблюдател.
	Мартел се намръщи.
	— Защо съм тук? За какво става въпрос?
	— Наркотици — отвърна му Русо.
	— Казах ви, не се занимавам с наркотици.
	Русо бавно въздъхна.
	— Да пропуснем тази част, става ли? Знаеш как си печелиш парите, ние също. В един идеален свят вече щеше да си с белезници. Но няма нужда да казвам, че нашият свят далеч не е такъв. Той е хаотичен, опасен и объркан. Ала твоята _работа_ — каза презрително Пол — те поставя в уникалната позиция да свършиш нещо за нас. Готови сме да бъдем щедри, ако ни помогнеш. И също така неумолими, ако откажеш.
	Мартел изправи рамене и стана малко по-висок.
	— Това видео — смръщи се той — не доказва нищо.
	— Чу само малка част от него. Цялото е дълго почти два часа и с ужасно много подробности. Накратко, то разобличава всичките ти мръсни тайни. Ако попадне в ръцете на полицията, със сигурност ще прекараш годините, които ти остават, зад решетките. И точно там ти е мястото — добави натъртено Русо. — А ако записът бъде даден на някой находчив репортер, който никога не е вярвал в приказката ЖЛМ, последствията за бизнес империята ти ще бъдат катастрофални. Всичките ти влиятелни приятели, онези, които подкупваш с храна, напитки и луксозни хотелски стаи, ще те изоставят като плъхове, бягащи от потъващ кораб. Никой няма да те защити. — Мартел отвори уста да отговори, но Русо продължи: — Съществува проблем и с галерия „Оливия Уотсън“. Имахме възможността да разгледаме няколко от нейните сделки. Те са, меко казано, съмнителни. Особено онези четиресет и осем празни платна, пратени в Свободната зона в Женева. Поставил си мадам Уотсън в непоносимо положение. Галерията й, както цялата ти империя, е престъпно начинание. О, предполагам, че ти може и да успееш да се измъкнеш от примката, но съпругата ти…
	— Тя не ми е съпруга.
	— О, прости ми — извини се Русо. — Как да я наричам?
	Мартел не отговори. После попита:
	— Вие ли я въвлякохте в това?
	— Мадам Уотсън не знае нищо и предпочитаме това да остане така. Няма нужда да я замесваме, поне засега. — Русо млъкна и го погледна. — А ти как й обясни идването си тук тази вечер?
	— Казах й, че имам делова среща.
	— И тя ти повярва?
	— Защо не?
	— Защото имаш лоша история. — Русо му се усмихна съучастнически. — Какво правиш в свободното си време, изобщо не ми влиза в работата. Ние с теб сме французи. Светски мъже. Искам да кажа, че за нас по никакъв начин не би било притеснително, ако мадам Уотсън е останала с впечатлението, че си с друга жена тази вечер.
	— За вас не е притеснително — мрачно отрони Мартел, — ала за мен е…
	— Сигурен съм, че ще измислиш какво да й кажеш. Винаги измисляш. Но да се върнем на главния въпрос — продължи Пол. — Сигурно вече е очевидно, че си обект на внимателно планирана операция. Сега е време да преминем към следващата фаза.
	— Следващата фаза?
	— Наградата — уточни Русо. — Ти ще ни помогнеш да го намерим. И ако не го направиш, твоето унищожение ще се превърне в мисията на живота ми. _И_ унищожението на мадам Уотсън. — След известно мълчание добави: — Или може би мисълта, че мадам Уотсън ще страда за твоите престъпления, не те притеснява. Може би смяташ подобни чувства за старомодни. Вероятно не си от този тип мъже.
	Мартел изгледа спокойно Русо. Но когато очите му се спряха пак на Габриел, увереността му като че ли се разколеба.
	— Във всеки случай — продължи Русо, — може би моментът е подходящ да изслушаш остатъка от разпита на Рене Деверо. Не докрай, това ще отнеме прекалено много време. Само важното.
	Той погледна към Михаил, който натисна клавиш на лаптопа. Стаята веднага се изпълни с гласовете на двама мъже, които говореха на френски — единият с отчетлив корсикански акцент, а другият така, сякаш изпитваше физическа болка.


	— _Откъде идват наркотиците?_
	— _Отвсякъде. Турция, Ливан, Афганистан, откъде ли не._
	— _А хашишът?_
	— _Хашишът идва от Мароко._
	— _Кой е доставчикът ти?_
	— _Имахме няколко. Сега работим с един човек. Той е най-големият производител в страната._
	— _Името му?_
	— _Мохамед._
	— _Мохамед кой?_
	— _Бакар._


	Михаил спря записа. Русо погледна към Жан-Люк Мартел и се усмихна.
	— Защо не започнем оттук — каза той. — От Мохамед Бакар.


>>	39.
>>	Лазурният бряг, Франция

	Има много причини един човек да се съгласи да работи за разузнавателна служба, ала малко от тях са достойни за възхищение. Някои го правят от алчност, други — от любов или политически убеждения. Трети — от скука, гняв или заради отмъщение, защото не са ги повишили, докато колегите им, които винаги смятат за по-недостойни от себе си, са се изкачили по стълбата на успеха. С малко ласкателства и шепа жълтици тези заслужаващи презрение душици могат да бъдат убедени да издадат тайни, изтичащи през пръстите им или през компютърните мрежи, които са наети да поддържат. Професионалните разузнавачи с удоволствие се възползват от такива хора, но тайно ги презират. Почти колкото тези, които предават страните си по съвест. Това са полезните идиоти в занаята. За професионалистите няма по-ниска форма на живот.
	Един професионалист не се доверява и на онези, които доброволно предлагат услугите си, защото често е трудно да се преценят истинските им мотиви. Той предпочита сам да намери потенциален обект за вербуване и след това да направи първата крачка. Обикновено идва при него с дарове, но понякога решава да приложи не толкова лицеприятни методи. Затова един професионалист винаги се оглежда за слабости и пороци: извънбрачна афера, пристрастеност към порнография, финансови прегрешения. Това са главните ключове на занаята. Те отключват всяка врата. Освен това принудата изяснява намеренията. Тя осветява тъмните ъгли на човешкото сърце. Човек, който шпионира, защото няма друг избор, е по-малка загадка от този, който влиза в някое посолство с куфарче, пълно с откраднати документи. Въпреки това, на агентите по принуда никога не може да се има пълно доверие. Те неизбежно ще се опитат да намерят друг начин да изкупят вината си и могат да бъдат контролирани само докато първоначалният им грях представлява заплаха за тях. Затова агентът и водещият му офицер са заплетени непрекъснато в прокълната любовна история.
	Точно в тази категория агенти попадаше Жан-Люк Мартел, хотелиер, ресторантьор, производител на дрехи и бижута и международен търговец на наркотици. Той не предложи доброволно услугите си. Нито бе примамен със силата на убеждението. Той бе идентифициран, преценен и набелязан в сложна и скъпа операция. Връзката му с Оливия Уотсън бе разкъсана, бизнес партньорът му бе безмилостно пребит с чук, той самият бе заплашен със затвор и съсипване на бизнеса. Въпреки това вербуването предстоеше. Принудата може да отвори врата, но за да се сключи сделката, се изискваха умения и съблазняване. Трябваше да се стигне до споразумение. Това не можеше да се избегне. Те се нуждаеха много повече от Жан-Люк Мартел, отколкото той от тях. Наркодилърите бяха много. Но Саладин беше единствен.
	Той не се примири лесно със съдбата си, ала това се очакваше: човек, който бе убил баща си и ментора си, не се плашеше лесно. Мартел увърташе, контраатакуваше, отправяше заплахи. Русо обаче не захапа стръвта му. Той имаше идеалната смесица от качества — не беше заплашителен на външен вид, трудно се ядосваше и беше търпелив към недостатъците. Мартел често подлагаше на изпитание издръжливостта на Русо: поиска например писмено уверение върху бланка на Вътрешното министерство, с което му се дава имунитет от съдебно преследване сега и завинаги. Амин, завърши Русо и обясни, че не може да предложи такава милост, защото действаше без одобрението на министерството и дори без знанието на началниците си от ГДВС. Само се усмихна на вироглавството на Мартел и кимна към Михаил, който пусна част от проведения в морето разпит на Рене Деверо.
	— Той лъже — сопна се Мартел, когато звукът утихна. — Това са пълни измислици.
	Точно тогава, щеше да си спомни по-късно Габриел, а скритите камери щяха да го потвърдят, вятърът спря да духа в платната на Мартел. Той се настани до Михаил, което бе странен избор, и се взря в лицето на Натали, която пък се взираше в пода. Последва дълго мълчание, достатъчно дълго, за да може Русо да пусне отново част от записа, която се отнасяше за някой си Мохамед Бакар, един от най-големите производители на хашиш в Мароко, а според някои свидетелства — най-големият. Той обичаше да се нарича „кралят на планината Риф“ — регионът, където се отглеждаше хашиш и се приготвяше за износ в Европа и други места. Човекът, който според Рене Деверо беше единственият снабдител на Мартел.
	— Разбирам — каза тихо Русо, — че си чувал това име.
	Със съвсем леко кимване Мартел го потвърди. След това очите му се преместиха от Натали на Келър, който стоеше закрилнически зад нея. Келър го бе измамил, беше го предал. И въпреки това изглеждаше, сякаш в този момент Жан-Люк Мартел смяташе Келър за единствения си приятел в тази стая.
	— Защо не ни разкажеш малко предистория? — предложи Русо. — Ние сме аматьори все пак. Поне що се отнася до бизнеса с наркотици. Помогни ни да разберем как работи всичко това. Осветли ни за злите механизми на твоя свят.
	Молбата на Русо не беше толкова невинна, колкото звучеше. Рене Деверо вече бе разказал на Келър за връзките на Мохамед Бакар с мрежата. Но Русо искаше да накара Мартел да говори, което щеше да им даде възможност да проверят достоверността на думите му. Можеше да се очаква известно количество заблуди. Русо щеше да изисква абсолютната истина само там, където имаше значение.
	— Кажи ни малко повече за този човек Мохамед Бакар — продължи той. — Нисък ли е, или висок? Слаб ли е, или е дебел като мен? Има ли коса, или е плешив? Една съпруга ли има, или две? Пуши ли? Пие ли? Религиозен ли е?
	— Нисък е — отвърна Мартел след малко. — И не, не пие. Мохамед е религиозен. Всъщност е много религиозен.
	— Това изненадва ли те? — попита веднага Русо, като се възползва от факта, че Мартел най-накрая бе отговорил на въпрос. — Производител на хашиш, а религиозен?
	— Не съм казал, че Мохамед Бакар е производител на хашиш. Неговият бизнес са портокалите.
	— Виж ти…
	— Да, затова не съм изненадан, че е религиозен. Портокалите са поминък в Риф. Кралят от години се опитва да насърчи производителите да отглеждат други култури, но портокалите са по-печеливши от соята и репичките. Много повече — добави Мартел с усмивка.
	— Може би кралят трябва да положи повече усилия.
	— Ако питате мен, кралят предпочита нещата да останат такива, каквито са.
	— Защо?
	— Защото портокалите носят няколко милиарда долара приходи на година в страната. Те помагат за запазването на мира. — Мартел снижи глас и добави: — Мохамед Бакар не е единственият религиозен човек в Мароко.
	— Много екстремисти ли има в Мароко?
	— Знаете това по-добре от мен.
	— ИДИЛ има ли много клетки в Мароко?
	— Така са ми казвали. Но кралят не иска да се говори за това — добави Мартел. — ИДИЛ се отразява зле на туризма.
	— Ти имаш бизнес в Мароко, нали? Хотел в Маракеш, ако не греша.
	— Два — похвали се Мартел.
	— Как е бизнесът там?
	— Зле.
	— Съжалявам да го чуя.
	— Ще се оправим.
	— Сигурен съм, че ще се оправите. И на какво отдаваш спада? — попита Русо. — Да не би на ИДИЛ?
	— Атаките в хотелите в Тунис се отразиха зле на резервациите ни. Хората се боят, че Мароко ще е следващата цел.
	— Безопасно ли е за туристите там?
	— Безопасно е — каза Мартел, — докато стане опасно.
	Русо си позволи да се усмихне на проницателността му.
	След това посочи, че бизнес интересите на Мартел му позволяват да влиза и излиза от Мароко, без да предизвиква подозрения. Мартел сви рамене и не оспори заключението му.
	— Посрещал ли си Мохамед Бакар в хотела си в Маракеш?
	— Никога.
	— Защо?
	— Той не харесва Маракеш. Или по-скоро това, в което Маракеш се е превърнал.
	— Прекалено много чужденци ли?
	— И гейове — допълни Мартел.
	— Той мрази хомосексуалните заради религиозните си вярвания, така ли?
	— Предполагам.
	— Къде обикновено се срещаш с него?
	— В Каза — отвърна Мартел, като използва местното съкращение за Казабланка. — Или във Фес. Той има къща в сърцето на медината. Също така притежава няколко вили в Риф и в Среден Атлас.
	— Често ли се мести?
	— Портокалите са опасен бизнес.
	Русо отново се усмихна. Дори и той не бе имунизиран към огромния чар на Мартел.
	— И какво обсъждате, когато се срещате с мосю Бакар?
	— Брекзит. Новия американски президент. Перспективите в Близкия изток. Обичайното.
	— Очевидно — каза Русо — се шегуваш.
	— Никак даже. Мохамед е доста интелигентен и се интересува от света отвъд Риф.
	— Как би описал политическите му възгледи?
	— Не е почитател на Запада. Храни особено силно презрение към Франция и Америка. По принцип дори не се и опитвам да произнеса _Израел_ в негово присъствие.
	— Това гневи ли го?
	— Може и така да се каже.
	— И въпреки това правиш бизнес с подобен човек.
	— Портокалите му — каза Мартел — са много добри.
	— А когато приключите с обсъждането на международното положение? Тогава какво?
	— Цени, производствени графици, дати на доставка, такива неща…
	— Цените варират ли?
	— Въпрос на търсене и предлагане — обясни Мартел.
	— Преди няколко години — продължи Русо — забелязахме очевидна промяна в начина, по който портокалите се изнасят от Северна Африка. Вместо да идват по Средиземно море в малки плавателни съдове, тонове портокали се появиха в големи товарни кораби, които всички тръгваха от пристанища в Либия. Да не би да се е появил внезапен глад на пазара? Или е имало друга причина, която би могла да обясни промяната в стратегията?
	— Второто — каза Мартел.
	— И каква беше тя?
	— Мохамед реши да започне да работи с партньор.
	— Само един ли?
	— Да.
	— Предполагам, че той трябва да е мъж, защото човек като Мохамед Бакар никога не би правил бизнес с жена.
	Мартел кимна.
	— Поискал е да се настани по-агресивно на пазара, така ли?
	— Много по-агресивно.
	— Защо?
	— Защото искаше бързо да постигне максимални печалби.
	— Срещал ли си се с него?
	— Два пъти.
	— Как се казва?
	— Халил.
	— Халил кой?
	— Само Халил.
	— Мароканец ли е?
	— Не, определено _не_ е мароканец.
	— Откъде е?
	— Никога не ми е казвал.
	— А ако трябва да отгатнеш?
	Жан-Люк Мартел сви рамене.
	— Бих казал, че е иракчанин.


>>	40.
>>	Лазурният бряг, Франция

	На всички в стаята беше ясно — а и скритите камери също щяха да потвърдят, — че Жан-Люк Мартел не разбираше значението на думите, които току-що бе произнесъл. _Бих казал, че е иракчанин_… Иракчанин, който се наричаше Халил. Без фамилия, без народност или принадлежност към селото на предците си, просто Халил. Този Халил беше станал партньор с Мохамед Бакар, производител на хашиш, дълбоко религиозен мюсюлманин, който мразеше Америка и Запада и се разгневяваше само при споменаването на Израел. Халил, който искаше да постигне максимални печалби, като прати повече стока на европейския пазар.
	Габриел, мълчаливият наблюдател на драмата, която бе измислил и продуцирал, предупреди сам себе си да не прави прибързани изводи. Беше възможно човекът, който се представяше като Халил, да не е онзи, когото те търсеха. Можеше да е просто обикновен престъпник, който се интересуваше само от пари, и всичко това да е гонене на вятъра, което щеше да погълне ценно време и ресурси. Въпреки това, дори на Габриел му бе трудно да овладее тупкането на сърцето си. Той бе натиснал слабото звено и бе свързал точките, а следата го бе отвела тук, до бившия дом на несъществуващ враг.
	Другите членове на екипа му обаче изглеждаха напълно безразлични към разкритията на Мартел. Натали, Михаил и Кристофър Келър надничаха към едно и също лично пространство и Пол Русо се възползва от момента, за да зареди първата си лула. Миг по-късно запалката му пламна и облак дим се изви над двете сцени от венецианските канали, нарисувани от Гуарди. Реставраторът Габриел неволно премигна.
	Ако Русо изпитваше дори и най-слаб интерес към иракчанина, който се представяше като Халил, то той не даваше никакъв външен знак за това. Халил беше нещо, за което да мислят по-късно, той не беше важен. Русо като че ли се интересуваше повече — или поне така изглеждаше — от подробности за отношенията между Мартел и Мохамед Бакар. Кой командваше парада? Това искаше да знае той. Кой имаше последната дума? Дали Мартел, дистрибуторът, или Бакар, мароканският производител?
	— Май не разбираш много от бизнес, а?
	— Аз съм учен — извини се Русо.
	— Всичко е въпрос на преговори — обясни Мартел. — Но накрая винаги производителят има последната дума.
	— Защото може във всеки момент да отхвърли дистрибутора?
	— Точно така.
	— А не можеш ли да намериш нов източник на наркотици?
	— Портокали — поправи го Мартел.
	— А, да, портокали — съгласи се Русо.
	— Не е лесно.
	— Заради качеството на портокалите на Мохамед Бакар?
	— Защото Мохамед Бакар е човек със значителна власт и влияние.
	— И би обезкуражил другите производители да ти продават?
	— И още как.
	— А ти какво каза, когато Мохамед Бакар ти довери, че иска рязко да увеличи количествата портокали за Европа?
	— Посъветвах го да не го прави.
	— Защо?
	— По много причини.
	— Например?
	— Големите пратки по принцип са опасни.
	— Защото властите ги откриват по-лесно?
	— Очевидно.
	— И какво друго?
	— Тревожех се, че ще наситим пазара.
	— И така ще намалите цената на портокалите в Западна Европа.
	— Търсене и предлагане. — Мартел сви рамене.
	— И когато му сподели тези свои тревоги?
	— Той ми даде много прост избор.
	— Оставаш или си тръгваш?
	— Точно така.
	— И ти остана.
	Мартел мълчеше. Русо веднага продължи:
	— Транспортът. Кой отговаря за него?
	— Мохамед. Той праща пратката по пощата, а ние я поемаме от другата страна.
	— И предполагам, че ти казва кога да я очакваш.
	— Разбира се.
	— Какви са предпочитаните методи?
	— Някога използвахме малки лодки за пренасяне на стоката през Средиземно море от Мароко до Испания. Тогава испанците затегнаха охраната по брега и той започна да ги праща през Северна Африка към Балканите. Дълъг и скъп път. Много портокали изчезваха по него. Особено когато стигнеха в Ливан и на Балканите.
	— Крадат ги местните престъпни банди, така ли?
	— Сръбската и българската мафия много си падат по цитруси — обясни Мартел. — Мохамед се опитваше години наред да измисли начин да прекара портокалите си до Европа, без да се налага да минава през тяхната територия. И тогава решението просто му падна в ръцете.
	— Решението — досети се Русо — беше Либия.
	Мартел кимна бавно.
	— Беше като сбъдната мечта, която стана възможна благодарение на президента на Франция и неговите приятели във Вашингтон и Лондон, които заявиха, че Кадафи трябва да си ходи. Щом режимът беше свален, Либия вече бе открита за бизнес. Беше като Дивия запад. Няма централно правителство, няма полиция, няма никакви власти, освен милициите и ислямските психари. Но имаше проблем.
	— Какъв?
	— Милициите и ислямските психари — каза Мартел.
	— Те не одобряваха ли портокалите?
	— Не. Искаха дял. Иначе не ги пускаха да стигнат до либийските пристанища. Мохамед имаше нужда от местен партньор, някой, който да държи милициите и свещените воини на линия. Някой, който можеше да гарантира, че портокалите ще стигнат до трюмовете на товарните кораби.
	— Някой като Халил? — попита Русо.
	Мартел не отговори.
	— Спомняш ли си кораб на име „Аполон“? — попита Русо. — Италианците го прихванаха край Сицилия със седемнайсет тона портокали в трюмовете.
	— Името ми говори нещо — каза лукаво Жан-Люк.
	— Предполагам, че товарът е бил твой.
	Безизразният поглед на Мартел потвърди това.
	— Преди „Аполон“ имаше ли други кораби, които не са били прихванати?
	— Няколко.
	— Припомни ми — каза Русо, правейки се на учуден, — кой плаща цената на прихванатата стока? Производителят или дистрибуторът?
	— Не мога да продавам портокали, ако не ги получа.
	— Значи, казваш — и моля те, прости ми, нямам намерение да обиждам никого, — че Мохамед Бакар лично е загубил милиони евро, когато „Аполон“ е бил прихванат?
	— Точно така.
	— Сигурно е бил бесен.
	— Меко казано — въздъхна Мартел. — Повика ме в Мароко и ме обвини, че от мен е изтекла информация към италианците.
	— И защо ти е било да правиш нещо подобно?
	— Защото аз бях противник на големите товари. А най-добрият начин да бъдат спрени е, като направя така, че изгубим един-два кораба.
	— Ти ли стоиш зад сигнала, който заведе италианците при „Аполон“?
	— Разбира се, че не. Обясних на Мохамед съвсем ясно, че проблемът е в неговата градина.
	— И под това имаше предвид Северна Африка — каза Русо.
	— Либия — отговори Мартел.
	— А когато прихващанията продължиха?
	— Халил запуши дупките. И портокалите пак започнаха да пристигат безпроблемно.

	* * *

	Ето го отново. Името на новия агресивен партньор на Мохамед Бакар. Мъжът, когото Пол Русо избягваше да споменава. След дълго мълчание, през което пак зареди лулата си, той се почуди кога за пръв път Жан-Люк Мартел се е срещнал с иракчанина, който се представяше като Халил. Без фамилия. Без националност или родно село на предците си. Само Халил. Мартел обясни, че това е станало през 2012 година. Май през пролетта. Може би в края на март, но не можел да бъде сигурен. Русо обаче не му вярваше. Мартел стоеше начело на огромна престъпна империя и пазеше всички подробности за нея в ума си. Русо настоя, че той със сигурност можеше да си спомни тази паметна среща.
	— Беше на двайсет и девети март.
	— При какви обстоятелства? Повикаха ли те, или всичко бе предварително организирано?
	Мартел даде да се разбере, че присъствието му е било поискано.
	— И това как се прави обикновено? Знам, че е незначителна подробност, но съм любопитен.
	— Оставя се съобщение в хотела ми в Маракеш.
	— Гласова поща?
	— Да.
	— А първата среща, на която присъстваше и Халил?
	— Беше в Каза. Отлетях дотам със самолета си и се регистрирах в хотел. Няколко часа по-късно ми казаха къде да отида.
	— Мохамед лично ли ти се обади?
	— Един от неговите хора. Мохамед не ползва телефон за бизнеса си.
	— А кой беше хотелът?
	— „Софител“.
	— Сам ли отиде?
	— Оливия беше с мен.
	Русо се намръщи замислено.
	— Винаги ли я водиш със себе си?
	— Когато е възможно.
	— Защо?
	— Има значение как изглежда.
	— Тя дойде ли на срещата?
	— Не. Остана в хотела, а аз отидох до Анфа.
	— Анфа?
	Това бе богат квартал на хълм западно от градския център, обясни Мартел. Място с обградени от палми булеварди и вили с високи огради, където цената на квадратен метър съперничеше на тази в Лондон и Париж. Мохамед Бакар имал имот там. Както обикновено, Жан-Люк трябвало да бъде претърсен, преди да му бъде позволено да влезе. Той си спомни, че този път претърсването било по-сериозно от нормалното. Вътре очаквал да завари Бакар сам, както при обичайните им срещи. Но там имало и друг мъж.
	— Опиши ми го, моля.
	— Висок, широкоплещест, с широко лице и големи ръце.
	— Кожата?
	— Тъмна, но не прекалено.
	— Как беше облечен?
	— Като западняк. Тъмен костюм, бяла риза, без вратовръзка.
	— Белези и отличителни черти?
	— Не.
	— Татуировки?
	— Виждах само ръцете му.
	— А по тях?
	Мартел поклати отрицателно глава.
	— Представиха ли ви един на друг?
	— Съвсем бегло.
	— Той каза ли нещо?
	— Не на мен. Само на Мохамед.
	— Предполагам, че на арабски.
	— Да.
	— Мохамед Бакар говори магребски арабски.
	— Дарижа — кимна Мартел.
	— А другият мъж? И той ли говореше дарижа?
	Жан-Люк пак поклати глава.
	— И ти можеш да направиш разликата?
	— Научих малко арабски като дете. От майка ми — добави той. — Така че — да, мога да направя разликата. Той говореше като човек от Ирак.
	— И не се ли почуди за принадлежността на този мъж, като се има предвид, че ИДИЛ са превзели голяма част от Ирак и Сирия и имат база в Либия? Или може би не си искал да знаеш — добави презрително Русо. — Може би е било по-добре да не задаваш прекалено много въпроси в такава ситуация.
	— По правило — каза Мартел — те не помагат в бизнеса.
	— Особено когато са замесени организации като ИДИЛ. — Русо овладя гнева си. — А втората среща? Кога беше тя?
	— Миналия декември.
	— _След_ атаките във Вашингтон ли?
	— Определено.
	— Точната дата, моля.
	— Мисля, че беше на деветнайсети.
	— При какви обстоятелства?
	— Беше нашата годишна зимна среща.
	— Къде се състоя?
	— Мохамед непрекъснато сменяше локациите. Накрая се видяхме в малко село високо в Риф.
	— И какъв беше дневният ред?
	— Цени и приблизителни дати на доставките за новата година. Мохамед и иракчанинът искаха да доставят дори още повече стока на пазара. Много стока. И то бързо.
	— Как беше облечен той този път?
	— Като мароканец.
	— Какво имаш предвид?
	— Носеше джелаба.
	— Традиционна мароканска роба с качулка, така ли?
	Мартел кимна.
	— И лицето му беше по-изпито и изострено — добави той.
	— Беше отслабнал?
	— Пластична хирургия.
	— Имаше ли нещо друго различно в него?
	— Да — каза Мартел. — Куцаше.


>>	41.
>>	Лазурният бряг, Франция

	Пол Русо не можеше да понесе сделката, която щеше да бъде сключена. По-късно щеше да каже, че Жан-Люк Мартел е доказателство, че Франция е сгрешила, когато е премахнала гилотината. Но иракчанинът Халил, чието лице бе променено, Халил, който куцаше, си струваше цената. Само принуда нямаше да бъде достатъчна, за да може Мартел да пресече финалната линия. Той трябваше да бъде превърнат в агент на група „Алфа“. „Служител на френското разузнаване, бог да ми е на помощ“, оплакваше се след това Пол, ала съзнаваше, че единствено обещание за пълен имунитет от съдебно преследване щеше да го накара да съдейства напълно. Русо нямаше властта да даде такова обещание — можеше само министърът. Което го поставяше пред дилема: министърът не знаеше за операцията. А той бе човек, който не обичаше изненадите. Може би този път щеше да почувства, че трябва да направи изключение…
	Засега Русо потискаше емоциите си и превеждаше Мартел през стъпките, които трябва да направи. Повториха всичко още веднъж, бавно, щателно, напред, назад и настрани, по всякакъв начин, който Русо можеше да си представи. И той търсеше някакви несъответствия, някаква причина да подложи на съмнение автентичността на източника си. Бе обърнато специално внимание на дневния ред на зимната среща, на която бе присъствал иракчанинът Халил, особено на графика на предстоящите доставки. Три големи товара трябваше да пристигнат в следващите десет дни. Всичко щеше да бъде скрито в карго кораби, тръгващи от Либия. Два щяха да пристигнат на френски пристанища — Марсилия и близкото Тулон, — а третият в италианското пристанище Генуа.
	— Ако тези наркотици изчезнат — предупреди Мартел, — ще се плаща адски много.
	— Портокали — поправи го Русо.
	В този момент Габриел за пръв път се намеси в разпита. Направи го след съвсем бегло представяне, стискайки в ръцете няколко празни листове, молив и острилка. През следващия час той седеше до мъжа, чийто живот бе преобърнал из основи, и с негова помощ рисуваше скици на двата образа на иракчанина Халил — този от 2012 година, когато е бил облечен със западни дрехи, и другия, от появата му в Мароко след атаките във Вашингтон, когато е носел традиционна джелаба и видимо е накуцвал. Мартел бе прочут с вниманието си към детайла — беше го казвал много пъти в интервютата си за медиите — и твърдеше, че никога не забравя лица. Но беше и много взискателен — качество, което разкри напълно, когато Габриел не успя да нарисува подходяща брадичка на хирургически променения образ на Халил. Направиха три чернови, преди Мартел с неочакван ентусиазъм да даде одобрението си.
	— Това е той. Това е мъжът, когото видях миналия декември.
	— Сигурен ли си? — притисна го Габриел. — Не бързаме за никъде. Можем да направим още една скица, ако искаш.
	— Не е необходимо. Той изглеждаше точно така.
	— А куцането? — попита Габриел. — Не си ни казал кой крак му е наранен.
	— Десният.
	— Сигурен ли си?
	— Без съмнение.
	— А той обясни ли причината?
	— Каза, че е претърпял катастрофа. Но не уточни къде.
	Габриел огледа продължително завършените скици, преди да ги даде на Натали. Очите й неволно се разшириха. След като се овладя, тя откъсна поглед от тях и бавно кимна. Габриел остави настрани първата рисунка и се взря задълго във втората. Това бе новото лице на терора. Беше лицето на Саладин.

	* * *

	Завлякоха го горе в спалнята на мадам Софи, изцапаха отстрани шията му с кървавочервеното й червило и го поляха с достатъчно количество от парфюма й, че да оставя следа след себе си, докато кара рано сутринта, уморен, към вилата си от другата страна на залива Кавалер. Не отиде сам. Никола Карно, познат и като Кристофър Келър, седеше на предната седалка с мобилния телефон на Мартел в едната ръка и оръжие в другата. Зад тях във втора кола бяха четирима служители на група „Алфа“. Преди бяха работили във Вила Солей на Дмитрий Антонов. Сега, също като Никола Карно, работеха за Мартел. Точните причини за решението им да зарежат предишния си господар заради новия бяха мъгляви, но такива неща се случваха в Сен Тропе през лятото.
	Точно в пет часа и дванайсет минути двата автомобила завиха по алеята пред вилата на Мартел. Оливия Уотсън знаеше това, защото бе лежала будна цяла нощ и се бе втурнала към прозореца в спалнята при звука от отваряне и затваряне на врати на коли в двора. Сега се правеше на заспала, а леглото се разлюля под тежестта на любовника й. Тя се обърна и очите им се срещнаха в сумрака.
	— Къде беше, Жан-Люк?
	— По работа — промърмори той. — Заспивай.
	— Има ли проблем?
	— Вече не.
	— Опитах се да ти се обадя, но телефонът ми не работеше. Нямаше и интернет, и наземната ни линия бе замлъкнала.
	— Сигурно е имало повреда. — Очите му се затвориха.
	— Защо Никола е долу? И кои са другите мъже?
	— Ще ти обясня всичко сутринта.
	— Вече _е_ сутрин, Жан-Люк.
	Той мълчеше. Оливия се приближи.
	— Миришеш на друга жена.
	— Оливия, моля те.
	— Коя е тя, Жан-Люк? Къде си бил?


>>	42.
>>	Париж

	Обсъждането, от което Пол Русо изпитваше ужас, се случи рано същия следобед в Министерството на вътрешните работи в Париж. Също като Жан-Люк Мартел, Русо не посрещна съдбата си сам — Габриел отиде с него. Двамата пресякоха вътрешния двор рамо до рамо и поеха по голямото стълбище към впечатляващия кабинет на министъра. А там Русо, който не си падаше по учтивите разговори, веднага призна оперативните си грехове. Каза, че британското разузнаване е идентифицирало източника на автоматите от лондонската атака и това е французинът от марокански произход Нуредин Закария, професионален престъпник, свързан с една от най-големите мрежи за контрабанда на наркотици във Франция. Без пълномощно от шефа си и от Вътрешното министерство Русо и група „Алфа“ бяха работили с две съюзнически служби — британската и очевидно израелската, — за да проникнат в споменатата мрежа и да вербуват лидера й. Операцията, продължи той, се бе оказала успешна. На основата на разузнавателна информация, осигурена от източника, група „Алфа“ и партньорите й биха могли да кажат с умерена сигурност, че ИДИЛ са поели контрол над значителна част от незаконната търговия със северноафрикански хашиш. И че Саладин, тайнственият иракски сив кардинал на отдела за международни операции на групировката, вероятно се крие в Мароко, бивш френски протекторат.
	Министърът реагира точно както се очакваше, тоест зле. Последва тирада, голяма част от нея нецензурна. Русо предложи да подаде оставка — беше я написал собственоръчно по време на дългото пътуване от Прованс. И положението доста дълго изглеждаше така, сякаш министърът е готов да я приеме. Накрая той хвърли листа в шредера за унищожаване на документи. Основната отговорност за защита на френската територия от терористични, ислямистки и други атаки лежеше върху тесните министерски плещи. Той нямаше намерение да губи човек като Пол Русо.
	— Къде е Нуредин Закария сега?
	— В неизвестност — каза Русо.
	— Да не би да е отишъл в халифата?
	Русо се поколеба, преди да отговори. Той бе подготвен да шикалкави, но нямаше начин да изрече откровена лъжа. Отрони тихо, че Нуредин Закария е мъртъв.
	— Как така мъртъв? — изуми се министърът.
	— Смятам, че се е случило по време на бизнес трансакция.
	Министърът не се успокои.
	— А лидерът на мрежата? Новият ви агент?
	— Името му — каза Русо — е Жан-Люк Мартел.
	Министърът сведе поглед и преподреди книжата на бюрото си.
	— Това обяснява интереса към досието на Мартел в деня, в който беше взривена централата ви.
	— Да — призна Русо.
	— Жан-Люк е бил обект на безброй разследвания. Всичките са стигнали до едно и също заключение: че не е замесен с наркотици.
	— Това заключение — каза внимателно Русо — е неправилно.
	— Да не би да знаеш нещо друго?
	— Знам го от сигурен източник.
	— От кого?
	— Жан-Люк Мартел.
	Министърът се изсмя.
	— И защо би ти казал нещо подобно?
	— Нямаше голям избор.
	— Защо?
	— Заради Рене Деверо.
	— Името ми е познато.
	— Би трябвало — каза Русо.
	— Къде е Деверо сега?
	— На същото място като Нуредин Закария.
	— _Merde_ — изстена тихо министърът.
	Настъпи тишина. В слънчевите лъчи, влизащи през прозореца, се гонеха прашинки като рибки в аквариум. Пол леко се покашля — сигнал, че се кани да стъпи на тънък лед.
	— Знам, че с Мартел сте приятели — започна той най-накрая.
	— Познаваме се — възпротиви се бързо министърът, — но не сме приятели.
	— Мартел ще бъде изненадан, като го чуе. Всъщност той спомена няколко пъти вашето име, преди най-накрая да се съгласи да сътрудничи.
	Министърът не можеше да скрие гнева си, задето Русо просна мръсно френско бельо пред външен човек, при това израелец.
	— Какво намекваш? — попита той.
	— Искам да кажа — започна Русо, — че ще ми трябва сътрудничеството на Мартел, което изисква да му бъде даден имунитет. Това може да се окаже чувствителна тема, като се има предвид връзката ви, но е необходимо, за да може операцията да продължи.
	— Каква е целта?
	— Елиминирането на Саладин, разбира се.
	— И смяташ да използваш Мартел в някакъв оперативен смисъл?
	— Това е единствената ми възможност.
	Министърът се направи, че мисли.
	— Прав си, даването на имунитет ще бъде трудно. Но ако _ти_ го поискаш…
	— Ще имате документите до края на деня — бързо изрече Русо. — Честно казано, вероятно така е най-добре. Вие не сте единственият в настоящото правителство, който се _познава_ с Мартел.
	Министърът отново местеше книжа.
	— Дадохме ти много свобода, когато създадохме група „Алфа“, но няма нужда да казвам, че ти превиши правата си.
	Русо прие упрека с мълчаливо разкаяние.
	— Повече няма да ме държите на тъмно. Ясно ли е?
	— Да, господин министър.
	— Как възнамерявате да продължите?
	— През следващите десет дни мароканският доставчик на Мартел, мъж на име Мохамед Бакар, ще пусне няколко големи пратки хашиш от либийски пристанища. Много е важно да ги прихванем.
	— Знаеш ли имената на плавателните съдове?
	Пол кимна.
	— Бакар и Саладин ще заподозрат, че имаме информатор — отбеляза министърът.
	— Точно така.
	— Ще се разгневят.
	Русо се усмихна.
	— На това се надяваме, господин министър.

	* * *

	Първият кораб — регистриран в Малта плаващ ковчег на име „Средиземноморска мечта“, трябваше да тръгне от Либия чак след четири дни. Щеше да поеме от Хумс, малко търговско пристанище на изток от Триполи, а след кратка спирка в Тунис, където трябваше да натовари стоката, щеше да отплава директно за Генуа. Другите два плавателни съда — единият плаващ под бахамски флаг, а другият под панамски — щяха да тръгнат по график от Сирт след една седмица, което предизвикваше леко колебание у Габриел и Русо. Те се съгласиха, че прихващането на „Средиземноморска мечта“, докато другите два кораба са още закотвени в Либия, би било грешка, тъй като щеше да даде на Мохамед Бакар и Саладин възможност да пренасочат стоката. Затова, преди да действат, щяха да изчакат, докато всички плавателни съдове са в международни води.
	Забавянето тежеше много и на двамата, особено на Габриел, който бе видял как промененото лице на Саладин се появява под усилията на собствената му ръка. Той винаги носеше скиците със себе си, дори в леглото в Йерусалим, където прекара четири неспокойни нощи до жена си. На булевард „Цар Саул“ ходеше на безкрайни заседания по въпросите, които бе оставил в кадърните ръце на Узи Навот, но всички виждаха, че мислите му са другаде. По време на среща на кабинета умът му се рееше, докато министрите не спираха да се карат. Той рисуваше лице в бележника си. Лице, което бе частично скрито от качулката на джелабата.
	Рано следващата сутрин Русо събуди Габриел с новината, че „Средиземноморска мечта“ е отплавал от Тунис предната вечер и вече е в международни води. Но дали в него имаше скрит товар хашиш от Мароко? Само един източник твърдеше, че е така: човекът, който живееше от другата страна на залива Кавалер срещу Дмитрий и Софи Антонови. Човекът, чиито многобройни грехове бяха официално опростени и който сега бе под пълния контрол на съюз от три разузнавателни служби.
	За непосветените обаче в поведението му нямаше никаква външна промяна, ако не броим постоянното присъствие на Кристофър Келър до него. Където и да отидеше Мартел, Келър го следваше. В Монако и Мадрид за две предварително уговорени бизнес срещи. В Женева за просветляващ сблъсък със съмнителната етика на швейцарски банкер. И накрая в Марсилия, откъдето шефът на отдела за наркотици на Мартел бе изчезнал безследно, оставяйки след себе си двама мъртви бодигардове в магазина за електроника на площад „Жан Жорес“. Марсилската полиция бе останала с впечатлението, че Рене Деверо е бил убит от съперник от подземния свят. Сътрудниците на Деверо, сред които и някой си Анри Вияр, бяха на същото мнение.
	По време на среща с Мартел и Келър в таен апартамент край гара Сен Шарл Вияр не можеше да си намери място заради предстоящото пристигане на пратките. Той се боеше — и с право, че има изтичане на информация. Мартел успокои страховете му и му нареди да прибере товара по обичайния начин. Внимателен преглед на записа на телефона в джоба на Келър и на движенията и комуникациите на Вияр след срещата показаха, че Жан-Люк не се е опитал да прати скрито предупреждение на старата си мрежа. Хашишът беше на път, плащанията бяха по трасето. За търговците на наркотици и шпионите всички системи работеха.
	Съобщението, което даде начало на следващата фаза, бе предадено по обичайния канал, от вътрешен министър на вътрешен министър, без излишно напрежение. Платен информатор в една от най-големите наркобанди във Франция заяви, че голяма пратка хашиш от Северна Африка ще пристигне в Генуа на следващия ден на борда на „Средиземноморска мечта“, плаващ под малтийски флаг. Ако италианците нямаха нищо по-добро за правене, можеха да го проверят. И те наистина го направиха. Всъщност подразделения на Гуардия ди Финанца — италианската агенция, отговаряща за контрабандата на наркотици, се качиха на плавателния съд минути след пристигането му и започнаха да отварят контейнерите. Претърсването им накрая даде резултат — четири тона марокански хашиш, количеството не беше рекордно, но бе забележително. След това италианският министър се обади на френския си колега и му благодари за информацията. Френският министър каза, че е доволен, задето успял да помогне.
	Макар да бе важна новина в Италия, разкритието не привлече внимание във Франция, най-малко в рибарското градче Сен Тропе. Но когато на следващия ден френската митническа полиция нахлу в два кораба — пътуващия за Тулон „Африканска звезда“ и този за Марсилия „Карибски път“, — дори и заспалият Сен Тропе бе впечатлен. На „Африканска звезда“ имаше три тона хашиш, а на „Карибски път“ — само два. Но оттам бе иззето нещо, което Габриел и Пол Русо не очакваха: оловен цилиндър с дължина четиресет сантиметра и диаметър двайсет сантиметра. Беше скрит в макара с кабел, произведена в завод в индустриалния квартал на Триполи.
	На цилиндъра нямаше никакви обозначения. Въпреки това френската митническа полиция, която бе обучена да борави с потенциално опасни материали, знаеше, че не бива да го отваря. Проведоха се телефонни разговори, вдигна се тревога и в късния следобед контейнерът бе транспортиран със сигурен превоз до френска държавна лаборатория извън Париж, където лаборантите анализираха приличащия на талк прах вътре. Те скоро установиха, че това бе силно радиоактивното вещество цезий-137, или цезиев хлорид. Пол Русо и вътрешният министър бяха информирани за находката в осем вечерта. А двайсет минути по-късно те се втурнаха през вратите на Елисейския дворец, следвани от Габриел, за да съобщят новината на президента на републиката. Саладин отново ги бе набелязал, този път с мръсна бомба.


>	Трета част
>	Най-тъмният ъгъл

>>	43.
>>	Съри, Англия

	Как точно американците бяха научили за скритата пратка от цезий, никой никога нямаше да узнае достатъчно подробно, най-малко французите. Това бе една от онези мистерии, които оставаха, след като оперативният прах паднеше на земята. Но те _наистина_ чуха за това — всъщност още същата нощ — и преди изгрев-слънце поискаха всички замесени страни да тръгнат към Вашингтон за спешна среща. Греъм Сиймор и Аманда Уолъс, братовчедите, любезно отказаха. Изправени пред възможността в мрежата на Саладин да има устройство за радиоактивно замърсяване, те не можеха да си позволят да бъдат видени да тичат към бившите колонии за помощ. Те бяха изцяло за трансатлантическо сътрудничество — всъщност опасно зависеха от него, — но за тях това бе просто въпрос на национална гордост. И когато Алон и Пол Русо добавиха възраженията си, американците бързо капитулираха. Габриел бе убеден в подобен изход, тъй като имаше добра представа какво в крайна сметка преследват американците. Те искаха главата на Саладин на кол, а единственият начин да я получат беше, като установят контрол над операцията на Габриел. Беше по-добре да им откажат предимството на домакинството. Дори само петчасовата времева разлика щеше да ги извади от равновесие.
	Беше прекалено да се надяват на малка делегация. Те пристигнаха с „Боинг“, накичен с официалния печат на Съединените щати, и пътуваха до мястото на срещата — изоставено тренировъчно съоръжение на МИ6 в голям викториански замък в Съри — с дълъг и шумен кортеж, който се движеше през провинцията, все едно се пазеха от експлозиви в Сунитския триъгълник на окупиран Ирак. От една от колите слезе Морис Пейн, новият директор на ЦРУ. Пейн беше учил в „Уест Пойнт“, завършил право в университет от Бръшляновата лига, някогашен частен предприемач и бивш дълбоко консервативен конгресмен от Дакота. Той бе едър и прям, с лице като на статуя от Великденския остров и баритонов глас, от който гредите във входното антре на старата сграда потреперваха. Поздрави първо Греъм Сиймор и Аманда Уолъс — те бяха домакини все пак, да не говорим, че бяха и далечни роднини, — преди да се обърне с цялата мощ на личността си, приличаща на водно оръдие, към Габриел.
	— Габриел Алон! Толкова се радвам най-накрая да се запознаем. Един от най-великите. Истинска легенда. Трябваше да го направим много отдавна. Ейдриън ми каза, че си се промъкнал при нас, без да дойдеш да ме видиш. Не ти се сърдя. Знам, че с Ейдриън се познавате отдавна. Свършили сте много добра работа заедно. Надявам се традицията да продължи.
	Габриел издърпа ръката си и огледа мъжете, обградили новия директор на най-мощната разузнавателна служба в света. Те бяха млади, стройни и корави, бивши военни също като шефа им, всичките добре обучени в жестоката вашингтонска бюрократична битка с лакти. Промяната от предишната администрация бе стряскаща. Ако имаше нещо положително, то това бе, че изпитваха разумна симпатия към Израел. Може би прекалено голяма, помисли си Габриел. Те бяха доказателството, че човек трябва да внимава какво си пожелава.
	Ейдриън Картър не бе сред най-близкото обкръжение на директора и това говореше много. В момента той излизаше от един джип заедно с останалите висши кадри. Повечето бяха непознати за Габриел. Един от тях обаче разпозна: Кайл Тейлър, шефа на Антитерористичния център на Управлението. Присъствието му беше притеснителен знак за намеренията на Лангли: за Тейлър се говореше, че би обстрелвал с дрон и майка си, ако така би спечелил поста на Картър и неговия кабинет на седмия етаж. Той носеше безмилостната си амбиция като внимателно завързана вратовръзка. Картър обаче изглеждаше като човек, който току-що се е събудил от дрямка. Мина покрай Габриел и само леко му кимна.
	— Не се приближавай — прошепна Ейдриън. — Заразен съм.
	— Какво ти е?
	— Проказа.
	Морис Пейн сега стискаше ръката на Пол Русо така, сякаш се опитваше да спечели гласа му. По предложение на Греъм Сиймор той влезе в официалната трапезария на старата къща, която отдавна бе превърната в сигурно съоръжение. Там до входа имаше кошче за мобилните телефони, а върху викториански шкаф бяха подредени най-разнообразни напитки, които никой не докосна. Морис Пейн седна на дългата правоъгълна маса, от едната му страна се настаниха младите му корави сътрудници, а от другата — господарят на дроновете Кайл Тейлър. Ейдриън Картър бе отпратен в далечния край — място, помисли си Габриел, където можеше да съжалява и да мечтае за работа в частния сектор.
	Алон седна на определеното му място и веднага обърна малката табелка с името му, която някой усърден служител на МИ6 бе поставил. Вляво от него и точно срещу Морис Пейн беше Греъм Сиймор. А вляво от Сиймор седеше Аманда Уолъс, която изглеждаше така, сякаш се боеше да не я опръскат с кръв. Репутацията на Морис Пейн го бе изпреварила. През краткото време, откакто заемаше поста си, той бе преобразувал ЦРУ от разузнавателна служба в паравоенна организация. Езикът на шпионажа го отегчаваше. Той бе човек на действието.
	— Знам, че всички сме в кризисен режим — започна Пейн, — затова няма да губя времето на никого. До един заслужавате похвала. Предотвратихте бедствие. Или поне го отложихте — добави той. — Но Белият дом настоява — и честно казано, аз съм съгласен, — че Лангли има нужда да застане начело на това и да довърши операцията. С цялото ми уважение, това е най-логично. Ние имаме размаха и капацитета, разполагаме и с технологията.
	— А ние разполагаме с източника — отвърна Габриел. — И целият размах, и цялата технология на света не могат да заменят това. Ние го открихме, ние го разобличихме, ние го вербувахме. Той е наш.
	— И сега — каза Пейн — ще ни го предадете.
	— Съжалявам, Морис, но се боя, че това няма да се случи.
	Габриел погледна към далечния край на масата и видя как Ейдриън Картър се опитва да потисне усмивката си. Началото едва ли можеше да мине за успешно. За нещастие, след това нещата бързо се влошиха още повече.

	* * *

	Имаше повишаване на гласове, удряне по масата. И отправяне на заплахи — за ответен удар, за отказ от сътрудничество и помощ в критични моменти. До немного отдавна Габриел можеше да си позволи лукса да каже на директора, че блъфира. Сега обаче трябваше да действа внимателно. Британците не бяха единствените, които зависеха от технологичната мощ на Лангли. Израел се нуждаеше от американците дори повече и при никакви обстоятелства Алон не можеше да си позволи да отчужди своя най-ценен стратегически и оперативен партньор. Освен това, въпреки самохвалството и нафукаността си, Морис Пейн беше приятел, който общо взето виждаше света така, както и Габриел. Неговият предшественик, говорещ свободно арабски, бе показал отношението си, като наричаше Йерусалим Ал Кудс. Нещата определено можеха да бъдат и по-лоши.
	По предложение на Греъм Сиймор те се пръснаха, за да си вземат храна и напитки. След това настроението значително се подобри. Морис Пейн призна, че по време на полета през Атлантическия океан е имал време да прегледа досието на Габриел в Управлението.
	— Трябва да кажа, че беше впечатляващо четиво.
	— Изненадан съм, че си успял да го качиш цялото на борда.
	Усмивката на Пейн бе искрена.
	— И двамата сме отраснали във ферми — каза той. — Нашата бе в отдалечен край на Южна Дакота, а вашата — в Долината на Израил.
	— До едно арабско село.
	— Ние нямахме араби. Само мечки и вълци.
	Този път Габриел се усмихна. Пейн отчупи от края на изсъхналия сандвич.
	— И друг път си участвал в операции в Северна Африка. Имам предвид — лично. Участвал си в операцията с Абу Джихад в Тунис през 1988-а. Ти и екипът ти сте се приземили на брега и сте нахлули във вилата му. Убил си го в кабинета му пред децата му. По това време той е гледал видеозаписи от интифадата.
	— Това не е вярно — възрази Габриел след кратко мълчание.
	— Кое по-точно?
	— Не съм убивал Абу Джихад пред семейството му. Дъщеря му влезе в кабинета, след като той вече бе мъртъв.
	— И ти какво направи?
	— Казах й да отиде да се погрижи за майка си. И след това си тръгнах.
	Настъпи мълчание. Наруши го Морис Пейн:
	— Мислиш ли, че можеш да го направиш пак? В Мароко?
	— Да не би да ме питаш дали имам възможността?
	— Достави ми това удоволствие — каза Пейн.
	Габриел отговори, че Мароко е в оперативния периметър на Службата.
	— Имате прилични отношения с краля — отбеляза Пейн. — Отношения, които ще бъдат застрашени, ако нещо се обърка.
	— Вие също поддържате добри отношения — напомни му Габриел.
	— Възнамеряваш ли да работиш с мароканските служби?
	— Вие работихте ли с пакистанците, когато преследвахте Бин Ладен?
	— Ще приема, че отговорът е „не“.
	— По всяка вероятност — обясни Габриел — Саладин се крие в условия, близки до тези, в които живееше Бин Ладен в Аботабад. Нещо повече, той се радва на протекциите на наркобарон, човек, който несъмнено има приятели по високите места. Да кажем на мароканците за операцията, е все едно да го съобщим на самия Саладин.
	— Доколко си сигурен, че наистина е там?
	Габриел постави двете скици на масата. Потупа с пръст по първата, на която бе Саладин, както бе изглеждал през пролетта на 2012 година, скоро след като ИДИЛ се бяха установили в Либия.
	— Много прилича на мъжа във фоайето на „Четири сезона“ в Джорджтаун преди атаката. Проверете записите от охранителните камери на хотела. Сигурен съм, че ще стигнете до същото заключение. — Той посочи втората скица. — А така изглежда сега.
	— Според търговец на наркотици на име Жан-Люк Мартел.
	— Невинаги можем да избираме агентите си, Морис. Понякога те ни избират.
	— Имаш ли му доверие?
	— Никакво.
	— Готов ли си да влезеш в битка заедно с него?
	— Имаш ли по-добра идея?
	Очевидно нямаше.
	— Ами ако Саладин не захапе примамката?
	— Току-що загуби хашиш на стойност сто милиона долара. И цезия.
	Американецът погледна към Пол Русо.
	— Твоите хора успяха ли да идентифицират източника?
	— Най-вероятното обяснение — каза Русо — е, че е дошъл от Русия или някоя бивша съветска република, или сателитна държава. По съветско време цезият се употребяваше доста безразборно и оттогава из провинцията има пръснати кутии с това вещество. Възможно е да идва и от Либия. Бунтовниците и милициите превзеха ядрените съоръжения на страната, когато режимът рухна. Международната агенция за атомна енергия беше особено загрижена за изследователската база в Таджура. Вероятно си чувал за нея.
	Пейн кимна.
	— Правителството ви кога смята да направи съобщение?
	— За кое?
	— За цезия — тросна се Пейн.
	— Не смятаме да съобщаваме.
	Пейн изглеждаше недоверчив. Габриел му обясни:
	— Съобщението ненужно би всяло тревога сред населението. И което е по-важно, би дало сигнал на Саладин и мрежата му, че радиоактивният материал е открит.
	— Ами ако друга пратка с цезий успее да премине контрола? Какво ще се случи, ако мръсна бомба избухне в центъра на Париж? Или Лондон? Или Манхатън дори?
	— Публичността няма нито да увеличи, нито да намали възможността от това. Докато мълчанието си има своите предимства. — Габриел сложи ръка върху рамото на Греъм Сиймор. — Успя ли да прочетеш _неговото_ досие, директор Пейн? Бащата на Греъм е работил в британското разузнаване по време на Втората световна война. В Отдела по дезинформация. Те не са казвали на германците, когато са арестували техни шпиони във Великобритания. Оставяли са водещите им офицери да мислят, че заловените им шпиони са живи, и така са захранвали Хитлер и генералите му със заблуждаваща информация. И немците изобщо не правили опити да ги заменят, защото вярвали, че все още си вършат работата.
	— Значи, ако Саладин си мисли, че веществото е преминало през контрола, няма да се опита да прати още. Това ли ми казваш?
	Габриел мълчеше.
	— Не е зле — усмихна се американецът.
	— Това не е първото ни родео.
	— Имахте ли родео в Долината на Израил?
	— Не — каза Габриел. — Нямахме.

	* * *

	След това оставаше да свършат само една последна работа. Не бе нещо, което можеха да обсъдят пред пълна с шпиони зала. Беше двустранен въпрос, който трябваше да се уреди на най-високо ниво, между двамата шефове. Тиха странична стая нямаше да свърши работа. Само обградената със зидове градина с рушащи се фонтани и обрасли с бурени пътеки даваше необходимото ниво на сигурност.
	Въпреки че беше разгарът на лятото, времето бе хладно и мрачно и живите плетове бяха мокри от скорошния дъжд. Габриел и Морис Пейн вървяха бавно и замислено един до друг, само на няколко сантиметра разстояние. Погледнати от прозорците в решетка от оловни ленти на старото имение, те представляваха необичайна двойка — едрият набит американец от Дакота и дребният израелец от древната Долина на Израил. Морис Пейн беше без сако, жестикулираше отривисто, за да наложи мнението си. Габриел слушаше и потриваше кръста си, а когато се налагаше, кимаше в знак на съгласие.
	Пет минути след началото на разговора двамата спряха и се обърнаха с лице един към друг, сякаш се конфронтираха. Морис Пейн мушна с дебелия си пръст Габриел в гърдите, което едва ли можеше да се сметне за окуражителен знак, ала израелецът само се усмихна и му върна жеста. Сетне вдигна лявата си ръка над главата си и я завъртя в кръг, докато дясната сочеше с дланта надолу покрай бедрото му. Този път Морис Пейн кимна в знак на съгласие. Тези, които ги наблюдаваха от сградата, разбраха важността на момента. Беше постигнато оперативно съгласие. Американците щяха да поемат небето и киберпространството, израелците щяха да командват парада на земята и — ако се предоставеше такава възможност — да изпратят тихо Саладин в нощта.
	След това те се обърнаха и поеха обратно към сградата. За наблюдаващите отвътре бе ясно, че Габриел казва нещо, което предизвиква огромно неудоволствие у Морис Пейн. Последва нова пауза и още насочени към гърдите пръсти. След това Пейн извърна голямото си като на статуя от Великденския остров лице към сивото небе и въздъхна в знак на капитулация. Когато минаваше през заседателната зала, грабна сакото си от облегалката на стола и излезе, последван от сериозните началници на Управлението си, а на няколко крачки след тях вървяха Ейдриън Картър и Кайл Тейлър. Габриел и Греъм Сиймор им помахаха от входа, сякаш се сбогуваха с нежелана компания.
	— Получи ли всичко, което искаше? — попита Сиймор през замръзналата си усмивка.
	— Ще разберем до минута.
	Американците започнаха да се разделят на по-малки групи и всяка от тях тръгна към един от чакащите джипове. Морис Пейн внезапно се спря и повика Картър да се качи при него. Той се отдели от останалите и под завистливия поглед на Кайл Тейлър се вмъкна в директорския джип.
	— Как успя да постигнеш това? — попита Греъм, когато колите запалиха двигателите си.
	— Помолих любезно.
	— Колко дълго ще оцелее той според теб?
	— Това — каза Габриел — зависи изцяло от Саладин.


>>	44.
>>	Булевард „Цар Саул“, Тел Авив

	На следващата сутрин всички от булевард „Цар Саул“ влязоха в битка. Дори Узи Навот, който гасеше други оперативни пожари през многото дълги отсъствия на Габриел, бе привлечен към интензивното планиране. Както обичаха да казват американците, всички бяха на борда. Службата се бе борила и бе спечелила правото да запази контрол над операцията. Но с тази победа идваше и огромната отговорност да свършат всичко както трябва. От рейда в имението на Осама бин Ладен в Аботабад не бе планирано убийство с такъв размах. Саладин дърпаше конците на глобална терористична мрежа, която бе доказала, че може да удря буквално когато си поиска — мрежа, която бе успяла да се сдобие с радиоактивен материал за мръсна бомба и да го пренесе контрабандно до прага на Западна Европа. Залозите, напомняха си те във всеки един етап, не можеха да бъдат по-високи. Сигурността на цивилизования свят съвсем буквално висеше на косъм. Както и кариерата на Габриел. Успехът само щеше да затвърди репутацията му, но провалът щеше да изтрие цялото му минало и да добави името му към списъка с опозорените началници, които бяха надценили силите си и се бяха сринали.
	Ако Габриел обаче бе загрижен за името си, то не го показваше. Дори и пред Узи Навот, който бе проправил пътека по килима между неговата врата и кабинета, някога населяван от него. Говореше се, че даже се бе опитал да разубеди Габриел, съветвайки някогашния си съперник да подари Жан-Люк Мартел и Саладин на американците и да обърне внимание на дела, които бяха по-близо до родината, например иранците. Навот се тревожеше, че операцията носи прекалено големи рискове, а постиженията й ще са твърде малки. Поне това бе версията, която се предаваше в разговорите по коридорите и защитените с шифър стаи на булевард „Цар Саул“. Пак според нея Габриел бе отстоявал твърдо операцията.
	— И защо да не го направи? — питаше мъдрец от отдел „Пътувания“.
	Саладин бе победил Габриел в онази ужасна вечер във Вашингтон. Да не забравяме и Хана Вайнберг — приятелката му, а понякога и негова съучастница, която Саладин бе убил в Париж. Не, казваше мъдрецът, Габриел нямаше да остави Саладин на приятелите си във Вашингтон. Той щеше да го закопае. Всъщност, ако му се удадеше възможност, най-вероятно щеше да го направи със собствените си ръце. Това за Габриел вече не беше работа. Беше съвсем лично.
	Но личният момент в една операция много често се оказваше гибелен. Никой не знаеше това по-добре от Габриел, кариерата му сама говореше. Затова той много разчиташе на Узи Навот и останалите членове на екипа си за всяка подробност. За организационните въпроси това бе Яков Росман, шефът на „Специални операции“, който носеше отговорността за планирането и изпълнението на мисията. И тъй като Габриел надничаше през рамото му, той бързо сглоби парчетата.
	Мароко не беше Ливан, нито Сирия, но въпреки това бе враждебна територия. Повече от двайсет пъти по-голяма от Израел, огромна страна с разнообразен терен от земеделски земи, скалисти планини, пясъчни пустини и няколко големи града, сред които Казабланка, Рабат, Танжер, Фес и Маракеш. Намирането на Саладин, дори с помощта на Жан-Люк Мартел, щеше да е трудно начинание. Убийството му без съпътстващи жертви — и след това безопасното изтегляне от страната — щеше да бъде един от най-сериозните тестове, пред които някога се бе изправяла Службата.
	Крайбрежието щеше да е техният съюзник, точно както бе в Тунис през април 1988 година. В онази вечер Габриел и екипът му от двайсет и шестима елитни командоси от Саярет Маткал бяха стигнали с гумени лодки до брега недалеч от вилата на Абу Джихад. А след като бяха изпълнили мисията си, си бяха тръгнали по същия начин. През седмицата преди рейда бяха репетирали акостирането безброй пъти на израелския бряг. Дори бяха построили макет на крайморската вила на Абу Джихад насред Негев, за да може Габриел да отработи придвижването от входната врата до кабинета на горния етаж, където вторият в йерархията на Организацията за освобождение на Палестина обикновено прекарваше вечерите си. Такава педантична подготовка обаче нямаше да бъде възможна за операцията срещу Саладин, защото нямаха представа къде в Мароко се крие той. Честно казано, не бяха дори напълно сигурни, че наистина е там. Знаеха само, че мъж, отговарящ на неговото описание, е бил в Мароко няколко месеца по-рано, след атаката във Вашингтон. Накратко, имаха много по-малко сведения, отколкото американците преди рейда в Аботабад. И много повече за губене.
	А това означаваше, че трябва да са подготвени за всякакви неочаквани ситуации — или поне за разумно количество от тях. Налагаше се екипът да е много по-голям, отколкото в миналите операции, а и всеки член щеше да има нужда от паспорт. Отдел „Идентичност“, който поддържаше легендите на агентите, бързо изразходи наличните си запаси, което наложи Габриел да помоли партньорите си — французите, британците и американците — да наваксат липсите. Всички отначало отказаха. Но под неумолимия му натиск накрая капитулираха. Американците дори се съгласиха да реактивират стар техен паспорт на името на Джонатан Олбрайт и със снимка на човек, който леко приличаше на Габриел.
	— Нали не смяташ наистина да отидеш? — попита Ейдриън Картър през сигурната видеовръзка.
	— През лятото? О, не — каза Габриел. — Не бих си и помислил. По това време на годината в Мароко е прекалено горещо.
	Трябваше да наемат коли и мотоциклети, да резервират еднопосочни самолетни билети и да се сдобият с квартири. По-голямата част от екипа щеше да отседне в хотели, където щяха да са постоянно под носа на мароканските специални служби — Дирекцията за сигурност на територията, или ДСТ. Но за полевото командване на Габриел му беше нужна истинска тайна квартира. И Ари Шамрон от приличащия си на крепост дом в Тиберия предложи решение. Той имаше приятел — заможен марокански евреин бизнесмен, който бе напуснал страната през 1967 година след катаклизмите от Шестдневната война и който все още притежаваше голяма вила в старата колониална част на Казабланка. В настоящия момент вилата бе празна, в имота имаше само двама пазачи, които живееха в къщата за гости. Шамрон препоръча закупуване след кратък период под наем и Габриел с готовност се съгласи. За щастие парите не бяха проблем — въпреки скорошните си разточителни покупки, Дмитрий Антонов все още беше червив с тях. Той написа чек за цялата сума на продажната цена и изпрати в Казабланка френски адвокат — който всъщност бе служител на група „Алфа“, — за да вземе нотариалния акт. До края на деня Службата се бе сдобила с външна оперативна база в сърцето на града. Всичко, от което имаха нужда сега, беше Саладин.
	Неговата мрежа беше замлъкнала през тези дълги дни на планиране — нямаше атентати, нито организирани, нито на единаци, — но множеството канали на ИДИЛ в социалните мрежи бяха пламнали от слухове, че се готви нещо голямо. Нещо, което щяло да засенчи атаките във Вашингтон и Лондон. Това само увеличаваше напрежението на булевард „Цар Саул“, в Лангли и Воксхол Крос. Саладин трябваше в най-скоро време да бъде изваден от играта.
	Но дали гибелта му щеше да спре кръвопролитието? Дали мрежата му щеше да умре заедно с него?
	— Едва ли — каза Дина Сарид.
	Всъщност нейният най-голям страх беше, че Саладин е изградил еквивалент на бутона на мъртвеца в мрежата си — бутон, който автоматично щеше да детонира поредица от смъртоносни удари в случай на неговата кончина. Нещо повече, ИДИЛ вече бе демонстрирала забележителна приспособимост. Ако физическият халифат в Ирак и Сирия изчезнеше, казваше Дина, на негово място щеше да се появи виртуален. „Киберхалифат“, както го наричаше тя. Там старите правила нямаше да важат. Потенциалните мъченици щяха да се радикализират в тъмните ъгли на тъмната мрежа и след това щяха да бъдат насочвани към целите си от сиви кардинали, които никога не са срещали. Такъв бе прекрасният нов свят на интернет, социалните медии и криптираните съобщения.
	Но по-непосредствената тревога бяха тристата грама цезиев хлорид в държавната лаборатория край Париж. Цезиевият хлорид, който според Саладин все още беше на претърсения товарен кораб в пристанището на Тулон. Но дали бе пратил целия си запас с една-единствена скрита пратка? Дали част от него вече не бе в ръцете на атакуваща клетка? И дали следващата бомба, която щеше да избухне в някой европейски град, щеше да съдържа радиоактивно вещество?
	Минаваха дни без вест от мароканския доставчик на Жан-Люк Мартел и Пол Русо и министърът започваха да се чудят дали не беше време да предупредят европейските си партньори за повишената заплаха. Но с помощта на Греъм Сиймор и американците, Габриел ги убеди да запазят мълчание. Предупреждение, дори с рутинен език, криеше риска операцията да бъде разкрита. Неизбежно щеше да има изтичане. А в такъв случай Саладин щеше да заключи, че има връзка между конфискацията на наркотиците и на радиоактивния прах в макарата с кабел.
	— А може би вече е стигнал до това заключение — предположи мрачно Русо. — Може би пак ни е победил.
	Габриел тайно се боеше от същото. Както и американците. И по време на разгорещена сигурна видеоконференция във втория петък на август те възобновиха искането си той да предаде Жан-Люк Мартел, а заедно с него и операцията си, на Лангли. Габриел отказа и когато американците го притиснаха, той направи единственото, което му бе останало като възможност. Пожела им приятен уикенд. След това се обади на Киара и я информира, че отиват в Тиберия за вечеря на шабат.


>>	45.
>>	Тиберия, Израел

	Тиберия, един от четирите свещени града за юдаизма, се намира на западния бряг на воден басейн, който по-голямата част от света нарича Галилейско море, а израелците — езерото Кинерет. В покрайнините му се намира малкият мошав Кфар Хитим — точно на мястото, където истинският Саладин в един горещ летен следобед на 1187 година разбива омаломощените от жажда армии на кръстоносците в апокалиптичната битка при Хатин, която ще доведе до ново попадане на Йерусалим в ръцете на мюсюлманите. Той не проявил никаква милост към победените си врагове. В шатрата си лично отсякъл ръката на Рено дьо Шатийон, след като французинът отказал да приеме исляма. Останалите оцелели кръстоносци осъдил на смърт чрез обезглавяване — препоръчителното наказание за неверниците.
	На около километър на север от Кфар Хитим се намира стръмен склон с изглед към езерото и към обжареното поле, където се бе състояла решителната битка. И точно там Ари Шамрон бе избрал да бъде домът му. Той твърдеше, че когато вятърът духа в правилната посока, може да чуе ударите на мечовете и писъците на умиращите. Те му напомняли за непреходната природа на политическата и военната власт в този бурен край на Източното Средиземноморие. Или поне така казваше той. Ханаанци, хети, амаликитяни, моавитци, гърци, римляни, персийци, араби, турци, британци: всички бяха идвали и си отивали. Въпреки че шансовете никога не са били на тяхна страна, евреите бяха успели да постигнат един от най-големите реванши в историята. Две хилядолетия след падането на Втория храм на Йерусалим те се бяха върнали и повторно се бяха ангажирали с тази земя. Но ако съдим по уроците на историята, времето им вече е било назаем.
	Малко хора могат да заявят, че са помогнали за изграждането на една държава, а още по-малко — в изграждането на разузнавателна служба. Ари Шамрон обаче бе постигнал и двете. Беше роден в Източна Полша, бе имигрирал в управляваната от Великобритания Палестина през 1937 година, когато над евреите в Европа надвиснала опасност, и се беше сражавал във войната след създаването на държавата Израел през 1948 година. След конфликта, когато Арабският свят се кълнеше, че ще задуши новата еврейска държава в зародиш, той се бе присъединил към малка организация от вътрешни хора, наричана просто Службата. След първите му задачи бе откриването и убийството на няколко нацистки учени, които бяха помогнали на Гамал Абдел Насър в Египет да построи атомна бомба. Но перлата в короната на кариерата му като оперативен агент щеше да се случи не в Близкия изток, а на уличен ъгъл в индустриалното предградие на Буенос Айрес — Сан Фернандо. Там в една дъждовна вечер през май 1960 година той бе завлякъл на задната седалка на чакаща кола Адолф Айхман, ръководителя на проекта за Окончателно решение на еврейския въпрос, и на първата спирка по пътя им животът на Айхман бе приключил в израелска примка.
	За Шамрон обаче това бе било само началото. В рамките само на няколко години разузнавателната служба, към която се бе присъединил още при създаването й, щеше да попадне под управлението му, а защитата на страната щеше да се превърне в негова отговорност. От бърлогата си на булевард „Цар Саул“, с нейните оловносиви шкафове и вечна миризма на турски тютюн, той проникваше в кралски дворове, крадеше тайни на тирани и убиваше безброй врагове. Мандатът му на директор продължи по-дълго от тези на предшествениците му. И в края на 90-те години на XX век, след поредица от провалени операции, той бе изваден от щастливия си пенсионерски живот, за да насочи кораба в правилна посока и да възстанови някогашната слава на Службата. Шамрон намери съмишленик на западния оперативен фронт, който се бе затворил в малка къща в покрайнините на Хелфорд Пасидж в Корнуол. Сега най-накрая този агент беше директор. И бремето да защитава двете творения на Шамрон — страната и разузнавателната служба — лежеше на неговите плещи.
	Шамрон беше избран за мисията с Айхман заради ръцете си, които бяха необичайно големи и силни за толкова дребен мъж. Те бяха подпрени на бастуна му от маслиново дърво, когато Габриел влезе в къщата с по едно дете във всяка ръка. Той ги повери на Шамрон и се върна в бронирания си джип, за да вземе три плата с храна, които Киара бе приготвяла цял следобед. Геула, многострадалната съпруга на Шамрон, запали свещите за шабат при залез-слънце, докато рецитираше с интонация от полската си младост благословиите за хляба и виното. За един кратък миг Габриел забрави, че има операция и Саладин, стори му се, че съществува само семейството и вярата му.
	Това не продължи дълго. По време на храненето, докато другите говореха за политика и се оплакваха от ситуацията, вниманието на Габриел от време на време се отклоняваше към телефона му. Шамрон го наблюдаваше от мястото си начело на масата и се усмихваше. Той не изказа и дума на съчувствие към очевидното му безпокойство. За Шамрон операциите бяха като кислород. Дори и лошите бяха по-добри от липсата им.
	Когато приключиха с храненето, Габриел последва Шамрон на долния етаж към стаята, която му служеше едновременно за кабинет и работилница. Чарковете на старо радио лежаха пръснати на работната му маса като отломки от взрив. Шамрон седна, щракна старата си запалка „Зипо“ и запали една от противните си турски цигари. Габриел отмахваше дима и разглеждаше сувенирите, строени по полиците. Очите му веднага се спряха на снимка в рамка на Шамрон и Голда Меир, направена в деня, в който тя му бе наредила „да прати момчетата“ да отмъстят за единайсетте израелски треньори и спортисти, убити по време на Олимпийските игри в Мюнхен. До нея имаше стъклена кутия с размерите на пакет цигари. Вътре върху черен плат бяха поставени единайсет гилзи 22-и калибър.
	— Пазя ги за теб — каза Шамрон.
	— Не ги искам.
	— Защо?
	— Те са зловещи.
	— Ти откри как да натъпчем единайсет патрона в пълнител за десет, не аз.
	— Може би се страхувам, че един ден някой ще си сложи такава кутия на полицата с моето име на нея.
	— Някой вече го е направил, синко. — Шамрон светна увеличителната си работна лампа.
	— Показваш забележителна въздържаност.
	— Защо?
	— Не си ме питал нито веднъж за операцията.
	— И защо да го правя?
	— Защото си патологично неспособен да си гледаш собствената работа.
	— Затова съм шпионин. — Ари нагласи лампата и разгледа една повредена жица.
	— Какво радио е това?
	— Артдеко модел на _RCA_ с полимерно покритие. Стандартно, за къси вълни. Произведено е през 1946 година. Представяш ли си… — Шамрон посочи оригиналния етикет, залепен в основата. — Някъде в Америка през 1946 година някой е сглобявал това радио, докато хора като майка ти и баща ти са се опитвали да започнат живота си отначало.
	— Това е радио, Ари. Няма нищо общо с холокоста.
	— Просто наблюдение — усмихна се Шамрон. — Изглеждаш ми напрегнат. Нещо тревожи ли те?
	— Не, никак даже.
	Те потънаха в мълчание, докато Шамрон бърникаше в жичките. Поправката на стари радиоапарати бе единственото му друго хоби освен месенето в живота на Габриел.
	— Узи ми каза, че си смятал да заминеш за Мароко — заяви той накрая.
	— Защо ти го е казал?
	— Защото не е успял да те разубеди да не го правиш и мисли, че аз мога.
	— Все още не съм взел окончателно решение.
	— Но си помолил американците да подновят паспорта ти.
	— Да го реактивират — поправи го Габриел.
	— Подновят, реактивират, все тая… Изобщо не биваше да го приемаш още тогава. Той трябва да е в малък стъклен ковчег като тези гилзи.
	— Оказвал се е полезен в много случаи.
	— Синьо и бяло — каза Шамрон. — Ние сами вършим всичко и не помагаме на другите да решават проблеми, които сами са създали.
	— Може би някога — отвърна Габриел, — но не можем да продължаваме така. Имаме нужда от партньори.
	— Партньорите винаги те разочароват. И онзи паспорт няма да те защити, ако нещо се обърка в Мароко.
	Габриел взе малката стъклена кутия с гилзите 22-и калибър.
	— Ако паметта не ме лъже, а съм сигурен, че е така, ти бе на задната седалка на кола на Пиаца Анибалиано, докато аз бях в онзи жилищен блок и се разправях с Цвайтер.
	— Тогава бях началник на „Специални операции“. Мястото ми беше на терен. По-подходяща аналогия — продължи Шамрон — би бил Абу Джихад. Тогава бях директор и останах на онзи плавателен съд, докато ти и останалите от екипа слязохте на брега.
	— Заедно с министъра на отбраната, доколкото си спомням.
	— Това беше важна операция. Почти толкова важна — каза тихо Шамрон, — колкото тази, която се каниш да започнеш. Време е Саладин да напусне сцената без бисове и поклони. Просто се погрижи да не му дадеш това, което най-много иска.
	— И какво е то?
	— Теб.
	Габриел върна кутията на мястото й върху полицата.
	— Ще ми позволиш ли да ти задам един-два въпроса? — попита Шамрон.
	— Щом това ще те направи щастлив.
	— Спасителен изход?
	Габриел обясни, че ще бъдат два. Единият — малка израелска корвета. А другият — „Нептун“, регистриран в Либерия товарен съд, който всъщност беше плаващ радар и подслушвателна станция, управлявана от военното разузнаване на Израел. „Нептун“ щеше да бъде разположен в Агадир, на атлантическия бряг на Мароко.
	— А корветата? — попита Шамрон.
	— В малко средиземноморско пристанище на име Ел Джебха.
	— Предполагам, че там ще слезе на брега екипът от Саярет.
	— Ако се наложи. Все пак — обясни Габриел — имам на разположение бивш офицер от Саярет и ветеран от британските САС.
	— И двамата ще са много заети да контролират онзи тип Жан-Люк Мартел. — Шамрон поклати бавно глава. — Понякога най-лошото нещо на успешното вербуване е, че си свързан трайно с агента. Каквото и да правиш, не му се доверявай.
	— Не бих си и помислил.
	Цигарата на Шамрон бе угаснала. Той запали нова и пак се захвана с радиото, докато Габриел се взираше в снимката на полицата и се опитваше да свърже черно-бялото изображение на шпионин в разцвета на силите си с възрастния човек пред очите му. Всичко се бе случило толкова бързо. Скоро, помисли си той, това щеше да стане и с него. Дори Рафаел и Ирене не можеха да го спасят от неизбежното.
	— Няма ли да отговориш? — попита изведнъж Шамрон.
	— На кое?
	— Телефона ти. Отвлича ме.
	Габриел погледна надолу. Беше потънал в мисли и не бе забелязал съобщението от тайната квартира в Раматюел.
	— Е? — попита Шамрон.
	— По всичко личи, че Мохамед Бакар е поискал да си поговори с Жан-Люк Мартел за изчезналите наркотици. Чудел се дали той не може да отиде в Мароко в началото на следващата седмица.
	— Ще бъде ли свободен?
	— Мартел? Мисля, че ще успее да го вмести в графика си.
	Шамрон се усмихна, включи радиото в кабела на работната маса и го пусна. Веднага след като нагласи честотата, намери музика.
	— Не ми е позната — каза Габриел.
	— Няма как да ти е позната, прекалено млад си. Това е Арти Шоу. Първия път, когато чух това… — Той не довърши мисълта си.
	— Как се казва? — попита Габриел.
	— „Ти си късметлия“.
	Точно тогава радиото угасна и музиката затихна. Шамрон се намръщи.
	— Или може би не.


>>	46.
>>	Казабланка, Мароко

	Пътят, свързващ международното летище „Мохамед V“ на Казабланка с центъра на най-големия град и финансов център на Мароко, беше четирилентов, покрит с гладък черен асфалт, но Дина Сарид, безразсъден шофьор по природа и произход, караше с изключително внимание.
	— За какво се тревожиш толкова? — попита Габриел.
	— За теб — отвърна тя.
	— Сега пък какво съм направил?
	— Нищо. Просто никога преди не съм возила директор.
	— Е — каза той, взирайки се през прозореца, — за всичко си има първи път.
	Малкият сак на Габриел беше на задната седалка, куфарчето — върху коленете му. Американският му паспорт му бе позволил да мине необезпокоявано през мароканския граничен и митнически контрол. Нещата във Вашингтон може и да се бяха променили, но в по-голямата част на света все още беше хубаво да си американец.
	Изведнъж трафикът се забави и спря напълно.
	— Пропускателен пункт — обясни Дина. — Навсякъде са.
	— Какво мислиш, че търсят?
	— Може би директора на израелското разузнаване.
	Редица оранжеви пилони отвеждаха движението към онази част от пътя, в която двама жандармеристи проверяваха превозните средства и хората в тях под погледа на представител на ДСТ с цивилни дрехи и слънчеви очила. Докато сваляше прозореца си, Дина каза няколко думи на Габриел на немски, защото това бе езикът на прикритието и фалшивия й паспорт. Отегчените жандармеристи й махнаха да продължава напред, сякаш гонеха мухи. Мислите на човека от ДСТ очевидно бяха някъде другаде. Дина бързо вдигна прозореца си, за да се предпази от ужасната, безмилостна жега, и пусна климатика на пълни обороти. Минаха покрай голямо военно заграждение. След това пред тях отново се простря земеделска земя, малки участъци с плодородна тъмна пръст, за която се грижеха главно обитателите на околните села. Евкалиптите напомняха на Габриел за дома.
	Накрая стигнаха до бедняшките покрайнини на Казабланка, най-големия град в Северна Африка, засенчен само от мегаполиса Кайро. Земеделската земя не бе изчезнала напълно — участъци от нея се виждаха между новите модерни жилищни блокове и бараките от бетонни блокчета и гофрирана ламарина, които бяха дом на стотици хиляди от най-бедните жители на Казабланка.
	— Наричат ги бидонвили — обясни Дина, сочейки към бараките. — Предполагам, че звучи по-добре от бордеи. Хората в тях нямат нищо. Нямат течаща вода, почти нищо за ядене. От време на време правителството се опитва да разчисти бидонвилите с булдозери, но живеещите в тях се връщат и ги построяват отново. Какъв друг избор имат? Няма къде да отидат.
	Минаха покрай полянка с рядка прегоряла трева, където две боси момчета наглеждаха стадо кльощави кози.
	— Единственото нещо, което _имат_ в бидонвилите — каза Дина, — е ислямът. И благодарение на уахабитските и салафистките проповедници той става все по-краен. Помниш ли атентата от 2003 година? Всичките онези момчета, които се взривиха, бяха от предградието Сиди Мумен.
	Разбира се, Габриел помнеше тези атаки, но по-голямата част от Запада бе забравила за тях: четиринайсет взривени бомби по най-вече западни и еврейски цели, четиресет и пет жертви, повече от сто ранени. Те бяха дело на клон на Ал Кайда, познат като „Салафия Джихадия“, който от своя страна бе свързан с Мароканската ислямска бойна групировка.
	Въпреки природната си красота и западен тип туризъм, Мароко си оставаше люлка на радикалния ислям, където ИДИЛ бе успяла да пусне дълбоки корени и да създаде множество клетки. Повече от хиляда и триста мароканци бяха заминали за халифата, за да се бият на страната на ИДИЛ, заедно с няколкостотин етнически мароканци от Франция, Белгия и Нидерландия. Мароканците бяха изиграли огромна роля и в последната терористична кампания на ИДИЛ в Западна Европа. Да не забравяме и Мохамед Буйери, който застреля и намушка режисьора и писател Тео ван Гог на улица в Амстердам. Убийството му не беше спонтанен акт на объркан човек; Буйери бе член на северноафриканска радикална мюсюлманска клетка в Хага, позната като „Мрежата Хофстад“. Мароканските служби за сигурност бяха успели да изгонят голяма част от местните екстремисти в чужбина, ала и в страната бяха останали доста. Вътрешното министерство на Мароко наскоро се бе похвалило, че е успяло да предотврати повече от триста терористични атаки, включително и една, включваща нападение с иприт. Габриел си помисли, че има неща, за които е по-добре да не се говори.
	Изкачиха един хълм и светлосиният Атлантически океан се разкри пред тях. Мол „Мароко“ с футуристичен _IMAX_ киносалон и западни бутици се намираше в наскоро застроен терен на брега. Дина пое по крайбрежния път към центъра покрай клубовете и ресторантите на плажа и искрящо белите морски вили. Една от тях бе с размерите на търговска сграда.
	— Собственост е на саудитски принц. А това там — кимна Дина — е „Четири сезона“.
	Тя намали, за да може Габриел да огледа. На портата към имота двама охранители в тъмни костюми претърсваха пристигаща кола за експлозиви. Само ако преминеше проверката, щеше да бъде допусната в покрития паркинг на хотела.
	— Има детектор за метал от вътрешната страна на входа — обясни Дина. — Претърсват багажа на всички гости без изключение. Ще трябва да внесем оръжия от плажа. Няма да е проблем.
	— Мислиш ли, че и момчетата от „Салафия Джихадия“ не знаят това?
	— Надявам се да не знаят — каза Дина и се усмихна, което се случваше рядко.
	Продължиха по крайбрежния път покрай огромната джамия „Хасан II“, външните стени на древната медина и голямото пристанище. Най-накрая влязоха в стария френски колониален център на Казабланка с неговите широки виещи се булеварди и уникална смесица от мавританска архитектура, ар нуво и артдеко. Из това място някога космополитните жители на Казабланка се разхождали, облечени по последна парижка мода, и вечеряли в едни от най-добрите ресторанти на света. Сега то бе царство на разрухата и опасността. Гипсовите фасади с флорални орнаменти бяха покрити със сажди, парапетите от ковано желязо ръждясваха. Богатите се бяха изнесли в модните квартали Готие и Маариф и бяха оставили старата Казабланка на забулените, а уличните продавачи предлагаха развалени плодове и евтини касети с проповеди и цитати от Корана.
	Единственият признак на прогреса беше лъскавата нова трамвайна линия, криволичеща по булевард „Мохамед V“ покрай заковани с дъски витрини на магазини и колонади, под които бездомните дремеха върху легла от картон. Дина последва трамвая няколко пресечки, а след това зави в тясна странична улица и паркира. От едната страна имаше осеметажна жилищна сграда, която сякаш всеки момент щеше да се срути под тежестта на сателитните чинии, които стърчаха като огромни гъби от балконите. От другата страна се намираше покрита с пълзящи растения стена с порта от кедрово дърво, по която някога бе имало орнаменти. Пазеше я задъхано зло куче.
	— Защо спираме? — заинтересува се Габриел.
	— Пристигнахме.
	— Къде?
	— В командния център.
	Шегуваш ли се?
	— Не.
	Габриел погледна тревожно кучето.
	— Ами то?
	— То е безобидно. От плъховете трябва да се притесняваш.
	Точно в този момент един плъх мина по тротоара. Беше колкото миеща мечка. Кучето се сви уплашено. Габриел също.
	— Може би трябва да се върнем в „Четири сезона“.
	— Там не е безопасно.
	— Нито тук.
	— Не е толкова зле, ще свикнеш.
	— Как е отвътре?
	Дина изключи двигателя.
	— Населено с призраци. Но иначе е доста приятно.
	Минаха покрай злото куче и влязоха през портата от кедрово дърво в скрит рай. Имаше лазурносин басейн, червен тенис корт и привидно безкрайна градина с бугенвилии, хибискус, бананови дървета и фурми. Огромната къща бе построена според мароканските традиции с покрити с плочки вътрешни дворове, където непрестанният шум на Казабланка не проникваше. Имаше лабиринт от стаи, които изглеждаха като застинали във времето. Все едно беше 1967-а, годината, в която собственикът си бе събрал набързо багажа и бе избягал в Израел. Или може би още по-отдавна, помисли Габриел. Време, в което всички в квартала говореха на френски и се тревожеха кога германците ще направят парад по „Шан-з-Елизе“.
	Двамата пазачи се казваха Тарек и Хамид. Те бяха купили назначението си от предишните пазачи, които бяха остарели и не можеха вече да се грижат за имота. Избягваха вътрешността на къщата, през повечето време бяха в градината или в малката къща за гости. Съпругите, децата и внуците им живееха в близкия бидонвил.
	— Ние сме новите собственици — каза Габриел. — Защо да не можем просто да ги уволним?
	— Лоша идея — възпротиви се Яков Росман. Преди да постъпи в Службата, Яков бе работил в Шабак — израелската служба за вътрешна сигурност, която имаше агенти на Западния бряг и Ивицата Газа. Говореше отлично арабски и беше специалист по арабски и ислямски култури. — Ако се опитаме да ги уволним, ще настане бъркотия. Това няма да се отрази добре на прикритието ни.
	— Значи, ще им дадем щедри обезщетения.
	— Това е още по-лоша идея. Всеки техен роднина от всяко кътче на страната ще се втурне през вратата да търси пари. — Яков поклати укорително глава. — Ти наистина не знаеш нищо за тези хора, нали?
	— Значи, ще оставим пазачите на работа — съгласи се Габриел. — Но какви са тези глупости за призраците?
	Стояха в хладната тишина на главния вътрешен двор на къщата. Яков погледна нервно към Дина, която, от своя страна, погледна Ели Лавон. Отговори Лавон, най-старият приятел на Габриел:
	— Казва се Айша.
	— Съпругата на Мохамед?
	— Не тази Айша. Друга е.
	— Друга?
	— Айша е дух. Демон.
	Габриел погледна към Яков за допълнителни разяснения.
	— Мюсюлманите вярват, че Аллах направил човека от пръст. А духовете направил от огън.
	— Това лошо ли е?
	— Много. През деня духовете живеят между нас в неодушевените предмети, водят живот почти като нашия, но по тъмно приемат каквато форма си пожелаят.
	— Значи, могат да променят формата си — каза колебливо Габриел.
	— И са зли — допълни Яков, кимайки мрачно. — Нищо не им доставя повече удоволствие от това да нараняват хората. Вярата в духовете е особено силна тук, в Мароко. Вероятно е останала от предислямската традиционна берберска религия.
	— Това, че мароканците вярват в духове, не значи, че те съществуват.
	— Пише го в Корана — защити се Яков.
	— И от това не следва, че е вярно.
	Последва нова размяна на нервни погледи между тримата ветерани на Службата. Габриел се намръщи.
	— Нали не вярвате в тези глупости?
	— Снощи чухме много странни звуци в къщата — обади се Дина.
	— Вероятно е пълна с плъхове.
	— Или духове — каза Яков. — Духовете понякога приемат формата на плъхове.
	— Мислех, че имаме само един дух.
	— Айша е лидерът им. Очевидно има и много други.
	— Кой го казва?
	— Хамид. Той е специалистът.
	— Наистина ли? И Хамид какво предлага да направим?
	— Екзорсизъм. Церемонията отнема два дни и включва колене на коза.
	— Това може да попречи на операцията — каза Габриел, след като обмисли идеята.
	— Може — съгласи се Яков.
	— Няма ли други мерки, които бихме могли да предприемем, освен този екзорсизъм?
	— Всичко, което можем да направим, е да се опитаме да не я гневим.
	— Айша ли?
	— Та кой друг?
	— И кое я гневи?
	— Не можем да отваряме прозорците, да пеем или да се смеем. Също така не ни е позволено да повишаваме глас.
	— Това ли е всичко?
	— Хамид поръси ъглите на всички стаи със сол, кръв и мляко.
	— Какво облекчение.
	— Също така ни каза да не се къпем и да не ползваме тоалетната през нощта.
	— Защо?
	— Духовете живеят точно под повърхността на водата. Ако ги обезпокоим…
	— Какво?
	— Хамид казва, че ще се случи огромна трагедия.
	— Това не звучи добре. — Габриел огледа красивия вътрешен двор. — Това място има ли си име?
	— Никой не си спомня — каза Дина.
	— И как да го наречем?
	— Дар ал Дух — предложи мрачно Лавон.
	— Това може да разстрои Айша възрази Габриел. Трябва нещо друго.
	— Какво ще кажете за Дар ал Джавасис? — попита Яков.
	Да, така бе по-добре, помисли си Габриел. Дар ал Джавасис.
	Къщата на шпионите.

	* * *

	Повикаха съпругите и големите дъщери на Тарек и Хамид в къщата, за да приготвят традиционни марокански ястия. Скоро те пристигнаха — две пълнички забулени жени и четири красиви млади момичета, понесли сламени кошници, пълни с месо и зеленчуци от пазара на старата медина. Готвиха цял следобед в огромната кухня, като говореха тихо на арабски, за да не притесняват духовете. Скоро цялата къща замириса на кимион, джинджифил, кориандър и лют пипер.
	Габриел надникна през вратата на кухнята около седем часа и видя безброй плата с марокански салати и предястия и огромни глинени гърнета с кускус и яхния. Имаше достатъчно да се нахрани цяло село, така че той настоя жените да поканят и останалите си роднини от бидонвила, за да се включат в угощението. Нахраниха се заедно в най-големия вътрешен двор — бедните мароканци и четиримата непознати, които те смятаха за европейци — под балдахин от ярки като диаманти звезди. За прикритие Габриел и останалите говореха само на френски. Обсъждаха духовете, неизпълнените обещания на Арабската пролет и шайката убийци, които се бяха нарекли „Ислямска държава“. Тарек каза, че няколко млади мъже от неговия квартал, включително и синът на далечен негов братовчед, заминали за халифата. От ДСТ от време на време нахлували в предградието и отвеждали салафистите в центъра за разпити в Темара, където ги изтезавали.
	— Предотвратиха много атентати — каза той, — но някой ден скоро ще има нова голяма атака като онази през 2003 година. Само въпрос на време е.
	Вечерята завърши с това настроение. Жените и роднините се върнаха в бидонвила, вземайки със себе си остатъците от угощението, а Тарек и Хамид отидоха в градината да дебнат за духове. Габриел, Яков, Дина и Ели Лавон си пожелаха лека нощ и се оттеглиха в различни стаи. Тази на Габриел гледаше към морето. Единият от пазачите бе очертал кръг около леглото с въглен, за да го предпази от демоните, а в четирите ъгъла имаше солени капки кръв и мляко. Габриел беше изтощен и веднага потъна в дълбок сън, но малко преди зазоряване се събуди с отчаяна нужда да се облекчи. Лежа дълго в леглото и се чуди какво да направи, накрая погледна часа на мобилния си телефон. Беше няколко минути след пет. Изгревът беше в 6:49. Затвори очи. Помисли си, че беше по-добре да не предизвиква съдбата. И реши да не дразни Айша и приятелите й.


>>	47.
>>	Казабланка, Мароко

	По-късно същата сутрин Жан-Люк Мартел, хотелиер, ресторантьор, производител на дрехи и бижута, международен търговец на наркотици и агент на френското и израелското разузнаване, се качи на частния си самолет „Гълфстрийм“ — „ЖЛМ-2“, на летището в Ница и отлетя за Казабланка. Беше придружен от своята почти съпруга, своите почти приятели, които живееха в чудовищно голямата вила от другата страна на залива, и британски шпионин, изкарвал си доскоро прехраната като професионален убиец. В аналите на глобалната война срещу ислямския тероризъм не бе записано някоя операция да бе започвала по този начин. Всички бяха съгласни, че тази беше първата подобна. Напук на здравия разум и без особени основания, те се надяваха, че ще е и последната.
	Мартел бе уредил два мерцедеса да откарат групата от летището до „Четири сезона“. Лимузините изреваха покрай лъскавите нови жилищни блокове и мизерията на бидонвилите, преди да завият по крайбрежния път и да поемат с бавна скорост към строго охранявания вход на хотела. Там очакваха ЖЛМ и компания. Затова колите бяха само повърхностно огледани, преди да ги пуснат с махване на ръка към паркинга, където малък батальон от пикола ги чакаше, за да ги посрещне. Вратите се отвориха със замах и в количките бяха натоварени планини от еднакви куфари. След това багажът и неговите собственици преминаха през детектора за метал. Всички бяха допуснати без забавяне, с изключение на Кристофър Келър, който на два пъти включи алармата. След като не откри забранени предмети у него, шефът на хотелската охрана се пошегува, че той сигурно е направен от метал. Стегнатата неприветлива усмивка на Келър не помогна да се стопят съмненията му.
	В хладното фоайе цареше тържествена тишина, защото бе разгарът на лятото в Мароко и затова — слаб сезон за морските хотели. Последвани от кервана от багаж, ЖЛМ и компания тръгнаха към рецепцията. Мартел и Оливия Уотсън бяха ослепителни в белите си дрехи, Михаил и Натали се преструваха на отегчени, Келър все още се цупеше след посрещането си на вратата. Главният управител на хотела им предаде ключовете за стаите — както обикновено, мосю Мартел се радваше на лукса на бърза регистрация и получи няколко захаросани думи за добре дошъл.
	— В хотела ли ще вечеряте днес? — осведоми се управителят.
	— Да — отвърна веднага Келър. — Маса за петима, моля.
	Хотелът бе обърнат — фоайето беше на най-горния етаж, а под него се намираха стаите. ЖЛМ и компания бяха на четвъртия етаж. Мартел и Оливия споделяха една стая, от едната им страна бяха Михаил и Натали, а от другата — Келър. Когато багажът бе донесен, а пиколата си получиха бакшишите и си тръгнаха, Михаил и Кристофър отвориха вътрешните врати и превърнаха трите стаи в една.
	— Така е много по-добре — каза Келър. — Обяд?

	* * *

	Съобщението пристигна в Къщата на шпионите малко след пладне, когато Хамид и Тарек стояха над тоалетната в банята на Габриел и рецитираха стихове от Корана, за да прогонят духовете. В него се казваше, че ЖЛМ и компания са пристигнали без произшествия в „Четири сезона“ и в момента обядват на терасата на хотелския ресторант, а от Мохамед Бакар или неговите сътрудници все още няма никаква вест. Габриел изпрати по сигурен канал съобщението до оперативния център на булевард „Цар Саул“, който пък го предаде на Лангли, Воксхол Крос и централата на ГДВС в Левалоа-Пере, където то бе посрещнато с интерес, далеч надхвърлящ оперативното му значение.
	Молитвите над тоалетната чиния свършиха няколко минути след един, обядът беше в един и половина. Дина и Яков Росман напуснаха Къщата на шпионите няколко минути по-късно с една от колите под наем. Дина носеше широки памучни панталони, бяла блуза и чанта с името на виден френски дизайнер. Яков изглеждаше като човек, който се кани да атакува Газа през нощта. След два часа бяха в малка къщичка в плажен клуб „Таити“ на крайбрежната улица. Габриел им нареди да останат там до следващо нареждане. След това увеличи звука от микрофоните в трите свързани стаи в „Четири сезона“.
	— Някой трябва да занесе чантата в хотела — каза Лавон.
	— Благодаря, Ели — отвърна Габриел. — Никога не бих се сетил.
	— Просто се опитвах да бъда полезен.
	— Извинявай, заради духовете е.
	Лавон се усмихна.
	— Кого имаш предвид?
	— Михаил е най-очевидният кандидат.
	— Дори и аз бих го заподозрял.
	— Тогава може би е работа за жена.
	— Или две жени — предложи Лавон. — Освен това е време да обявят примирие, не мислиш ли?
	— Просто отношенията им не започнаха добре.
	Лавон сви рамене.
	— Може да се случи на всеки.

	* * *

	На портата, която водеше от задния закътан двор на хотела към плажа „Лала Мерием“, най-големия обществен плаж на Казабланка, имаше охранител. Беше облечен в тъмен костюм. Изгледа двете жени — високата англичанка, която бе виждал няколко пъти преди това, и киселата французойка, — които вървяха през пясъка край водата. Англичанката носеше парео с флорални мотиви, завързано на кръста, и прозрачна блуза, французойката бе облечена по-скромно в памучна рокля. Момчетата от персонала на плажа веднага ги нападнаха. Поставиха два шезлонга до водата и забиха два чадъра срещу жаркото слънце. Англичанката поръча напитки и когато те пристигнаха, даде прекалено голям бакшиш на момчетата. Макар че много пъти бе идвала в Мароко, не знаеше цената на мароканските пари. Това бе една от причините момчетата да се бият за привилегията да й сервират.
	Охранителят се върна към играта, която цъкаше на мобилния си телефон, а момчетата се върнаха на сянка под навеса. Натали свали роклята си и я остави върху плажната си чанта „Луи Вюитон“. Оливия развърза пареото и махна блузата. След това изтегна дългата си фигура върху шезлонга и обърна безупречното си лице към слънцето.
	— Не ме харесваш много, нали?
	— Просто играех роля.
	— Изигра я много добре.
	Натали застана в същата поза като Оливия и затвори очи към слънцето.
	— Истината е — каза тя след малко, — че не си струваш омразата. Ти си просто средство.
	— А Жан-Люк?
	— Той също е средство. И в случай че се чудиш, го харесвам дори по-малко от теб.
	— Значи, _все пак_ ме харесваш? — каза игриво Оливия.
	— Малко — призна Натали.
	Двама мускулести мароканци на около двайсет и пет години минаха по границата между водата и пясъка, говорейки на арабски. Натали се заслуша и се усмихна.
	— Говореха за теб — каза тя.
	— Как разбра?
	Натали отвори очи и се взря безизразно в Оливия.
	— Говориш марокански ли?
	— Няма марокански език, Оливия. Всъщност тук говорят на три различни езика. Френски, берберски и…
	— Може би това бе грешка — прекъсна я Оливия.
	Натали се усмихна.
	— Откъде знаеш арабски?
	— Родителите ми са от Алжир.
	— Значи, си арабка?
	— Не — каза Натали. — Не съм.
	— Жан-Люк ще се окаже прав. Когато си тръгнахме от вилата онзи следобед, той каза, че…
	— Приличам на еврейка от Марсилия.
	— Откъде знаеш?
	— Ти как мислиш?
	— Подслушвали сте ни?
	— Винаги ви подслушваме.
	Оливия размаза плажно масло по раменете си.
	— Какво казаха за мен онези мароканци?
	— Трудно е за превод.
	— Мога да си представя.
	— Трябва да си свикнала вече.
	— Ти също. И ти си красива.
	— Да, като за еврейско момиче от Марсилия.
	— Такава ли си?
	— Бях — прошепна Натали. — Вече не.
	— Толкова лошо ли беше?
	— Да съм еврейка във Франция ли? Да — толкова лошо беше.
	— Затова ли стана шпионка?
	— Не съм шпионка. Аз съм Софи Антонов, твоята приятелка от другата страна на залива. Съпругът ми прави бизнес с гаджето ти. Вършат заедно нещо в Казабланка, за което не искат да говорят.
	— Той ми е _партньор_ — поправи я Оливия. — Жан-Люк не иска да го наричат мое гадже.
	— Някакви проблеми?
	— Между Жан-Люк и мен ли?
	Натали кимна.
	— Нали каза, че ни подслушвате — подсмихна се Оливия.
	— Така е. Но ти го познаваш по-добре от всеки друг.
	— Не съм сигурна. Но знаеш ли, той не подозира, че съм го предала.
	— Не си го _предала_.
	— А ти как би го нарекла?
	— Ти постъпи правилно.
	— За пръв път — каза Оливия.
	Двамата мускулести мароканци се върнаха. Единият се взря безсрамно в Оливия.
	— Смяташ ли да ми кажеш защо сме тук? — попита тя.
	— Колкото по-малко знаеш — увери я Натали, — толкова по-добре.
	— Така ли е във вашия занаят?
	— Да.
	— В опасност ли съм?
	— Зависи дали смяташ да събличаш още дрехи от себе си.
	— И все пак имам право да знам.
	Натали не отговори.
	— Предполагам, че има нещо общо с доставките хашиш, които бяха заловени.
	— Какъв хашиш?
	— Няма значение.
	— Ето това имам предвид — обясни Натали. — Всичко, което ти казвам, може само да направи изиграването на ролята ти по-трудно.
	— И каква е тя?
	— Любвеобилната партньорка на Жан-Люк Мартел, която няма никаква представа как той си печели парите.
	— Те са от хотелите и ресторантите му.
	— И галерията му — допълни Натали.
	— Галерията е моя — сънено възрази Оливия. — Ето една твоя приятелка.
	Натали вдигна поглед и видя Дина да върви бавно към тях покрай водата.
	— Изглежда ми много тъжна — отбеляза Оливия.
	— Има си причини.
	— Какво се е случило с крака й?
	— Няма значение.
	— Не е моя работа, това ли искаш да кажеш?
	— Опитвах се да бъда любезна.
	— Колко мило. — Оливия вдигна ръка към челото си, за да предпази очите си от ярката светлина. — Странно, тя май има същата чанта като твоята.
	— Гледай ти — усмихна се Натали. — Какво съвпадение.

	* * *

	Работата на охраната бе да претърсва всеки минувач по брега, за да няма повторение на нещастния инцидент от 2015 година в Тунис, когато салафистки терорист извади автомат „Калашников“ от чадъра си и застреля трийсет и осем гости на петзвезден хотел, повечето от които британски поданици. Не че охранителят можеше да направи кой знае какво, ако се изправеше пред подобни обстоятелства. Той самият нямаше оръжие, само радиостанция. В случай на терористична атака трябваше да прати предупреждение и да предприеме „всички възможни мерки“, за да неутрализира нападателя или нападателите. Което най-вероятно означаваше, че охранителят щеше да загуби живота си, за да защити група полуголи богати западняци. Той не искаше да умре така. Но в Казабланка имаше безработица, особено за момчетата от бидонвилите. По-добре да стои и да пази плажа „Лала Мерием“, отколкото да продава плодове от количка на старата медина. Той бе правил и това.
	Следобедът беше спокоен — дори за август, затова жената, която идваше от запад, от посоката на „Таити“ и другите плажни клубове, получи изцяло вниманието на охранителя. Тя бе дребна и тъмнокоса и за разлика от повечето западнячки, които идваха на плажа, бе скромно облечена. В нея имаше някаква тъга, сякаш наскоро бе овдовяла. На дясното й рамо висеше плажна чанта. „Луи Вюитон“, много популярен модел това лято. Охранителят се почуди дали жената осъзнава, че той струва много повече от това, което мнозинството мароканци някога щяха да видят накуп.
	Точно тогава една от жените, полегнали близо до водата, киселата французойка, вдигна ръка за поздрав. Момичето с тъжен вид отиде при нея и седна на ръба на шезлонга й. Момчетата от обслужването предложиха да донесат трети, но тъжната жена отказа: очевидно нямаше да остане дълго. Високата красива англичанка изглеждаше раздразнена от натрапничеството. Изпълнена със скука, тя се взираше безизразно в морето, докато французойката и момичето с тъжен вид говореха приятелски и пушеха цигари, които французойката извади от собствената си плажна чанта, също „Луи Вюитон“, дори същия модел.
	Накрая момичето с тъжен вид стана и тръгна. Французойката, вече облечена в роклята си, повървя с нея около стотина метра покрай водата. След това двете се прегърнаха и се отправиха в противоположни посоки — момичето с тъжен вид към плажните клубове, а французойката към шезлонга си. Размени няколко думи с високата красива англичанка. После англичанката стана и завърза пареото около кръста си. За радост на охранителя тя не си направи труда да облече прозрачната блуза. И той на свой ред бе толкова захласнат по перфектното й тяло, че само повърхностно огледа плажните им чанти, когато малко по-късно те минаха през вратата и влязоха обратно в двора на хотела.
	Двете жени се вмъкнаха заедно в асансьора и се качиха на четвъртия етаж, където им отвориха вратите към поредица от три стаи, превърнати в едно помещение. Високата красива англичанка влезе в апартамента, който споделяше с мосю Мартел. Той веднага я притегли към себе си и прошепна в ухото й нещо, което французойката не можеше да чуе. Но нямаше значение, в Къщата на шпионите подслушваха. Те винаги подслушваха.


>>	48.
>>	Казабланка, Мароко

	Нямаше никаква вест от Мохамед Бакар или неговите сътрудници онази вечер, нямаше и на следващата сутрин. От булевард „Цар Саул“ до Лангли и в точките между тях настроението помръкна. Дори Пол Русо в бърлогата си в централата на ГДВС в Левалоа-Пере започна да има съмнения. Боеше се, че някъде по някакъв начин се е получил теч и операцията може да потъне. Най-вероятният виновник беше неговият невероятен агент. Този, когото бе компрометирал и вербувал без съгласието на началника и министъра си. Агентът, на когото бе дал пълен имунитет. Коравите млади мъже около директора на ЦРУ Морис Пейн споделяха песимизма на Русо. За разлика от французина обаче, те не бяха готови да чакат безкрайно телефонът да звънне. Тъй като бяха войници по професия, а не шпиони, вярваха, че битката трябва да бъде пренесена при врага. Изглежда, че Пейн бе настроен по същия начин. Той повика Ейдриън Картър в кабинета си и ясно изрази становището си. Картър на свой ред го предаде на Габриел при видеоконференция, проведена през сигурен канал. Американецът беше в Антитерористичния център на Управлението. Габриел се намираше в импровизирания оперативен център в Къщата на шпионите.
	— Никакви резки движения — предупреди го израелецът.
	— Какво значи това?
	— Мохамед Бакар е звездата на шоуто. И затова той определя времето и мястото на срещата.
	— Дори и една звезда има нужда от добър съвет от време на време.
	— Това не съответства на начина, по който са се случвали отношенията им в миналото. Ако накарам Мартел да инициира контакт, Бакар ще заподозре нещо.
	— Може би вече е заподозрял — предположи Картър.
	— Няма да променим това, като му се обадим.
	— На седмия етаж смятат, че така може да се установи какво се случва по един или друг начин.
	— Нима?
	— А Белият дом…
	— Откога Белият дом е замесен в това?
	— От самото начало. Твърди се, че президентът следи ситуацията много внимателно.
	— Много успокояващо. Колко души във Вашингтон знаят за това, Ейдриън?
	— Трудно е да се каже. — Картър се намръщи. — Какъв е този шум?
	— Никакъв.
	— Струва ми се, че някой се моли.
	— Така е.
	— Кой?
	— Тарек и Хамид. Опитват се да прогонят духовете.
	— Какво?
	— Джиновете — поясни Габриел.
	— Предпочитам моя с тоник и лимон.
	Габриел попита Картър какво се случва с двата дрона, които Морис Пейн бе обещал за операцията. Единият беше разузнавателен стелт дрон „Сентинел“. Другият беше „Хищник“. Картър обясни, че „Сентинел“ е преместен на театъра на действието и може да бъде вдигнат във въздуха над Мароко веднага щом Габриел установи местонахождението на целта. „Хищник“ със своите две смъртоносни ракети „Хелфайър“ беше готов за излитане. ЦРУ нямаше правомощия да нареди атака в Мароко, само президентът можеше да го направи. Но това трябва да бъде последна мярка, предупреди Картър.
	— Мароканците — каза той — ще откачат.
	— Колко време ще трябва на „Хищник“, за да застане в позиция и да стреля?
	— Зависи от местонахождението на целта. Минимум два часа.
	— Два часа са много.
	— Не са най-пъргавите животни в джунглата. Но всичко това е под въпрос — каза Картър, — ако Мохамед Бакар не повика твоето момче на среща.
	— Ще се обади — заяви Габриел и прекъсна връзката.
	Ала щом остана сам, вече не беше толкова сигурен. А когато превали и пладне, а контакт все още нямаше, той временно се поддаде на същото отчаяние, което бе обзело партньорите му в Париж и Вашингтон. Разтушаваше се, като разработваше героите си — семейство Антонови и техните приятели Жан-Люк Мартел и Оливия Уотсън. Прати Мартел и Михаил в дебрите на Казабланка, за да потърсят терени за новия хотел, който „ЖЛМ Ентърпрайзис“ имаше намерение да построи. Натали и Оливия изпрати в огромния мол „Мароко“, където, въоръжени с кредитните карти на Мартел, те изкупиха няколко скъпи бутика. След това обядваха заедно с Кристофър Келър в квартал Готие. Келър не забеляза никакво следене — нито от мароканската ДСТ, нито от някъде другаде. Ели Лавон, който следеше Мартел и Михаил по време на престореното им търсене на имот, се върна и докладва същото.
	В късния следобед, когато настроението на Габриел помръкна, възникна нова криза с духовете. Хамид беше намерил отворен прозорец в една от спалните — по-точно в тази на Дина — и се страхуваше, че няколко нови демона са влезли през него в къщата. Той отново повдигна пред Яков въпроса за екзорсизма. Познавал човек от неговия бидонвил, който щял да го направи срещу разумна цена, която включвала и жертвената коза. Габриел отхвърли предложението — щяха да разчитат на солта, кръвта и млякото и да се надяват на най-доброто. Хамид бе изпълнен със съмнения.
	— Както кажете — мрачно въздъхна той. — Ала се боя, че всичко ще свърши лошо. За всички нас.
	До пет часа дори Габриел вече бе убеден, че Къщата на шпионите е населена с духове и че Айша и нейните магически приятели заговорничат срещу тях. Той прати Натали и Оливия на плажа, за да се възползват от късното следобедно слънце, и излезе сам на разходка — без бодигардове и оръжие — из мръсните улици на старата Казабланка. Скита се безцелно известно време из пълните с хора площади и по булевардите с натоварено движение, докато не намери кафене, където клиентите бяха облечени по западен маниер. На маса в най-тъмния ъгъл седяха трима американци: двама млади мъже и едно момиче.
	Поръча на френски черно кафе. Прекалено късно се усети, че няма мароканска валута. Но нямаше значение — сервитьорът беше много доволен да му бъде платено в евро. Уличният шум навън беше потискащ. Той заглушаваше звука на телевизора над бара, тихия разговор на тримата американци и вибрацията в шест и дванайсет минути на мобилния телефон на Габриел. Той прочете съобщението малко по-късно и се усмихна. Изглежда, Мохамед Бакар бе пожелал да говори с Жан-Люк Мартел във Фес следващата вечер.
	Габриел препрати краткото съобщение на Ейдриън Картър в Лангли и пъхна телефона си в джоба. След това си поръча ново кафе и го изпи като човек, който имаше цялото време на света тази вечер.


>>	49.
>>	Фес, Мароко

	Няколко минути преди пладне на следващия ден Кристофър Келър стоеше пред входа на хотела и гледаше как носачите товарят багажа в колите. Малко по-късно пристигна и Мартел, последван от Михаил, Натали и Оливия. Държеше разпечатка от сметката, която подаде на Келър.
	— Дай я на твоите хора. Кажи им, че очаквам пълно възстановяване на средствата.
	— Веднага ще се погрижа.
	Келър хвърли сметката в коша за боклук и седна на задната седалка на първия мерцедес. Мартел се качи при него, а останалите влязоха във втората кола. Караха покрай брега до Рабат, след това поеха към вътрешността на континента през горички от коркови дъбове към подножието на Среден Атлас. През пролетта склоновете на планината се раззеленяваха от дъждовете и топящите се снегове, но сега бяха изгорели и сухи. Маслиновите дръвчета растяха буйно по билата, а долините бяха превърнати в изкуствено напоявани градини. Мартел се взираше мрачно през прозореца, а Келър следеше потока от имейли, есемеси и гласови обаждания на телефона на французина. И с негова помощ пращаше отговори на тези, които искаха незабавно внимание. Останалите пренебрегваше. Дори и Жан-Люк Мартел се нуждаеше от ваканция от време на време, казваше си той.
	По нареждане на Габриел спряха да обядват в Мекнес, най-малкия от четирите древни марокански имперски града. Там Ели Лавон окончателно установи, че са следени от човек с вид на мароканец, вероятно между 35 и 40 години, със слънчеви очила и американска бейзболна шапка. След обяда същият мъж ги проследи до римските руини на Волубилис, където се разходиха в най-силната следобедна жега. Лавон снима мъжа, докато се преструваше, че се възхищава на триумфалната арка, и прати изображението на Габриел в тайната квартира в Казабланка. Габриел го препрати на Кристофър Келър, който го показа на Мартел, когато се върнаха отново в колата.
	— Познаваш ли го?
	— Може би.
	— Какво означава това?
	— Ами вероятно съм го виждал и преди.
	— Къде?
	— На срещата в Риф миналия декември. След атаката във Вашингтон.
	— С кого беше? С Бакар?
	— Не — каза Мартел. — Беше с Халил.
	Наближаваше шест часът, когато стигнаха в новата модерна част на Фес, където предпочитаха да живеят повечето му обитатели. Следващият им хотел — „Пале Фарадж“, се намираше в края на древната медина. Той беше лабиринт от пъстри теракотени подове и хладни тъмни коридори. Собственикът автоматично прати Мартел и Оливия в кралския апартамент. Келър отседна в по-малка стая в съседство, а Михаил и Натали бяха по-надолу в същия коридор. Те изведоха Оливия на разходка по пазара на медината, а Мартел и Келър седнаха на закътаната тераса на кралския апартамент и зачакаха телефонът да звънне. Въздухът беше горещ и неподвижен. Миришеше на пушек от дърва и леко на урина от близките кожарски работилници.
	— Колко ще ни кара да чакаме? — попита Келър.
	— Зависи.
	— От какво?
	— От настроението му, предполагам. Понякога се обажда веднага. А понякога…
	— Какво?
	— Променя си решението.
	— Знае ли къде сме?
	— Мохамед Бакар — каза Мартел — знае всичко.
	Когато минаха още двайсет минути без обаждане или съобщение, Жан-Люк рязко стана.
	— Имам нужда от питие.
	— Поръчай нещо от румсървиса.
	— Горе има бар — каза Мартел и преди Келър да успее да протестира, той пое към вратата.
	Излезе в коридора и натисна копчето на асансьора, но той не се появи веднага и Мартел тръгна по стълбите. Барът беше на най-горния етаж, малък и тъмен, с гледка над покривите към медината. Жан-Люк поръча най-скъпата бутилка шабли от винената листа. Кристофър пожела черно кафе.
	— Сигурен ли си, че не искаш? — попита Мартел, вдигайки одобрително чашата си с вино към светлината.
	Келър даде знак, че кафето му е достатъчно.
	— Не пиеш по време на работа, така ли?
	— Нещо такова.
	— Не знам как го правиш. Не си спал от дни. Предполагам, че се свиква с това във вашия занаят — добави Мартел замислено. — Имам предвид, шпионския занаят.
	Келър погледна към бармана. Иначе помещението беше празно.
	— Винаги ли си бил шпионин? — попита Мартел.
	— А ти винаги ли си бил търговец на наркотици?
	— Никога не съм бил търговец на наркотици.
	— А, да — каза Кристофър. — Портокали.
	Изведнъж Мартел се вгледа внимателно в него над ръба на чашата си.
	— Струва ми се, че си прекарал известно време в армията.
	— Не съм от този тип хора, които стават за войници. Никога не съм изпълнявал заповеди. Това не се харесва на другите.
	— Може би си бил специален вид войник. Специалната авиодесантна служба например. Или може би трябваше да кажа Полка? Нали така го наричате с другарите ти?
	— Няма как да знам.
	— Глупости — каза равно Мартел.
	Келър се усмихна на мароканския барман и погледна през прозореца. Над древната медина падаше мрак, но все още се виждаше малко розова слънчева светлина над най-високите върхове на планината.
	— Внимавай какво говориш, Жан-Люк. Момчето зад бара може да се обиди.
	— Познавам мароканците по-добре от теб. Познавам и кой е бил в САС. Всяка вечер в хотелите и ресторантите ми идват богати британци с частни охранители. И те винаги са бивши служители на САС. Предполагам, че е по-добре да си шпионин, отколкото момче за всичко на някой британски финансов брокер, който иска да изглежда важен.
	Точно тогава Йоси Гавиш и Римона Щерн влязоха в бара и седнаха на масата в отсрещния край на помещението.
	— Приятелите ти от Сен Тропе — кимна към тях Мартел. — Да ги поканим ли при нас?
	— По-добре да слезем с бутилката долу.
	— Не още — каза Мартел. — Винаги съм харесвал гледката към залеза оттук. Това е обект от Световното културно наследство, знаеш ли? И въпреки това повечето хора, които живеят тук, с радост биха продали старите си рушащи се къщи на някой западняк, за да си вземат хубав чист апартамент в новата част на града. Наистина е жалко. Не знаят каква красота притежават… Понякога традицията е по-добра от новото.
	— Спести ми кръчмарското философстване — прекъсна го Кристофър уморено.
	Римона се смееше на нещо, което Йоси бе казал. Келър провери пристигащите съобщения и имейли на Мартел, докато французинът наблюдаваше потъващата в мрак медина.
	— Говориш много добре френски — каза той след малко.
	— Нямаш представа колко много означава това за мен, Жан-Люк.
	— Къде го научи?
	— Майка ми беше французойка. Прекарвах много време във Франция като малък.
	— Къде?
	— Най-вече в Нормандия, но също така в Париж и на юг.
	— Навсякъде, но не и в Корсика.
	Настъпи тишина. Мартел я наруши пръв:
	— Преди много години, когато все още бях в Марсилия, се говореше за англичанин, който работи като наемен убиец за клана Орсати. Бил бивш служител на САС или поне такива бяха слуховете. Очевидно бил дезертьор. — Той замълча, след това добави: — Страхливец.
	— Звучи като сюжет на шпионски роман.
	— Истината понякога е по-странна от измислицата. — Мартел срещна спокойния поглед на Келър. — Откъде знаеше за Рене Деверо?
	— Всички знаят за Деверо.
	— На записа се чуваше твоят глас.
	— Нима?
	— Само мога да си представя какво си му причинил, за да го накараш да говори. Но сигурно имаш и друг източник — добави Мартел. — Някой, който знае за връзката ми с Рене. Някой близо до мен.
	— Нямахме нужда от източник. Подслушвахме телефонните ти разговори и четяхме имейлите ти.
	— Не е имало телефонни разговори и имейли.
	Жан-Люк се усмихна хладно.
	— Предполагам, че малко пари са били достатъчни. И аз така я получих. Оливия обича парите.
	— Тя няма нищо общо с това.
	Мартел очевидно се съмняваше.
	— У нея ли ще останат?
	— Кое?
	— Петдесетте милиона, които й дадохте за онези картини. Петдесет милиона, които й платихте, за да ме предаде.
	— Пий си виното, Жан-Люк. Наслаждавай се на гледката.
	— Петдесет милиона са много пари — замисли се Мартел. — Той трябва да е много важен, онзи иракчанин, който се представя като Халил.
	— Важен е.
	— И ако си покаже лицето? Тогава какво ще се случи?
	— Същото — каза тихо Келър, — което ще се случи с теб, ако пипнеш с пръст Оливия.
	Мартел не бе впечатлен от заплахата. Само кимна:
	— Може би някой трябва да вдигне.
	Келър сведе поглед към телефона, който вибрираше върху ниската маса между тях. Погледна номера на входящото повикване и подаде устройството на Мартел. Разговорът беше кратък, смесица от френски и марокански арабски. След това Жан-Люк затвори и предаде телефона.
	— Е? — попита Кристофър.
	— Мохамед промени плана.
	— Кога ще се срещнеш с него?
	— Утре вечер. И няма да съм само аз — каза Мартел. — Всички сме поканени.


>>	50.
>>	Казабланка, Мароко

	Кристофър Келър не беше единственият, който следеше телефона на Жан-Люк Мартел. В тайната квартира в Казабланка същото правеше и Габриел. Той бе чул поредицата от разговори през дългия следобед и бе прочел множеството съобщения и имейли. И в седем и петнайсет подслуша кратката размяна на реплики между Мартел и мъжа, който дори не си направи труда да се представи. Чу записа на разговора три пъти от началото до края. След това нагласи таймкода на 19:16:13 и кликна върху иконата за стартиране на записа.


	— _Мохамед и партньорът му искат да се срещнат с твоите приятели. Особено с единия от тях._
	— _Кой?_
	— _Високия. Онзи с хубавата френска съпруга и многото пари. Той е руснак, нали? Търговец на оръжие?_
	— _Къде си ги чул тези неща?_
	— _Няма значение._
	— _Защо искат да се срещнат с него?_
	— _Имат бизнес предложение. Мислиш ли, че приятелят ти би се заинтригувал? Кажи му, че няма да си загуби времето._


	Габриел кликна върху паузата и погледна към Яков Росман.
	— Откъде може Мохамед Бакар и партньорът му да са разбрали как Дмитрий Антонов си печели парите?
	— Може би е дочул същите слухове, които е чул и Жан-Люк Мартел. Онези, които разпространявахме от Лондон до Ню Йорк и Южна Франция.
	— А бизнес предложението?
	— Съмнявам се, че включва хашиш.
	— Или портокали — каза Габриел. След това добави: — Струва ми се, че човекът, който наистина иска да се срещне с Дмитрий Антонов, е партньорът на Мохамед. Но защо?
	— Може ли да предположим, че така нареченият партньор на Мохамед е Саладин?
	— Да предположим.
	— Вероятно иска да купи оръжие. Или търси безстопанствен руски радиоактивен материал, с който да замени иззетия от онзи кораб.
	— Или може би иска да го убие. — Габриел се замисли за момент. — Заедно с хубавата му френска съпруга.
	После пак пусна записа.


	— _Къде?_
	— _Карай на юг към Ерфуд и…_
	— _Ерфуд? Това е…_
	— _На седем часа по това време на годината, може би по-малко. Мохамед е уредил две коли 4×4. Тези ваши мерцедеси седани са безпомощни там, където отивате._
	— _Което е?_
	— _Лагер в Сахара. Доста луксозен. Ще пристигнете по залез-слънце. Там ще ви приготвят вечеря. Традиционна мароканска вечеря. Много хубава. Мохамед ще дойде, като се стъмни._


	Габриел спря записа.
	— Лагер в края на Сахара. Традиционно. И много хубаво.
	— И много изолирано — допълни Яков.
	— Може би Саладин си мисли същото.
	— Смяташ, че са ни разкрили?
	— Плащат ми, за да се тревожа, Яков.
	— Кои са заподозрени?
	— Само един.
	Габриел отвори нов звуков файл на компютъра си и след като нагласи таймкода, го пусна.


	— _Говориш много добре френски — каза той след малко._
	— _Нямаш представа колко много означава това за мен, Жан-Люк._
	— _Къде го научи?_
	— _Майка ми беше французойка. Прекарвах много време във Франция като малък._
	— _Къде?_
	— _Най-вече в Нормандия, но също така в Париж и на юг._
	— _Навсякъде, но не и в Корсика._


	Габриел кликна върху паузата.
	— Предполагаше се, че в някакъв момент ще направи връзката — каза Яков. — Те са от един и същ свят. Двете страни на една монета.
	— Келър никога не се е замесвал в търговия с наркотици.
	— Не — съгласи се Яков. И допълни лукаво: — Само е убивал хора срещу заплащане.
	— Вярвам в изкуплението.
	— Надявам се.
	Габриел се намръщи и пусна записа.


	— _Но сигурно имаш и друг източник — добави Мартел. — Някой, който знае за връзката ми с Рене. Някой близо до мен._
	— _Нямахме нужда от източник. Подслушвахме телефонните ти разговори и четяхме имейлите ти._
	— _Не е имало телефонни разговори и имейли._
	_Жан-Люк се усмихна хладно._
	— _Предполагам, че малко пари са били достатъчни. И аз така я получих. Оливия обича парите._


	Габриел спря записа.
	— Очакваше се да направи и тази връзка — каза Яков.
	В Къщата на шпионите настана тишина, а в кралския апартамент на „Пале Фарадж“ участниците в операцията на Габриел се караха дали да вечерят в хотела, или в ресторант на медината. Правеха го с маниера на много богати и много отегчени хора. Театърът им беше толкова убедителен, че дори Габриел, който ги бе създал, не можеше да разбере дали караницата е истинска, или изиграна заради мароканската ДСТ, която със сигурност също ги подслушваше.
	— Може да сме изгубили Мартел — каза Габриел накрая. — А и кой знае — може никога да не сме го държали в ръцете си.
	— Пак ли ти говорят духовете?
	Габриел замълча.
	— Той е под наш контрол от мига, в който го разкрихме. Пълно покриване. Физическо, електронно, кибер. Келър на практика спи в същата стая, в която и той.
	— Може би сме пропуснали нещо.
	— Какво?
	— Ами да речем, телефонен разговор или някаква нелична комуникация.
	— С вестник, без вестник. С чадър, без чадър… Има много тайни сигнализации.
	— Точно.
	— Никой обаче вече не чете вестници, а и по това време на годината в Мароко не вали. Освен това — каза Яков, — ако Мохамед Бакар беше разбрал, че Мартел е минал от другата страна, никога нямаше да го повика.
	Във Фес спорът за вечерята наистина се бе разгорещил. Габриел се раздразни и реши въпроса с троснат есемес до Михаил. ЖЛМ и компания щяха да вечерят в хотела тази вечер.
	— Умно — отбеляза Яков. — По-добре да си легнат рано. Утре ги чака тежък ден.
	Габриел мълчеше.
	— Нали не обмисляш да прекратиш операцията?
	— Разбира се, че обмислям.
	— Стигна толкова далече — запротестира Яков. — Прати ги в лагера, приеми срещата. Идентифицирай Саладин и го освети. А когато си тръгне, остави американците да му пуснат огън от небето и да го превърнат в облак дим.
	— Звучи лесно.
	— И е така. Американците го правят всеки ден.
	Габриел не отговори.
	— Какво смяташ да правиш? — попита Яков.
	Габриел посегна и пусна записа.


	— _Ще пристигнете по залез-слънце. Там ще ви приготвят вечеря. Традиционна мароканска вечеря. Много хубава. Мохамед ще дойде, като се стъмни…_


>>	51.
>>	Фес, Мароко

	Натали се събуди в чаршафи, подгизнали от пот, заслепена от слънчевата светлина. Присви очи и погледна към късчето небе, което се виждаше през прозореца, и за миг се почувства объркана къде се намира. Дали беше във Фес, Казабланка или Сен Тропе? Или пък в голямата къща с много стаи и вътрешни дворове край Мосул? _Ти си моят Маймонид_… Тя се преобърна и протегна ръка към шнура на щорите, но не можа да го достигне. Половината от леглото, където лежеше Михаил, все още беше на сянка. Той спеше спокойно, гол до кръста.
	Тя стисна очи срещу слънцето и опита да събере парчетата от последния си сутрешен сън. Вървеше през градина с руини — римски руини, беше сигурна в това. Не бяха руините на Волубилис, които посетиха предния ден, а на Палмира в Сирия. Натали беше сигурна и в това. Тя бе един от малкото западняци, посетили Палмира, след като градът бе завладян от „Ислямска държава“, и бе видяла с очите си опустошението, което свещените воини на ИДИЛ бяха предизвикали там. Беше обиколила руините на лунна светлина, придружена от египетския джихадист Исмаил, който се подготвяше в същия лагер. Но в съня й друг мъж беше до нея. Той беше висок и силен и леко накуцваше. В дясната си ръка държеше нещо обезобразено, от което се стичаше кръв. Чак сега в утринната гореща мараня Натали осъзна, че това бе главата й.
	Бавно се изправи в леглото, за да не събуди Михаил, и пусна крака на пода. Плочките сякаш току-що бяха излезли от пещта. Изведнъж й се догади. Предполагаше, че й се е повдигнало от съня. Или може би бе от нещо, което бе яла на вечеря, някой марокански деликатес явно не беше й понесъл…
	Какъвто и да бе случаят, трябваше да се изстреля към тоалетната, за да повърне. След това главата й започна да пулсира с първите признаци на настъпваща мигрена. Точно днес, помисли си тя. Глътна две таблетки обезболяващи с шепа чешмяна вода и постоя няколко минути под хладния душ. След това, увита в тънка хавлия, отиде до малката всекидневна и приготви силно черно кафе с „Неспресо“ автомата. Цигарите на мадам Софи я чакаха в края на масата. Изпуши една заради прикритието си или поне така си каза. Това с нищо не помогна на главоболието.
	_Много си смела, Маймонид. Толкова, че чак си вредиш…_
	Де да беше вярно, помисли си тя. Колко хора можеха да са още живи, ако тогава беше имала куража да го остави да умре? Вашингтон, Лондон, Париж, Амстердам, Антверпен и всички други градове. Да, американците го искаха. Но и Натали го искаше.
	Влезе в дрешника. Дрехите й за деня бяха сгънати на една полица. Багажът й бе събран. Този на Михаил — също. Етикетите бяха на скъпи марки, но куфарът, също като самия Дмитрий Антонов, бе фалшификат. Най-малкият имаше двойно дъно. В скритото отделение беше пъхната „Берета 92FS“, два пълнителя с 9-милиметрови патрони и заглушител.
	След като Натали се бе съгласила да работи за Службата, Михаил я обучи да зарежда оръжие и да стреля. Сега, клекнала на пода, тя бързо завинти алуминиевия заглушител към дулото, зареди единия пълнител и вкара патрон в цевта. След това вдигна оръжието с две ръце, както я бе учил Михаил, и се прицели в човека, който държеше главата й в ръка.
	_Хайде, Маймонид, изкарай ме лъжец…_
	— Какво правиш? — чу глас зад себе си.
	Стресната, Натали се завъртя и насочи оръжието към гърдите на Михаил. Дишаше тежко; ръкохватката в треперещите й ръце бе влажна. Михаил пристъпи напред и бавно и внимателно свали дулото на пистолета към пода. Натали отпусна ръкохватката и се загледа в него, докато той бавно разглобяваше беретата и я връщаше в скритото отделение на фалшивия куфар.
	Стана, сложи показалеца си на устните на Натали и посочи към тавана, за да й напомни за присъствието на подслушвателите на мароканската ДСТ. След това я изведе на терасата и я притисна силно.
	— Коя си ти? — прошепна той в ухото й на английски с руски акцент.
	— Аз съм Софи Антонов — отвърна тя мрачно.
	— Какво правиш в Мароко?
	— Съпругът ми работи по сделка с Жан-Люк Мартел.
	— Какъв е бизнесът на съпруга ти?
	— Някога се занимаваше с подземни богатства. Сега е инвеститор.
	— А Жан-Люк Мартел?
	Тя не отговори. Изведнъж й стана студено.
	— Ще ми обясниш ли защо беше всичко това? — попита Михаил.
	— Имах кошмари.
	— Какви кошмари?
	Тя му разказа.
	— Това е било просто сън.
	— Почти се случи.
	— Няма да се повтори.
	— Няма как да го знаеш — прошепна тя. — Не знаеш колко е добър.
	— Ние сме по-добри.
	— Наистина ли?
	Настъпи мълчание.
	— Прати съобщение на командването — прошепна накрая Натали. — Кажи им, че не мога да го направя. Предай им, че не мога да бъда около него. Страхувам се, че ще проваля цялата операция.
	— Не — каза Михаил. — Няма да пращам никакво съобщение.
	— Защо?
	— Защото ти си единствената, която може да го идентифицира.
	— И ти го видя. В ресторанта в Джорджтаун.
	— Всъщност — отвърна Михаил — аз се опитвах с всички сили да не го гледам. Почти не помня лицето му.
	— Ами видеото от охранителната камера в „Четири сезона“?
	— Не е достатъчно ясно.
	— Не мога да бъда около него — повтори тя след малко. — Той ще ме познае. Защо да не ме познае? Спасих мизерния му живот.
	— Да — каза Михаил. — И сега ще ни помогнеш да го убием.

	* * *

	Той я заведе обратно в леглото и направи всичко възможно, за да я накара да забрави съня. След това се изкъпаха заедно и се облякоха. Натали дълго време оправяше косата си пред огледалото.
	— Как изглеждам? — попита тя.
	— Като еврейка от Марсилия — усмихна се Михаил.
	Горе хотелският персонал разчистваше последните остатъци от бюфета за закуска. На хляб и кафе, Михаил прочете сутрешните вестници на таблета си, докато Натали, преструвайки се на отегчена, се взираше в старинния хаос на медината. Най-накрая, малко преди единайсет, те слязоха във фоайето, където Мартел и Келър разглеждаха сметката. Навън Оливия наблюдаваше как пиколата товареха багажа в колите.
	— Добре ли спа? — попита тя.
	— Никога не съм спала по-добре — каза Натали.
	Качи се на задната седалка на втората кола и седна до прозореца. От стъклото в нея се взираше лице, което не познаваше.
	_Маймонид… Толкова е хубаво да те видя отново._


>>	52.
>>	Лангли, Вирджиния

	Антитерористичният център някога се намираше в една-единствена зала на коридор F на шестия етаж в щабквартирата на ЦРУ. Със своите телевизори, звънящи телефони и купища папки приличаше на нюзрум на западащ градски всекидневник. Служителите му работеха на малки екипи, които преследваха конкретни цели: Фракция „Червена армия“, Ирландската републиканска армия, Организацията за освобождение на Палестина, Абу Нидал, „Хизбула“. Имаше и отдел, създаден през 1996 година, който се занимаваше с малко известен саудитски екстремист на име Осама бин Ладен и неговата нарастваща мрежа за ислямистки тероризъм.
	Не беше никаква изненада, че Антитерористичният център се бе разраснал след атаките от 11 септември. Сега заемаше 2000 квадратни метра в първокачествен имот на Управлението на приземния етаж на новата централа и в него се влизаше през собствено фоайе с въртящи се врати. От съображения за сигурност истинското име на шефа на Центъра вече не беше публично. Той бе познат на външния свят и на останалите в Лангли просто като Роджър. Кайл Тейлър харесваше това име. Мислеше си, че никой не се боеше от мъж на име Кайл. За сметка на това Роджър беше човек, който всяваше страх. Особено ако командваше ескадрила от въоръжени дронове и имаше властта да изпари всеки, който се озовеше на погрешното място в погрешното време.
	Узи Навот се бе срещнал за пръв път с Кайл Тейлър преди десетилетие, когато той работеше в централата на ЦРУ в Лондон. Взаимната им неприязън бе моментална. Навот смяташе Тейлър, който не говореше нито един друг език, освен английски, и затова бе неподходящ за работа на терен, за съвсем малко повече от кабинетен шпионин и воин от конферентната зала. А Тейлър хранеше традиционното за ЦРУ презрение към Службата и Израел, даже може би малко по-голямо, и смяташе Навот за лукав човек, на когото не може да се има доверие. Иначе се разбираха добре.
	— За пръв път ли си в Центъра? — попита Тейлър, след като преведе Навот през охраната.
	— Не. Но отдавна не съм идвал.
	— Май сме се разраснали след последния път, когато си бил тук. Наложи се. Всеки ден провеждаме операции в Афганистан, Пакистан, Йемен, Сирия, Сомалия и Либия.
	Звучеше като корпоративен търговец, който разказваше за безпрецедентната експанзия на фирмата си през третото тримесечие.
	— А сега и Мароко — каза тихо Навот, за да подразни Тейлър.
	— Всъщност — заради политическата чувствителност на мисията — много малко хора в тази сграда знаят за нея. Дори в Центъра — добави Тейлър. — Достъпът до нея е специален. Използваме една от по-малките ни оперативни стаи. Ще бъдем напълно скрити.
	Тейлър поведе Навот по коридор с врати с номера, зад които безименни, безлики анализатори и оператори следяха терористи и заговори по целия свят. В края на коридора имаше късо метално стълбище и още един пропускателен пункт, през който двамата минаха без проверка. Оттам влязоха в слабо осветено фоайе с врата с кодирана защита. Тейлър набра бързо кода на клавиатурата и се взря в лещата на биометричния четец. След няколко секунди вратата рязко се отвори.
	— Добре дошъл в Черната дупка — каза той и въведе Навот вътре. — Другите вече са тук. — Тейлър представи Узи на Греъм Сиймор, вероятно забравяйки, че двамата се познаваха много добре, а след това и на Пол Русо. — Предполагам, че с Ейдриън се знаете.
	— И то отлично — заяви Навот и пое протегнатата ръка на Картър. — С Ейдриън сме воювали заедно и имаме белези, с които да го докажем.
	Очите на Навот имаха нужда от малко време, за да се приспособят към мрака. Навън бе ранна утрин и летният ден обещаваше да бъде тежък, но в затворената оперативна стая дълбоко във вътрешността на Лангли беше вечна нощ. На бюрата, наредени в кръг, седяха служители, чиито млади лица бяха осветени от компютърните екрани. Двама носеха гащеризони — те управляваха два дрона, които се рееха над Източно Мароко без знанието на мароканското правителство. Образи от камерите с висока резолюция на летателните апарати се появяваха на екраните в предната част на стаята. „Хищник“ с неговите две ракети „Хелфайър“ вече бе над Ерфуд. Но стелт дронът „Сентинел“ беше на югоизток от Фес и камерата му имаше чист изглед към „Пале Фарадж“. Навот видя как Кристофър Келър и Жан-Люк Мартел влязоха в предния двор на хотела. След няколко секунди два мерцедеса се плъзнаха под една арка и завиха на юг към планините.
	Навот седна до Греъм Сиймор. Кайл Тейлър бе издърпал Ейдриън Картър в един ъгъл на стаята за личен разговор. Напрежението между тях бе очевидно.
	— Имаш ли някаква идея кой командва парада? — попита Узи.
	— Засега — отвърна Греъм — бих казал, че топката е в полето на Габриел.
	— За колко дълго?
	— Докато Саладин си покаже лицето. Ако това се случи — каза Сиймор, — нищо вече няма да е сигурно.

	* * *

	Трафикът в новата част бе кошмарен. Дори в древния Фес нямаше как да се избяга от него. Накрая търговските сгради изчезнаха и се появиха малки парцели обработваема земя и нови жилищни блокове. Те бяха на три етажа, преждевременно остарели, с гаражи на приземното ниво. Повечето гаражи се използваха за обори. Овце и кози пасяха сред новопосадените маслинови дръвчета. Семейства обядваха върху одеяла под всяка сянка, която можеха да намерят.
	Постепенно теренът стана по-стръмен към далечните върхове на Среден Атлас и маслиновите дръвчета отстъпиха на гъсти горички от рожков, арганови дървета и алепски борове. Над тях кръжаха орли и търсеха чакали. А над орлите, мислеше си Кристофър Келър, бяха дроновете, които търсеха Саладин.
	Първият значим град бе Имузер. Той бе построен от французите и в него живееха тринайсет хиляди представители на берберски племена от Северен и Източен Атлас, които говореха на специфичен диалект на древния берберски език. Въздухът беше с няколко градуса по-хладен — вече бяха на повече от 1200 метра надморска височина — и пазарчетата и посещаваните само от мъже кафенета покрай главната улица бяха препълнени. Келър огледа лицата на младите и старите. Те видимо се различаваха от лицата, които бе видял в Казабланка и Фес. Европейски черти, по-светли коси и очи. Сякаш бяха преминали невидима граница.
	Точно тогава мобилният му телефон запулсира от входящото съобщение. Той го прочете и погледна към Мартел.
	— Нашите приятели са останали с впечатлението, че отново ни следят. Мислят, че може да е същият мъж, който беше с нас вчера в Мекнес и Волубилис. Искат да му направим по-добра снимка.
	— Какво имат предвид?
	Кристофър даде указания на шофьора да спре до павилион в далечния край на града. Колата, в която се возеха Михаил, Натали и Оливия, спря зад тях, същото направи и едно прашно рено. В страничното огледало Келър виждаше човека на предната дясна седалка — късо подстригана тъмна коса, широки скули, черни очила, американска бейзболна шапка. Шофьорът обаче беше скрит.
	— Купи две бутилки вода — каза той на Мартел.
	— Този град не е от най-безопасните.
	— Сигурен съм, че можеш да се грижиш за себе си.
	Мартел слезе и отиде до павилиона. Келър погледна в страничното огледало и видя, че пътникът от предната седалка слиза от реното. През силно затъмненото задно стъкло на мерцедеса Келър снима преминаващия силует. Получи се безполезна размазана фотография. Но миг по-късно, когато мъжът се върна в реното, Кристофър запечата по-ясно изображение на лицето му. Показа го на Мартел, когато той се върна на задната седалка с две изпотени бутилки минерална вода „Сиди Али“.
	— Това определено е той — каза Жан-Люк. — Онзи, когото видях в Риф миналата зима с Халил.
	Когато потеглиха от тротоара, Келър прати снимката в командния пост в Казабланка. След това погледна в страничното огледало. Вторият мерцедес беше точно зад тях. А зад него беше прашното рено с двамата мъже вътре.

	* * *

	Дългите години на тясно и понякога противоречиво сътрудничество между ЦРУ и мароканската ДСТ бяха спечелили на Лангли достъп до дългия списък с известни джихадисти и техни сътрудници в Мароко. Затова на анализаторите в Антитерористичния център им трябваха само минути, за да идентифицират мъжа от снимката на Келър. Това бе Назир Бенсаид, бивш член на мароканската „Салафия Джихадия“, който бе хвърлен в затвора след самоубийствените атентати през 2003 година. След като бе освободен през 2012 година, той бе заминал за Турция и оттам — за халифата на ИДИЛ. Правителството на Мароко бе останало с впечатлението, че все още е там. Очевидно грешеше.
	Снимка на Бенсаид от времето му в затвора скоро се появи на екраните в Черната дупка в Антитерористичния център заедно с друга, направена през 2012 година при пристигането на мароканеца на истанбулското летище „Ататюрк“. И двете снимки бяха препратени на Габриел, който ги препрати на Келър. Той потвърди, че Назир Бенсаид е човекът, когото току-що бе видял. Но какво правеше Бенсаид в град с тринайсет хиляди бербери в Среден Атлас? И защо следеше Келър и останалите по пътя им към Ерфуд? Възможно беше да се е промъкнал обратно в Мароко, за да влезе в бизнеса с хашиш на Мохамед Бакар. Но по-вероятното обяснение беше, че се грижеше за интересите на партньора на Бакар, високия иракчанин, който се представяше като Халил и накуцваше.
	В Черната дупка служителите маркираха дигитално реното и неговите двама пътници, а във Форт Мийд, Мериленд, АНС прихвана сигналите, излъчвани от мобилните телефони. Ейдриън Картър се обади на седмия етаж, за да съобщи новината на директора на ЦРУ Морис Пейн, който бързо я предаде в Белия дом. До седем и половина вашингтонско време президентът и началниците на екипа му по национална сигурност се събраха в Ситуационната зала, за да гледат видеосигнала от двата дрона.
	В Къщата на шпионите в Казабланка Габриел и Яков Росман също гледаха този видеосигнал, докато в другия край на коридора пазачите се молеха за спасение от демоните, създадени от огън. През тонколоните на лаптопа Габриел чуваше развълнуваните разговори в Антитерористичния център в Лангли. Щеше му се да споделя техния оптимизъм, но не можеше. Цялата операция вече беше в ръцете на човека, когото той бе измамил и изнудил, за да изпълни желанията му. Напомни си, че невинаги можеше да избира агентите си. Понякога те го избираха.


>>	53.
>>	Ерфуд, Мароко

	Автомобилите 4×4 ги чакаха на горещия прашен площад пред кафене „Дакар“ в Ерфуд. Бяха „Тойота Ланд Крузър“, току-що измити и снежнобели. Шофьорите бяха облечени в бели памучни панталони и бежови елеци и действаха с лъчезарната ефективност на професионални екскурзоводи. Но не бяха. Бяха от момчетата на Мохамед Бакар.
	На юг от Ерфуд се намираше големият оазис Тафилалт с безкрайните му горички с финикови палми — общо осемстотин хиляди според френскоезичния туристически справочник, който Натали стискаше здраво в ръка. Гледаше през прозореца и си мислеше за онази нощ в Палмира и съня си от тази сутрин. _Саладин вървеше до нея под светлината на жестоката луна, главата й бе в ръката му_… Извърна се и видя Оливия, която се взираше напрегнато в нея от другия край на задната седалка на тойотата.
	— Добре ли си? — попита тя.
	Натали не отговори, гледайки право напред. Михаил беше на предната седалка до шофьора. Втората тойота, в която бяха Келър и Жан-Люк Мартел, беше на около сто метра напред. Пътят зад тях беше празен. Дори реното, което ги следеше от Фес, не се виждаше никакво.
	Палмовите горички изчезнаха и пейзажът стана суров и каменист. При Рисани асфалтираният път свършваше и скоро се появи огромното пясъчно море Ерг Чеби. Село Хамлия, съставено от ниски къщи с кален цвят, се намираше в южния край на дюните. Оттам се отклониха от главния път и завиха по изровена пустинна пътека. Натали наблюдаваше движението им на мобилния си телефон — те бяха синя точка, която се движеше на изток през пуста земя към алжирската граница. Но изведнъж синята точка замръзна и те излязоха от обхвата на мобилните оператори. Михаил бе взел сателитен телефон за всеки случай. Той бе зад Натали, в същата чанта, в която беше беретата.
	Караха половин час, а огромните, скулптирани от вятъра дюни край тях станаха керемиденочервени в настъпващия мрак. Подминаха малък бивак на бербери номади, които варяха вода за чай пред входа на шатра от черна камилска вълна. Освен тях наоколо нямаше живо същество. Само големи като планини дюни и просторното закрилническо небе. Пустотата бе непоносима — въпреки близостта на Оливия и Михаил, Натали се чувстваше болезнено сама. Тя преглеждаше снимките на телефона си, но това бяха спомените на мадам Софи, не нейните. Почти не си спомняше фермата в Нахалал, а Медицинският център „Хадаса“, бившето й работно място, бе напълно изчезнал от паметта й.
	Най-накрая се появи лагерът — множество пъстри шатри, разположени във вдлъбнатината на една дюна. Друг бял „Ланд Крузър“ беше пристигнал преди тях. Натали предполагаше, че той е за персонала. Позволи на един от облечените в роби носачи да вземе багажа й, но Михаил влезе в надменния маниер на Дмитрий Антонов и успя да занесе своя в лагера без чужда помощ. Три шатри бяха подредени около централния двор, а четвъртата беше малко по-далече и в нея имаше душове и тоалетни. Дворът бе застлан с килим, а върху него бяха поставени големи възглавници и два дивана край ниска маса. В шатрите също имаше килими, бяха обзаведени с истински легла и бюра. Нямаше и следа от електроинсталация, само свещи и голям огън навън, който хвърляше сенки по склона на дюната. Натали преброи шест души обслужващ персонал. Двама от тях носеха автомати. Тя подозираше, че и другите също са въоръжени.
	След залеза захладня. В шатрата си Натали облече пухен пуловер и отиде да се измие за вечеря. Оливия дойде при нея миг по-късно.
	— Защо сме тук? — попита тя тихо.
	— Ще ни поднесат прекрасна вечеря в пустинята — отвърна Натали.
	Оливия срещна погледа й в огледалото.
	— Моля те, кажи ми, че някой ни наблюдава.
	— Разбира се. И ни подслушват.
	Без да продума повече, Натали излезе и завари масата приготвена за изобилно мароканско пиршество. Персоналът стоеше на разстояние и се появяваше само от време на време, за да долее чашите им с прекалено сладък ментов чай. А Натали, Михаил и Кристофър се придържаха стриктно към своите легенди. Те бяха Софи и Дмитрий Антонови и техният приятел и партньор Никола Карно. Бяха се установили в Сен Тропе по-рано това лято и след проблемно ухажване се бяха сприятелили с Жан-Люк Мартел и неговата великолепна почти съпруга Оливия Уотсън. А сега, мислеше си Натали, всичките петима бяха на края на света и чакаха в нощта да пристигне едно чудовище.
	_Маймонид… Толкова е хубаво да те видя отново…_
	Малко след девет часа персоналът разчисти платата с храна. Натали почти не бе яла. Когато остана сама, тя отиде до края на лагера и изпуши една от цигарите „Житан“ на мадам Софи. Стоеше там, където светлината от огъня свършваше и започваше мракът. Струваше й се, че стои на края на земята. На четиресет или петдесет метра навътре в пустинята един от въоръжените мъже от персонала стоеше на пост. Носеше бяла роба и чалма като на берберите от Юга. Правейки се, че не го вижда, Натали хвърли цигарата и тръгна през пясъка. Стражът се стресна, препречи й пътя и й направи знак да се върне в лагера.
	— Но аз искам да разгледам дюните — каза тя на френски.
	— Не е позволено. Можете да ги видите на сутринта.
	— Предпочитам сега — настоя тя.
	— Не е безопасно.
	— Значи, ще дойдеш с мен. Тогава ще съм в безопасност.
	Като каза това, тя пак тръгна през пустинята, последвана от берберския страж. Дрехите му белееха на лунната светлина, ала кожата му, напълно черна, се сливаше с нощта. Попита го за името му. Той й каза, че се нарича Азулай. Означавало „мъжът с милите очи“.
	— Вярно е — кимна тя.
	Мъжът се почувства неудобно и извърна поглед.
	— Прощавай — извини се Натали.
	Продължиха да вървят. Над тях Млечният път блестеше като златен прах, а полумесецът светеше топло и ярко. Пред тях се появиха три дюни, които се издигаха от север на юг. Натали свали обувките си и последвана от бербера Азулай, се изкачи на най-високата. Отне й няколко минути да стигне до върха. Падна изтощена на колене върху топлия мек пясък, за да си поеме дъх.
	Очите й обходиха местността. На запад с прекъсвания се простираше тънка линия от светлини от Ерфуд през палмовите горички до оазиса Тафилалт, Рисани и Хамлия. На изток и юг се виждаше само пустотата на пустинята. Но на север Натали забеляза светлините на два предни фара да подскачат към нея през дюните. След миг изчезнаха. Може би, помисли си тя, това беше мираж, още един сън. След това светлините се появиха отново.
	Натали се обърна и се затича надолу по склона на дюната към мястото, където си бе оставила обувките. _Ти си единствената, която може да го идентифицира_… Но и той щеше да я познае. И защо не? „Все пак — помисли си тя — аз бях тази, която спаси мизерния му живот.“


>>	54.
>>	Лангли, Вирджиния

	Дроновете забелязаха автомобила много преди Натали, в девет и пет мароканско време, веднага щом се появи от югоизточния ъгъл на пясъчното море Ерг Чеби. „Тойота Ланд Крузър“, бяла, със седем пътници. Спря в края на лагера и от нея слязоха шестима мъже, а шофьорът остана зад волана. Гледано отгоре с инфрачервена технология, изглеждаше, че никой от мъжете не куцаше. Виждаше се, че петимата са въоръжени. Те останаха на границата на лагера, а шестият влезе в централния двор между палатките. Там той поздрави Жан-Люк Мартел, а няколко секунди по-късно и Михаил. Както се очакваше, нямаше звук: заради липсата на покритие на мобилните оператори в пустинята телефоните бяха онемели. От дъното на стаята Кайл Тейлър осигуряваше възможен аудиовариант на разговора.
	„Мохамед Бакар, искам да се запознаеш с моя приятел Дмитрий Антонов. Дмитрий, това е Мохамед Бакар.“
	— Може би е така — каза Ейдриън Картър. — Или пък Саладин, освен върху лицето си, е поработил и върху крака си.
	— Не можеше да скрие накуцването във Вашингтон — намеси се Узи Навот. — Не е могъл да го скрие и от Жан-Люк Мартел по-рано тази година. Освен това, нима Михаил ви изглежда като човек, който говори с най-страшния терорист след Бин Ладен?
	— Той винаги ми е правел впечатление на доста хладнокръвен — отбеляза Картър.
	— Не е чак толкова.
	Наблюдаваха сцената през камерата на „Сентинел“. Михаил бе зеленикав силует, светнал от телесната топлина, стоеше на около метър от огъня с ръце на кръста и разговаряше с очевидно спокойствие с новодошлия. Келър и Оливия вече се бяха оттеглили от централния двор и бяха влезли в една от шатрите. След като се върна от разходката си из дюните, Натали отиде при тях. „Хищник“ претърсваше околната пустиня. Нямаше никакви други топлинни отпечатъци.
	Навот се обърна и погледна Кайл Тейлър.
	— АНС идентифицира ли някакви други телефони в лагера?
	— Работят по въпроса.
	— Странно, не мислиш ли?
	— Защо?
	— Не са трудни за намиране. Ние сме много добри в това, а вие сте дори по-добри.
	— Освен ако телефоните не са изключени и симкартите им не са извадени.
	— Ами сателитните телефони?
	— Те са още по-лесна работа.
	— Защо обаче Мохамед Бакар не носи такъв? Доста е опасно да се разхождаш из пустинята без сателитен телефон, не мислиш ли?
	— Саладин знае, че телефоните са смъртна присъда.
	— Вярно е — съгласи се Навот. — Но как Бакар смята да му съобщи да дойде в лагера? С пощенски гълъб? Или с димен сигнал?
	— Какво намекваш, Узи?
	— Искам да кажа — обясни Навот, — че Мохамед Бакар не носи сателитен телефон, защото няма нужда от такъв, за да даде сигнал на Саладин.
	— Защо?
	— Защото Саладин вече е там. — Навот посочи към екрана. — Той е човекът зад волана на тойотата.


>>	55.
>>	Сахара, Мароко

	Описанието на външността на Мохамед Бакар, което бе дал Жан-Люк Мартел, беше вярно поне в един аспект: мароканецът от планината Риф беше нисък, може би около метър и шейсет, с набито телосложение. Религиозността му не личеше от пръв поглед. Не носеше типичната куфия, нямаше рунтава брада и пушеше цигара в разрез със забраната на тютюна на „Ислямска държава“. Облеклото му бе европейско и скъпо. Кашмирен пуловер с цип, добре изгладени панталони от туил, велурени мокасини, напълно неподходящи за пустинята. Швейцарският му ръчен часовник беше голям и златен, а кристалното му стъкло отразяваше пламъците от огъня. Френският му бе отличен, както и английският, на който се обърна към Михаил:
	— Мосю Антонов, радвам се най-накрая да се запознаем. Чувал съм толкова много за вас.
	— От Жан-Люк?
	— Жан-Люк не е единственият ми приятел във Франция — каза той заговорнически. — Предизвикахте доста голяма сензация в Прованс това лято.
	— Нямах такова намерение.
	— Нима? — Той се усмихна любезно. — Онези ваши партита са били страхотни. Историите за тях стигнаха до Маракеш. Доста скандални, между другото.
	— Човек трябва да си живее живота.
	— Да, разбира се. Но има граници, нали?
	— Никога не съм вярвал в това.
	Мохамед Бакар се усмихна.
	— Вярвам, че сте харесали вечерята?
	— Великолепна беше.
	— Обичате ли мароканска кухня?
	— Много.
	— Били ли сте тук и преди? В Мароко?
	— Не, никога.
	— Как така? Страната ми е много популярна сред изисканите европейци.
	— Не и сред руснаците.
	— Това е вярно. Руснаците предпочитат Турция по някаква причина. Но вие не сте точно руснак, нали, мосю Антонов? Не и вече.
	Сърцето на Михаил биеше силно.
	— Все още имам руски паспорт — каза той.
	— Но Франция е вашият дом.
	— Засега.
	Мохамед Бакар, изглежда, обмисляше думите му.
	— А лагерът? — попита той, като се огледа. — Харесва ли ви?
	— Много.
	— Опитах се да го направя възможно най-традиционен. Надявам се, че нямате нищо против, задето липсва електричество. Туристите идват тук, в Сахара, и очакват удобствата на живота им на Запад. Електричество, телефони, интернет…
	— Тук няма мрежа. — Михаил вдигна телефона си. — Безполезен е.
	— Да, знам. Затова избрах това място.
	Михаил стана и тръгна да си ходи.
	— Къде отивате? — попита Мохамед Бакар.
	— Вие с Жан-Люк имате да обсъждате бизнес дела.
	— Но те касаят и вас. Поне част от тях. — Бакар посочи към диваните. — Моля ви, седнете, мосю Антонов. — И пак се усмихна. — Настоявам.

	* * *

	В командния пост в Казабланка Габриел гледаше как Михаил се настанява на един от диваните. Появи се човек от персонала и наля чай. В дясната част на изображението, в една от шатрите, се виждаха три силуета с телесна температура. Два от тях бяха очевидно женски. Другият беше на Кристофър Келър. Миг по-рано Габриел бе пратил криптирано съобщение до сателитния му телефон относно вероятната самоличност на мъжа зад волана на току-що пристигналата „Тойота Ланд Крузър“. Ръцете на Келър бяха очевидно заети с нещо, но Габриел не виждаше с какво. През инфрачервената технология не се забелязваше студен метал.
	Келър постави малкия предмет на кръста си, бързо излезе от шатрата и остана няколко секунди пред входа, вероятно за да огледа оперативната обстановка. След това взе сателитния телефон и започна да набира нещо по екрана. След няколко секунди на компютъра на Габриел пристигна съобщение.
	КОГАТО СТЕ ГОТОВИ…
	С помощта на дроновете Габриел също огледа оперативната обстановка. Четирима мъже стояха на пост край лагера в пустинята — на север, юг, изток и запад. Мъжете, които пристигнаха с Мохамед Бакар, също бяха въоръжени. Може би и самият Бакар. Михаил не беше претърсен от хората на Бакар, както първоначално се опасяваше. Това означаваше, че ще са поне десет срещу един. Най-вероятно Келър и останалите нямаше да оцелеят в близък огнестрелен бой, дори и в него да участваше човекът с най-висок резултат, постиган някога от член на САС в прословутата Къща на убийствата. Освен това бе възможно Узи Навот и Лангли да грешат за самоличността на мъжа в тойотата. По-добре да оставят нещата да се развият от само себе си. По-добре да изчакат да си покаже лицето и след това да се прицелят, когато вече няма вероятност от съпътстващи щети. Засега изолираното място в най-тъмния кът на Североизточно Мароко беше техен враг. Но не задълго. Скоро, помисли си той, пустинята щеше да стане техен съюзник.
	Габриел нареди на Келър да не предприема нищо и помоли Лангли да фокусира една от камерите на дрона върху „Ланд Крузър“-а в края на лагера. Изображението се появи на екрана му миг по-късно благодарение на „Хищник“. Мъж в джелаба, двете му ръце бяха върху волана, нямаше цигара. Габриел предполагаше, че все някога щеше да се присъедини към другите. За да го стори, трябваше да слезе от автомобила и да направи няколко крачки. И тогава Габриел щеше да знае дали е той. Човек може да промени външността си по много начини, помисли си израелецът. Косата може да се подстриже или боядиса, лицето да се преправи с пластична хирургия. Ала куцане като това на Саладин беше завинаги.


>>	56.
>>	Сахара, Мароко

	Отначало Мохамед Бакар говореше само на марокански арабски, и то единствено с Жан-Люк Мартел. От поведението и тона му ставаше ясно, че е гневен. Докато беше в Саярет Маткал, Михаил бе научил малко палестински арабски, достатъчно, за да се справя по време на нощните рейдове в Газа, Западния бряг и Южен Ливан. В никакъв случай обаче не го говореше свободно. Все пак успя да схване смисъла на това, което казваше мароканецът от планината Риф. По всичко личеше, че няколко големи пратки от неназована стока наскоро се бяха изгубили при неизяснени обстоятелства. Организацията на Бакар бе понесла значителни загуби — стотици милиони. Някъде, каза той, имало изтичане на информация. Но не било от неговата страна. Очевидно било, че управлява силно сплотен екип. Затова грешката без съмнение била у Мартел. Бакар намекна, че го е направил нарочно. Все пак Жан-Люк никога не бе одобрявал бързото разрастване на общия им бизнес. Трябвало да бъде компенсиран. Иначе Бакар възнамерявал да намери друг дистрибутор на стоката си и да изключи изцяло Мартел от схемата.
	Последва бурна караница. Мартел на бърз и перфектен марокански арабски каза, че не той, а Мохамед Бакар бил виновен за последните конфискации. Напомни му, че е бил против увеличаването на количествата, които пътуват към Европа, и то точно по тази причина. По негови изчисления са загубили повече от една четвърт от стоката заради конфискациите, вместо обичайните десет процента, което в дългосрочен план е добър процент. Предпазливостта била единственото решение. По-малки пратки, никакви товарни кораби повече.
	Михаил си помисли, че Мартел играеше много впечатляващо ролята си. И обучен агент не би се справил по-добре. Накрая Мохамед Бакар изглеждаше убеден, че той и неговата организация са отговорни за изтичането на информация. Бе решен да проучи случая докрай. Междувременно в тайно производствено съоръжение в Риф имало двайсет тона стока, която чакала транспортиране. Той нямаше търпение да осъществи сделката. Очевидно трябваха още пари.
	— Не искам да плащам сам цената на тази катастрофа — заяви Бакар. — Не е справедливо.
	— Съгласен съм — каза Мартел. — Какво имаш предвид?
	— Петдесет процента увеличение. Само веднъж.
	— Петдесет процента! — Мартел махна пренебрежително с ръка. — Пълна лудост.
	— Това е последното ми предложение. Ако искаш да останеш мой дистрибутор, съветвам те да го приемеш.
	Това изобщо не беше последното му предложение. Мартел го знаеше, знаеше го и самият Бакар. Ала в края на краищата те бяха в Мароко. Преговорите се правеха на вечеря. И те продължиха така още няколко минути, докато петдесет падна на четиресет и пет, после на четиресет и накрая, поглеждайки ядосано към небесата, Бакар се съгласи на трийсет. И през цялото това време Михаил наблюдаваше човека, който наблюдаваше него. Мъжът, седящ зад волана на тойотата, с ясен изглед към центъра на лагера. Той носеше джелаба с вдигната качулка и лицето му бе в дълбока сянка. Въпреки това, Михаил усещаше оловната тежест на погледа му. А също така — и липсата на оръжие на кръста си.
	— За бога — каза Бакар накрая и потри ръце. — Двайсет и пет да бъдат, платими при получаване на стоката. Прекалено малко е, но какъв избор имам? Да не искаш да ми свлечеш и ризата от гърба, Жан-Люк? Винаги мога да намеря някого другиго.
	Мартел се усмихваше. Мохамед Бакар скрепи договора с ръкостискане и се обърна към Михаил:
	— Простете, но с Жан-Люк трябваше да обсъдим нещо сериозно.
	— И на мен така ми се стори.
	— Нали не говорите арабски, мосю Антонов?
	— Не.
	— Дори малко?
	— И поръчването на кафе за мен е предизвикателство.
	Мохамед Бакар кимна със съчувствие.
	— Различни произношения в различните страни. Един египтянин би произнесъл думата различно от мароканец, йорданец или да речем, палестинец.
	— Или руснак — засмя се Михаил.
	— Който живее във Франция.
	— Моят френски е почти толкова лош, колкото и арабският ми.
	— Значи, ще говорим на английски.
	Настъпи тишина.
	— Доколко ви е разказал Жан-Люк за общия ни бизнес? — попита накрая Бакар.
	— Много малко.
	— Но сигурно имате някаква представа.
	— Портокали — каза Михаил. — Доставяте портокали, които Жан-Люк използва в ресторантите и хотелите си.
	— И нарове — допълни Бакар доволно. — В Мароко има много хубави нарове. Най-добрите в света, ако питате мен. Но властите в Европа не искат нашите портокали и нарове. Загубихме няколко големи пратки наскоро. С Жан-Люк обсъждахме как се случи това и какво да правим оттук нататък.
	Михаил слушаше с безизразно лице.
	— За нещастие, при последните конфискации загубихме нещо повече от плодовете. Нещо незаменимо. — Бакар погледна многозначително към Михаил. — Или може би заменимо.
	Мароканецът махна за още чай. Михаил погледна към мъжа в тойотата, докато пълнеха чашите.
	— С какъв бизнес се занимавате, мосю Антонов?
	— Моля?
	— Вашият бизнес — повтори Бакар. — С какво се занимавате?
	— Портокали — каза Михаил. — И нарове.
	Бакар се усмихна.
	— Разбрах — каза той, — че се занимавате с оръжия.
	Михаил не отговори.
	— Вие сте предпазлив човек, мосю Антонов. Възхищавам се на това.
	— Струва си да бъда предпазлив. Изчезват по-малко пратки.
	— Така е наистина!
	— Инвеститор съм, мосю Бакар. И съм известен с това, че от време на време правя сделки, които изискват придвижване на стоки от Източна Европа и бившите съветски републики към размирни места по целия свят.
	— Какви стоки?
	— Използвайте въображението си.
	— Оръжия ли?
	— Въоръжение — каза Михаил. — Огнестрелните оръжия са само малка част от бизнеса ми.
	— И за какво по-точно говорим?
	— Всичко — от автомати „Калашников“ до хеликоптери и бойни самолети.
	— Самолети? — попита невярващо Бакар.
	— Искате ли един? А танк или ракета „Скъд“? Този месец имаме отстъпки. На ваше място веднага бих поръчал. Няма да продължи дълго.
	— Не за мен — вдигна ръце Бакар, — ала мой партньор може би ще се заинтересува.
	— От ракети „Скъд“ ли?
	— Неговите нужди са специфични. Предпочитам да го оставя той да ви обясни.
	— Не още — възрази Михаил. — Първо ми кажете малко повече за него. След това ще реша дали искам да се срещнем.
	— Той е революционер — каза Бакар. — Уверявам ви, че каузата му е справедлива.
	— Винаги е така — скептично въздъхна Михаил. — Откъде е?
	— Няма своя страна, не и в западния смисъл на думата. Границите за него не означават нищо.
	— Интересно. Но къде тогава ще му доставям оръжията?
	Изведнъж изражението на Бакар стана сериозно.
	— Сигурно сте наясно, че последните политически размирици в нашия регион изтриха много от старите граници, очертани от дипломатите в Париж и Лондон. Моят партньор е от такова място. Място на големи брожения.
	— Броженията са горивото на моя бизнес.
	— И аз така мисля — съгласи се Бакар.
	— Как се казва партньорът ви?
	— Може да го наричате Халил.
	— А преди броженията? — попита веднага Михаил, сякаш името не значеше нищо за него. — Откъде е бил?
	— Като дете е живял по бреговете на една от реките, които извират от Едемската градина.
	— Те са четири — каза Михаил.
	— Точно така. Фисон, Гихон, Ефрат и Тигър. Моят партньор е живял по бреговете на Тигър.
	— Значи, вашият партньор е иракчанин.
	— Някога е бил. Вече не е никакъв. Моят партньор е поданик на ислямския халифат.
	— Предполагам, че в момента не е в халифата.
	— Не. Той е тук. — Бакар посочи с глава към тойотата. След това погледна Михаил и попита: — Въоръжен ли сте, мосю Антонов?
	— Разбира се, че не.
	— А бихте ли имали нещо против, ако един от хората ми ви претърси? — Бакар се усмихна приятелски. — Все пак вие сте търговец на оръжие.

	* * *

	Край вратата на шофьора на тойотата имаше събиране — петима мъже, доколкото Габриел успя да преброи, всичките въоръжени. Накрая вратата се отвори и мъжът слезе с известна трудност. Остана до автомобила, защитен от кръг охранители, още един дълъг миг, в който Михаил бе щателно претърсен. И чак когато претърсването приключи, той тръгна към централния двор на лагера. Въоръжените охранители го обграждаха в тесен кръг. Въпреки това Габриел успя да забележи, че пази десния си крак. Първата стъпка от двустепенната идентификация беше направена. Втората стъпка обаче не можеше да бъде завършена отвисоко с помощта на американския дрон. Само среща очи в очи можеше да свърши работа.
	Габриел изпрати съобщение на Кристофър Келър, с което му каза, че обектът е влязъл в лагера и че забележимо куца. След това видя как обектът подаде ръка на служителя на израелското разузнаване.
	— Дмитрий Антонов — каза тихо Габриел, — запознай се с моя приятел Саладин. Саладин, това е Дмитрий Антонов.

	* * *

	В отдалечения пустинен лагер имаше двама израелски офицери, които потенциално можеха да приключат втория етап по идентификацията, необходима за извършване на операцията с убийството на конкретен човек на територията на някогашен съюзник във войната с тероризма. Първият седеше срещу самия обект без оръжие или устройство за комуникация. Вторият беше на няколко метра в удобно обзаведена шатра. Офицерът отвън бе имал съвсем мимолетна среща с обекта в прочут ресторант в Джорджтаун. Но не и офицерът в шатрата.
	Тя бе прекарала няколко дни с обекта в къща с много стаи и вътрешни дворове край Мосул и бе говорила дълго с него. Тя също така чу как обектът произнася смъртната й присъда в къща край долината Шенандоа във Вирджиния. А това не беше глас, който тя щеше да забрави. Нямаше нужда да вижда лицето му, за да разбере кой е. Гласът му й каза, че е той.
	Имаше и трети офицер, който също бе виждал този човек — сега той чакаше тревожно в обсебената от духове къща в старата колониална част на Казабланка. Когато потвърждението на самоличността на обекта се появи на компютъра му, той незабавно го препрати към Черната дупка в Лангли.
	— Пипнахме го! — извика Кайл Тейлър.
	— Не още — предупреди го Узи Навот, докато се взираше в изображението на екрана. — Изобщо не сме го пипнали. Дори не сме близо.


>>	57.
>>	Сахара, Мароко

	Беше по-висок, отколкото Михаил си го спомняше, видя му се по-едър и широкоплещест. Може би бе имал достатъчно време да се възстанови от раните си. Или пък беше заради дрехите, помисли си Михаил. В онази вечер бе носил тъмен делови костюм и бе седял срещу красива млада жена, чиято тъмна коса бе боядисана руса. От време на време беше поглеждал към телевизора над бара, за да види резултата от работата си. Бомби бяха избухнали в Националния антитерористичен център във Вирджиния и в Мемориала на Линкълн. Но щеше да последва още. Много повече.
	Първото впечатление на Михаил от новото лице на Саладин беше, че то не му подхожда. Беше прекалено слабо в носа и скулите, а брадичката му като на кинозвезда беше нещо, което един суетен мъж би си избрал от списание в кабинета на пластичния си хирург. Значителна работа бе свършена и по очите, но самите ириси бяха същите, каквито Михаил ги помнеше — широки, тъмни, бездънни и искрящи от висок интелект. Това не бяха очите на луд човек, а на професионалист. Никой не би искал да играе игри на късмета срещу тези очи, нито да седи срещу тях в стая за разпити. Или пък, помисли си Михаил, да лагерува с него в покрайнините на Сахара, обграден от няколко закоравели джихадисти, въоръжени с автомати. Той реши да приключи срещата бързо и след това да прати Саладин по пътя му. Но не прекалено бързо. Саладин се канеше да даде на Михаил списъка с желаните от него оръжия, а това бе безценна разузнавателна информация. Възможността беше безпрецедентна. Не можеше да се пропилее.
	Представиха ги набързо и делово. Михаил пое подадената ръка без колебание. Ръката, която бе осъдила толкова много хора на смърт. Ръката на убиец. Беше голяма, здрава и много топла на допир. И суха, забеляза Михаил. Никакви признаци на нервност. Саладин не бе разтревожен, не се чувстваше неудобно, той бе в стихията си. Също като съименника си, той бе човек от пустинята. Мароканският ментов чай обаче очевидно не му харесваше.
	— Прекалено е сладък — смръщи се той. — Цяло чудо е, че мароканците имат зъби.
	— Нямаме — каза Мохамед Бакар.
	Чу се сподавен смях. Саладин вдигна лице към небето и огледа звездите.
	— Чувате ли това? — попита той след малко.
	— Какво? — зачуди се Михаил.
	— Пчели — каза Саладин. — Звучи като пчели.
	— Не и тук. Мухи може би, но не и пчели.
	— Сигурен съм, че си прав. — Английският му беше със силен акцент, но уверен. Сведе поглед и го закова в Михаил. — Приемам, че сме изчистили всякакви остатъчни неясноти относно вашата професия.
	— Така е.
	— И всъщност сте руснак?
	— Боя се, че да.
	— Нищо лично — каза Саладин. — Вашето правителство извърши ужасни зверства в Сирия, докато се опитваше да крепи режима.
	— Когато става въпрос за Сирия — заяви Михаил, — Русия няма монопол над зверствата. „Ислямска държава“ също има много кръв по ръцете си.
	— Когато правиш омлет — каза Саладин, — е необходимо да счупиш яйцата.
	— Или да убиеш невинни цивилни граждани?
	— Никой не е невинен в тази война. Докато неверниците избиват жените и децата ни, ние ще избиваме техните. — Той сви рамене. — Толкова е просто. Освен това човек от вашия бизнес не е в положение да чете лекции на никого за съпътстващите жертви.
	— Има разлика между съпътстващи жертви и нарочно унищожаване на цивилни.
	— Малка разлика. — Той отпи от чая. — Кажете ми, мосю Антонов, вие шпионин ли сте?
	— Живея в палат в Южна Франция, който е пълен с произведения на изкуството. Не съм шпионин.
	— В Русия — каза Саладин разбиращо — шпионите са всякакви видове.
	— Не съм, нито съм бил офицер на руското разузнаване.
	— Но сте близък до Кремъл.
	— Всъщност правя всичко възможно, за да ги избягвам.
	— Я стига, мосю Антонов. Всички знаят, че Кремъл избира победителите и губещите в Русия. Никой не би получил позволение да забогатее без одобрението на царя.
	— Познавате добре страната ми.
	— Имал съм много вземане-даване с Русия в миналия си живот. Знам как работи системата. И съм наясно, че човек от вашия бизнес не може да работи без протекцията на приятели в СВР и Кремъл.
	— Напълно вярно — съгласи се Михаил. — И аз бързо бих загубил приятелите си, ако те някога научат, че съм си помислил да правя бизнес с такива като вас.
	— Това не ми прозвуча като комплимент.
	— Нямах намерение да бъде.
	— Възхищавам се на откровеността ви.
	— И аз на вашата — каза Михаил.
	— Имате ли принципни възражения да правите бизнес с нас?
	— Имам малко принципи.
	— Съжалявам ви.
	— Недейте.
	Саладин се усмихна.
	— Търся стока за бъдещи операции.
	— Оръжия ли?
	— Не оръжия каза Саладин. — Материал.
	— Какъв?
	— От вида — обясни Саладин, — който правителството на бившия Съветски съюз произвеждаше в големи количества по време на Студената война.
	Михаил остави да мине известно време, преди да отговори.
	— Това е мръсен бизнес — тихо изрече той.
	— Много мръсен — съгласи се Саладин. — И печеливш.
	— И какво точно търсите?
	— Цезиев хлорид.
	— Предполагам, че искате да го използвате за медицински цели.
	— Всъщност селскостопански.
	— Бях останал с впечатлението, че вашата организация е заграбила такъв материал в Сирия и Либия.
	— Къде сте чули подобно нещо?
	— От същото място, където вие сте чули, че съм търговец на оръжие.
	— Вярно е, но част от запасите ни наскоро изчезнаха.
	Той се взираше в Жан-Люк Мартел.
	— А останалите? — попита Михаил.
	— Това не ви влиза в работата.
	— Простете, нямах предвид…
	Саладин вдигна ръка, за да покаже, че не се е почувствал обиден.
	— Възможно ли е — попита той — да се сдобиете с такъв материал?
	— Възможно е — продума внимателно Михаил, — но е изключително рисковано.
	— Нищо, което си струва, не се случва без риск.
	— Съжалявам — каза след малко Михаил, — но не мога да участвам в това.
	— В кое?
	Михаил не отговори.
	— Ще изслушате ли поне предложението ми?
	— Парите не са важни.
	— Парите — каза Саладин — винаги са важни. Назовете цената си и аз ще я платя.
	Михаил си даде вид, че мисли.
	— Мога да разпитам — каза той накрая.
	— Колко дълго?
	— Колкото се наложи. Това не е нещо, което може да стане бързо.
	— Разбирам.
	— Имате ли нужда от техническа помощ?
	Саладин поклати глава.
	— Само от материала.
	— И ако се сдобия с него? Как да се свържа с вас?
	— Няма да се свързвате с мен — каза Саладин. — Ще се свържете с приятеля си, мосю Мартел. А мосю Мартел ще се свърже с Мохамед.
	Той рязко стана и протегна ръка.
	— Нямам търпение да чуя вести от вас.
	— Ще чуете. — Михаил пак прие протегнатата ръка и я стисна здраво.
	Саладин отпусна хватката си и отново вдигна лице към звездите.
	— Чувате ли това?
	— Пчелите ли се върнаха?
	Саладин не отговори.
	— Сигурно имате отличен слух — каза Михаил, — защото аз не чувам абсолютно нищо.
	Саладин все още гледаше звездите. Накрая погледна към Михаил. Тъмните му очи се бяха присвили замислено.
	— Лицето ви ми е познато, мосю Антонов. Възможно ли е да сме се срещали преди?
	— Не — каза Михаил, — не е възможно.
	— В Москва може би? В друг живот?
	Очите му се преместиха бавно от Михаил към Жан-Люк Мартел и след това към Мохамед Бакар. Накрая пак се върнаха на Михаил.
	— Съпругата ви не е рускиня — отбеляза той.
	— Не. Французойка е.
	— Но кожата й е много тъмна. Почти като на арабка. — Саладин се усмихна и след това обясни откъде знае това. — Двама от моите хора са я видели да се пече на плажа в Казабланка. Забелязали са я и на медината във Фес вчера. Била с покрита коса. Моите хора бяха впечатлени.
	— Тя се държи много уважително към ислямската култура.
	— Но не е мюсюлманка.
	— Не.
	— Еврейка ли е?
	— Съпругата ми — каза хладно Михаил — не е ваша работа.
	— А може би трябва да стане… Ще бъде ли възможно да се срещнем с нея?
	— Никога не смесвам бизнеса и семейството.
	— Мъдра политика — съгласи се Саладин. — Ала въпреки това бих искал да я видя.
	— Няма шал за лицето.
	— Мароко не е халифатът, мосю Антонов. Дай боже скоро да бъде, но засега виждам непокрити лица, накъдето и да погледна.
	— А как ще реагирате, ако аз настоявам да видя вашата съпруга, без да е с прикрито лице?
	— Най-вероятно ще ви убия.
	Саладин се стрелна покрай Михаил, без да каже нищо повече, и отиде до шатрата.


>>	58.
>>	Сахара, Мароко

	Той отметна покривалото на входа и влезе. На бюрото, зад което Келър седеше и четеше вехт роман с меки корици, и до леглото, на което Натали и Оливия се бяха изтегнали от двете страни и играеха табла, горяха свещи. Двете жени говореха тихо и спокойно, сякаш имаха цялото време на света да правят каквото си искат.
	Накрая Келър вдигна поглед.
	— Точно човекът, когото чаках — възкликна той весело на френски. — Имате ли нещо против да ни донесете малко чай? И сладкиши. Тези са целите в мед. Ето това се казва добър човек.
	Кристофър отново сведе очи към книгата си и я прелисти. Пламъчетата на свещите потрепнаха, когато Саладин прекоси стаята с бързи крачки и застана до леглото. Натали хвърли заровете по дъската и доволна от резултата, започна да обмисля следващия си ход. Оливия изгледа неодобрително новодошлия.
	— Какво правите тук?
	Саладин мълчаливо и внимателно разглеждаше Натали. Тя бе свела поглед към дъската, а лицето й бе в профил и частично скрито от паднал кичур. Когато мъжът отметна косата й, тя рязко се отдръпна.
	— Как си позволяваш да ме докосваш! — сопна му се тя на френски. — Махай се оттук или ще извикам съпруга си.
	Саладин не помръдваше. Натали се взря в него, без да мига.
	_Маймонид… Колко е хубаво да те видя отново…_
	После тя каза спокойно:
	— Искаш да ме попиташ нещо ли?
	Погледът на Саладин се премести за кратко на Келър, преди отново да се върне на Натали.
	— Простете — каза той след малко, — обърках се.
	Извърна се и излезе в нощта.
	Натали погледна към Кристофър.
	— Трябваше да го убиеш, когато имаше възможност.

	* * *

	В Черната дупка в Лангли се чу въздишка на облекчение, когато Саладин най-накрая излезе от шатрата. Дроновете наблюдаваха как прошепна нещо в ухото на Мохамед Бакар. След това двамата мъже тръгнаха към края на лагера и продължиха разговора си, обградени от бодигардове. Саладин на няколко пъти посочи към небето. Веднъж като че ли погледна директно към обектива на „Хищник“.
	— Край на играта — въздъхна Кайл Тейлър. — Благодаря за участието.
	— Неслучайно е оцелял толкова години — отбеляза Узи Навот. — Той е много добър в тази игра.
	Навот наблюдаваше как Михаил влиза в шатрата и взема някакъв предмет от Кристофър Келър. През инфрачервената технология не се виждаше точно какъв. Въпреки това Узи предположи, че двамата ветерани от елитните специални части вече са въоръжени.
	— Какво е разстоянието между Саладин и онази шатра?
	— Около 120 метра — отвърна Тейлър. — Може би по-малко.
	— Какъв е обхватът на взрива на „Хелфайър“?
	— Дори не си го и помисляй.
	Мохамед Бакар се бе върнал в централния двор на лагера и говореше с Мартел. Дори от шест хиляди метра височина беше ясно, че е ядосан. Край тях целият лагер се бе раздвижил. Охранителите се качваха на колите, палеха двигателите и фаровете.
	— Какво се случва, по дяволите? — попита Тейлър.
	— Струва ми се — отвърна Навот, — че пренарежда картите.
	— Бакар ли?
	— Не — каза Навот. — Саладин.
	Той отново се взираше в небето, право в немигащото око на дрона. И се усмихваше, забеляза Узи. Определено се усмихваше. Изведнъж вдигна ръка и четири еднакви джипа започнаха да обикалят около него в посока, обратна на часовниковата стрелка, вдигайки облак от пясък и прах.
	— Четири коли, две ракети „Хелфайър“ — отбеляза Навот. — Каква е вероятността да изберем правилната?
	— Статистически — каза Тейлър — е петдесет на петдесет.
	— Тогава може би трябва да стреляме веднага.
	— Екипът ти няма да оцелее.
	— Сигурен ли си?
	— Не го правим за пръв път, Узи.
	— Да — каза Навот, загледан в екрана. — Саладин също.

	* * *

	Габриел и Яков Росман наблюдаваха същото изображение в командния пост в Казабланка — четири джипа обикаляха около мъж, чийто температурен отпечатък бавно изчезваше под пелена от пясък и прах. Най-накрая джиповете намалиха скоростта и спряха колкото мъжът да се качи в един от тях — но кой, беше невъзможно да се определи. След това четирите коли поеха през пустинята на такова разстояние една от друга, че да не може една ракета да унищожи две наведнъж.
	„Хищник“ преследваше джиповете на север през пустинята, докато „Сентинел“ остана на място, за да наблюдава лагера. Четиримата охранители по краищата му се бяха събрали в централния двор, където Мохамед Бакар водеше оживен разговор с Жан-Люк Мартел. Размениха си някакъв предмет, който премина в ръцете на странния агент на Габриел. Предмет, който бе невидим за термичните сензори на дрона. И който Жан-Люк пъхна в десния джоб на сакото си.
	— По дяволите! — изруга Яков.
	— Не може да съм по-съгласен.
	— Мислиш ли, че е минал от другата страна?
	— Ще разберем след минута.
	— Защо да чакаме?
	— Имаш ли по-добра идея?
	— Прати съобщение на Михаил и Келър. Кажи им да излязат от шатрата с оръжие в ръка.
	— Ами ако хората на Бакар отвърнат на огъня? Въоръжени са с калашници.
	— Няма и да успеят да си ги свалят от раменете.
	— А Мартел? — попита Габриел. — Ако той просто се окаже на погрешното място в погрешния момент?
	— Съжаляваш за един търговец на наркотици ли?
	— Нямаше да стигнем дотук без него, Яков.
	— Мислиш, че няма да ни предаде, за да отърве кожата? Какво прави той според теб сега? Прати съобщението — настоя Яков. — Да измъкнем нашите хора, преди американците да подпалят пустинята с ракети „Хелфайър“.
	Габриел бързо изпрати не едно, а две съобщения — на Дина Сарид и на сателитния телефон на Келър. Дина отговори моментално. Кристофър не си направи труда.
	— Моите уважения, но не съм съгласен — възрази Яков.
	— Отбелязвам си го.
	Габриел погледна изображението от „Хищник“. Четири еднакви джипа тойота препускаха на север през пустинята.
	— В коя кола предполагаш, че е?
	— Втората — каза Яков. — Определено във втората.
	— Моите уважения, но не съм съгласен.
	— В коя тогава?
	Габриел се взираше в екрана.
	— Нямам никаква представа.

	* * *

	Хотел „Казба“ се намираше в западния край на голямото пясъчно море Ерг Чеби. Дина и Ели Лавон пиеха чай в бара на терасата, когато пристигна съобщението на Габриел. Йоси и Римона бяха край басейна. Пет минути по-късно бяха почистили стаите си и се намираха в пълното с хора хотелско фоайе, където питаха нощния управител за близък клуб с музика и танци. Той им каза името на заведение в Ерфуд, който беше на север. Те обаче тръгнаха на юг. Йоси и Римона бяха в „Джип Чероки“ под наем, а Дина и Ели Лавон — в „Нисан Патфайндър“. В Хамлия завиха от главния път към пустинята и зачакаха небето да пламне.


>>	59.
>>	Лангли, Вирджиния

	Но в коя „Тойота Ланд Крузър“ пътуваше целта? След месеци планиране, вербуване и сключване на сделки се бе стигнало до това: четири коли, две ракети. Вероятността за успех беше едно към две. Цената на провала щяха да бъдат развалените отношения с важен арабски съюзник, а можеше да стане и по-зле. Трупът на Саладин щеше да изкупи всички тайни грехове. Но Саладин на свобода в Мароко след провален удар с дрон щеше да бъде катастрофа. Много кариери висяха на косъм. Както и много животи.
	Всеки изказваше мнение. Греъм Сиймор се кълнеше, че целта е в третата тойота, Пол Русо — в четвъртата. Ейдриън Картър клонеше към първата кола, но бе готов да приеме и идеята за втората. В Ситуационната зала на Белия дом президентът и най-близките му сътрудници бяха разделени по същия начин. Директорът на ЦРУ Морис Пейн беше напълно сигурен, че е видял Саладин да влиза в третия джип. Но президентът, също като Пол Русо, беше непреклонен, че е в четвъртия. В Черната дупка в Лангли това бе достатъчна причина да не обсъждат повече четвъртата кола.
	Експертните мнения също бяха разделени. Екипите на дроновете анализираха записите от първоначалното бягство на Саладин от лагера, както и живото предаване на сигнал и информация от сензорите. Данните сочеха с най-голяма вероятност номер три, макар един млад анализатор да бе убеден, че Саладин не бе в нито един от джиповете. Според него беше избягал от лагера пеш и сега се движеше сам през пустинята.
	— Той куца — отбеляза саркастично Узи Навот. — Ще върви през пустинята по-дълго от Моисей, извел евреите от Египет.
	Накрая Кайл Тейлър — опитен оперативен офицер, ръководил повече от двеста удара с дронове в Пакистан, Афганистан, Ирак, Сирия, Либия, Йемен и Сомалия, трябваше да направи окончателния избор. Той го стори бързо и решително, без да си направи труда да се консултира с Ейдриън Картър. В 17,47 вашингтонско време, 22,47 мароканско, на екипите на дроновете бе предадена заповед да се приготвят за стрелба. Седемдесет и четири секунди по-късно две тойоти „Ланд Крузър“ — първата и третата, избухнаха в ослепителнобели пламъци. Узи Навот бе единственият в Черната дупка и Ситуационната зала на Белия дом, който не гледаше.

	* * *

	Звукът от взривовете стигна до лагера секунда или две след припламването на светлината на хоризонта. Келър и Михаил вече бяха извадили беретите си, когато Жан-Люк нахлу в шатрата.
	— Какво ще правите? Ще ме застреляте ли?
	— Възможно е — кимна Келър.
	— Това би било погрешно решение. — Мартел погледна на север. — Какво се случи току-що там?
	— На мен ми прозвуча като гръмотевица.
	— Не мисля, че Мохамед ще повярва. Не и след това, което иракският му приятел му каза, преди да си тръгне.
	— И какво беше то?
	— Заяви, че Дмитрий и Софи Антонови са израелски агенти, които са изпратени да го убият.
	— Надявам се, че си убедил Мохамед да не взема на сериозно това твърдение.
	— Опитах се — каза Мартел.
	— Затова ли той ти даде оръжие?
	— Какво оръжие?
	— Онова в десния джоб на сакото ти — усмихна се хладно Келър. — Дроновете никога не спят.
	Мартел бавно извади оръжието.
	— _FN-57_ — отбеляза Келър.
	— Обичайното въоръжение на САС.
	— Всъщност ги наричаме Полка. — Келър държеше беретата с две ръце. Отпусна лявата и я протегна към Мартел. — Ще го взема.
	Французинът не го даде, само се усмихна.
	— Нали не си намислил някоя глупост, Жан-Люк?
	— Вече го направих веднъж. Сега ще се погрижа за себе си. — Погледна към Оливия, приседнала в края на леглото до Натали. — И за нея, разбира се.
	Келър свали оръжието.
	— Кажи на Мохамед, че искам да поговоря с него.
	— И защо да го правя?
	— За да чуе предложението ми.
	— И какво ще е то?
	— Нашето безопасно изтегляне срещу живота на Мохамед и неговите хора.
	Мартел се засмя горчиво.
	— Очевидно не разбираш правилно положението си — тихо каза той. — Ти си този, срещу когото са насочени няколко автомата „Калашников“.
	— Само че отгоре лети дрон — напомни му Келър. — И ако нещо се случи с нас, дронът ще превърне Мохамед в купчина пепел. Теб също.
	— Дроновете „Хищник“ имат по две ракети. А съм съвсем сигурен, че вече чух два взрива.
	— Над нас има и друг дрон.
	— И защо да ти повярвам?
	— Откъде иначе ще знам, че в джоба ти има оръжие?
	— Налучкал си.
	Мартел бавно се доближи към Келър и се взря право в очите му.
	— Нека ти обясня какво ще се случи сега — изрече тихо той. — Ще си тръгна с Оливия. А след това хората на Мохамед ще направят теб и приятелчетата ти на решето със своите АК-47.
	Кристофър не отговори.
	— Без закрилата на дона вече не си толкова куражлия, нали?
	— Ти си мъртъв.
	— Ще видим.
	Мартел се извърна от Келър и протегна ръка към Оливия. Тя седеше неподвижно до Натали.
	Жан-Люк присви очи.
	— Колко ти платиха, за да ме предадеш, любов моя? Знам, че не си го направила от добро сърце. Ти нямаш такова.
	Той я хвана за ръката, но тя се дръпна.
	— Колко благородно от твоя страна — иронично я изгледа Мартел. След това опря дулото на пистолета до главата й. — Ставай.
	Келър вдигна беретата си и я насочи към французина.
	— И какво ще направиш? Ще ме застреляш ли? Ако го сториш, всички ще умрем.
	Кристофър мълчеше.
	— Не ми ли вярваш? Тогава натисни спусъка — каза Мартел. — И виж какво ще стане след това.

	* * *

	В Черната дупка в Лангли само Узи Навот гледаше изображението на сцената, която се разиграваше в лагера. Всички други в стаята се взираха като омагьосани в съседния екран, на който се виждаше как в Сахара ярко горят останките от две тойоти „Ланд Крузър“. Но това не бяха единствените коли, понесли щети от удара. Шофьорът на втория джип беше изгубил контрол след взривовете и се бе блъснал с висока скорост в пустинна скала. Колата бе потрошена и сега лежеше на дясната си страна, а фаровете й още светеха. Вътре се виждаха двама мъже. В деветдесетте секунди след сблъсъка никой от тях не бе помръднал.
	— С два куршума, три заека — каза Кайл Тейлър, но никой в стаята не отговори.
	Бяха прекалено заети да наблюдават оцелелия джип, който бе дал на заден и сега се приближаваше към катастрофиралата кола. Миг по-късно от него изскочиха двама, които трескаво измъкнаха мъж от смачканото купе.
	— Каква вероятност има — попита Кайл Тейлър — това да е Саладин?
	Ейдриън Картър гледаше как двамата бързо понесоха отпуснатото тяло на мъжа към непокътнатия джип.
	— Бих казал, че е сто процента. Въпросът е дали е още жив.
	Оцелелият джип пое на север с изключени светлини, последван от вече беззъбия „Хищник“. Сензорите на дрона пресметнаха, че се движи със 150 километра в час.
	— Сякаш лети — мрачно въздъхна Картър. — И то без фарове.
	— Май не уцелихме — каза Тейлър.
	— Да — съгласи се Картър. — И той още е жив.

	* * *

	В Казабланка Габриел бе впил очи в изображението от „Сентинел“. Зеленикавите призрачни силуети на Келър и Михаил бяха насочили оръжията си в Жан-Люк Мартел, който пък беше опрял пистолет в главата на една от жените. Но дали тя беше Натали, или Оливия, Габриел не можеше да прецени. Мохамед Бакар и четирима от хората му бяха пред шатрата, вдигнали автоматите си срещу входа. Заради теснотията на централния двор всички се бяха скупчили плътно един до друг. Габриел прецени шансовете им. Започна да пише съобщение, но се отказа и бързо набра. След няколко секунди видя как зеленикавият призрачен силует на Келър бръкна в джоба на сакото си.
	— Вдигни — прошепна напрегнато Габриел. — Вдигни телефона.

	* * *

	Беретата беше в дясната ръка на Келър, а вибриращият сателитен телефон — в лявата. Палецът му се колебаеше над екрана.
	— Недей — прошепна заплашително Мартел.
	— И какво ще направиш, Жан-Люк?
	Мартел сграбчи Оливия за косата и притисна дулото в слепоочието й. Кристофър бързо вдигна телефона към ухото си.
	Габриел заговори спокойно:
	— Те са точно пред входа на шатрата ви, Бакар и още четирима. Плътно един до друг са, оръжията им са заредени.
	— Други добри новини?
	— Саладин още е жив.
	Келър свали телефона, без да прекъсва връзката, и погледна към Михаил.
	— Те са пред шатрата и се канят да ни убият. И петимата са въоръжени. Точно пред входа — добави отчетливо той.
	— Всички ли са на едно място? — попита Михаил.
	Келър кимна и погледна към Мартел.
	— Иракчанинът Халил е парче прегоряло месо. Няколко парчета всъщност. Кажи на Мохамед да ни пусне или той ще е следващият.
	— Чакай тук. Няма да се бавя.
	Мартел повлече Оливия към изхода на шатрата, все още притискайки пистолета към главата й. Келър остави сателитния телефон да падне от лявата му ръка, докато рязко вдигаше дясната. Стреля два пъти. И двата куршума поразиха лицето на Мартел. След това се завъртя надясно и заедно с Михаил откриха огън по петимата мъже, стоящи отвън.
	Когато ответният залп раздра шатрата, Натали издърпа Оливия на земята. Мартел лежеше до тях, пистолетът все още беше в безжизнената му ръка. Натали го изтръгна от пръстите му, насочи го към входа и натисна спусъка. А през цялото това време в Къщата на шпионите Габриел гледаше и слушаше. Гледаше как членовете на екипа му се борят за живота си. Слушаше звука от стрелбата и писъците на Оливия Уотсън.


>>	60.
>>	Сахара, Мароко

	За Габриел това сякаш продължи цяла вечност; за Келър — секунда или две. Когато ответният огън отвън утихна, той извади празния пълнител от беретата си и презареди с резервния. Михаил направи същото. След това погледна надолу към Натали и с учудване видя оръжието на Мартел в протегнатите й ръце. Оливия пищеше истерично.
	— Тя добре ли е?
	Едната страна от лицето на Оливия бе покрита с кръв и мозък. Натали бързо я прегледа за огнестрелна рана, но не откри нищо. Кръвта и мозъкът бяха на Мартел.
	— Добре е.
	„Може би някой ден ще е добре, ала няма да е скоро“, помисли си Кристофър. Приведе се и вдигна телефона.
	— Какво става отвън?
	— Нищо особено — отвърна Габриел.
	— Някакво движение?
	— В средата. Отгоре всички други изглеждат мъртви.
	— Жалко — каза Келър. — А сега какво?

	* * *

	На петнайсет километра на север оцелялата „Тойота Ланд Крузър“ препускаше през пустинята, гонена от „Хищник“.
	— Колко време дронът може да издържи във въздуха? — попита Навот.
	— Осем часа и малко — отвърна Ейдриън Картър. — Освен ако мароканците не се усетят, че провеждаме таен удар на тяхна територия. Тогава много по-малко.
	— А този? — попита Навот, като кимна към изображението на лагера от „Сентинел“.
	— Четиринайсет часа.
	— Доколко е невидим?
	— Достатъчно, че мароканците никога да не го открият.
	Един от телефоните на Картър светна заради входящо обаждане. Той го вдигна към ухото си, заслуша се и след това тихо изруга.
	— Какво има? — попита Навот.
	— АНС засича много трафик от Мароко.
	— Какъв трафик?
	— Изглежда, че лайната удариха вентилатора.
	И друг телефон светна. Този път беше Морис Пейн, който се обаждаше от Ситуационната зала.
	— Разбрах — каза Картър след миг и затвори. След това погледна към Навот. — Мароканският посланик току-що се е обадил в Белия дом да пита дали Съединените щати не нападат страната му.
	— Какво ще правите?
	— Времето във въздуха на тези дронове току-що ужасно се съкрати.
	— И на стелта ли?
	— Какъв стелт?
	Картър даде заповед на екипите на дроновете. „Хищник“ моментално зави рязко на изток към алжирската граница. Термичната му камера остана насочена към оцелелия джип още две минути, докато накрая инфрачервеното изображение изчезна от екраните в Черната дупка. „Сентинел“ беше следващият. Последното изображение, което Навот видя, беше на двама мъже, които се измъкват от шатра в пустинята с оръжия в протегнатите си ръце.

	* * *

	Наистина и петимата мъже в централния двор на лагера бяха простреляни, но двама бяха още живи. Единият беше Мохамед Бакар. Другият бе един от охранителите му. Михаил довърши охранителя с един куршум в главата, а Келър огледа Бакар под светлината на звездите. Мароканският производител на хашиш бе улучен два пъти в гърдите. Пуловерът му бе напоен с кръв, имаше кръв и в устата му. Очевидно не му оставаше още много.
	Келър клекна до него.
	— Къде отива той, Мохамед?
	— Кой? — попита Бакар, задавен от кръвта.
	— Саладин.
	— Не познавам никого с това име.
	— Може би това ще ти освежи паметта.
	Кристофър опря дулото на пистолета в глезена на Бакар и натисна спусъка. Виковете на мароканеца изпълниха нощта.
	— Къде е той?
	— Не знам!
	— Разбира се, че знаеш, Мохамед. Ти си му дал убежище тук, в Мароко, след атаката във Вашингтон. Ти си му дал парите, необходими за удара срещу моята страна.
	— И коя е тази страна? Французин ли си? Или си шибан евреин като него?
	Бакар гледаше към Михаил, който стоеше над рамото на Келър. Кристофър опря дулото на пистолета до прасеца на мароканеца и натисна спусъка.
	— Всъщност съм британец.
	— В такъв случай — каза Бакар, като стенеше от болка, — да го начукам на страната ти.
	Келър стреля в коляното на Бакар.
	— Аллаху акбар!
	— Както и да е — каза спокойно Кристофър, — къде е той?
	— Казах ти…
	Още един изстрел в това, което бе останало от лявото коляно. Бакар започваше да губи съзнание. Келър го зашлеви силно през лицето.
	— Той ли ти нареди да ни убиеш?
	Бакар кимна.
	— И какво трябваше да направиш след това?
	Очите на мароканеца се затваряха. Келър го губеше.
	— Къде, Мохамед? Къде отива той?
	— Една от моите… къщи.
	— Къде? В Риф? В Атлас?
	Бакар се давеше с кръвта.
	— Къде, Мохамед? — попита Кристофър, докато разтърсваше силно мароканеца. — Кажи ми къде отива той, за да ти помогна.
	— Фес — простена Бакар. — Отива във Фес.
	Светлината в очите на мароканеца гаснеше. Въпреки кръвта и болката обаче, той изглеждаше като истински доволен човек.
	— Лъжеш ме, нали, Мохамед?
	— Да.
	— Къде отива той?
	— Кой?
	Саладин.
	— Рая — каза Бакар. — Отивам в рая.
	— Съмнявам се — въздъхна Келър.
	След това опря пистолета в челото му и натисна спусъка за последен път.

	* * *

	От петимата мъртви мъже в централния двор на лагера само Мохамед Бакар имаше мобилен телефон. Беше „Самсунг Галакси“ и се намираше в предния джоб на панталоните му, симкартата и батерията бяха извадени. Келър сглоби устройството и го включи, докато Михаил и Натали се грижеха за Оливия. В лагера не бяха останали превозни средства — в отчаяния си опит за бягство Саладин бе взел и четирите джипа, което означаваше, че нямаха друг избор, освен да тръгнат пеш през пустинята. Взеха само това, което можеха да носят лесно. Топли дрехи, телефони, паспорти, портфейли и два напълно заредени автомата „Калашников“. Не се бавиха да търсят фенерче из запасите на лагера. Луната бе достатъчна, за да освети пътя им.
	Тръгнаха от лагера в единайсет и пет местно време и поеха на запад през пясъчното море. Келър вървеше най-отпред в редицата, следван от двете жени и накрая от Михаил. В дясната ръка на Кристофър беше мобилният телефон на Мохамед Бакар. Той провери състоянието на батерията. Дванайсет процента.
	— Мамка му — изруга. — Някой да има зарядно?
	Дори Оливия се засмя.

	* * *

	В Казабланка Габриел и Яков Росман мълчаливо преценяваха какво бе останало от операцията. Отломките й бяха пръснати из пустинята на Южно Мароко, от алжирската граница до Ерг Чеби. Две тойоти „Ланд Крузър“ бяха станали на купчина ламарини, трета лежеше на една страна. А четвъртата — онази, която най-вероятно возеше Саладин, който приличаше на човек, нуждаещ се от спешна медицинска помощ — за последно бе видяна да се носи на северозапад към Среден Атлас. Жан-Люк Мартел, виден бизнесмен и продажен търговец на дрога, лежеше мъртъв в отдалечен лагер. А до него беше проснат Мохамед Бакар, най-големият марокански производител на хашиш, и четирима от хората му. Мобилният телефон на Бакар сега беше у британски разузнавач. Батерията вече беше десет процента и бързо падаше.
	— Като изключим това — каза Габриел, — всичко мина по план.
	— Саладин щеше да е мъртъв, ако американците бяха избрали точната кола.
	Габриел не отговори.
	— Нали не мислиш за…
	— Разбира се, че мисля.
	Габриел сведе поглед към екрана на компютъра. На него имаше карта на Южно Мароко. Две сини светлинки се движеха през пустинята на изток от Хамлия, а една червена се движеше бавно на запад. Бяха на около три километра разстояние.
	— След няколко минути — каза Яков — югоизточният край на Мароко ще се напълни с войска и жандармерия. Няма да им отнеме много време да намерят две горящи тойоти и лагер, пълен с трупове. А след това ще се изсипе адът на земята.
	— Вече се изсипа.
	— Затова трябва да наредиш на екипа да изхвърли оръжията и да се отправи бързо към Агадир. С малко късмет, ще пристигнат преди зазоряване и оттам ще ги изтеглим веднага. Ако не успеем, ще се скрият в някой хотел на плажа и утре вечер по тъмно ще тръгнат.
	— Това е безопасен план.
	— Всъщност в него няма нищо безопасно.
	— А ние? — попита Габриел.
	— Скоро жандармерията ще блокира пътищата из цялата страна. Най-добре да останем тук тази вечер и да отлетим сутринта. Ще летим за Париж или Лондон и след това ще хванем полет обратно до „Бен Гурион“.
	— Ами Саладин?
	— Той може сам да си организира пътуването.
	— Точно от това се страхувам.
	Сините светлинки на компютърния екран бяха стигнали червената и след миг и трите вече се движеха на запад през пустинята към село Хамлия.
	— Какво смяташ да им кажеш? — попита Яков.
	Габриел бързо написа съобщение и натисна бутона за изпращане. Беше от две думи.
	ВКЛЮЧИ ТЕЛЕФОНА.


>>	61.
>>	Сахара, Мароко

	Нямаха възможност за сигурно прехвърляне на информацията — не и в мъртвата за мобилните оператори зона на южната пустиня, — затова претърсиха самсунга по старомодния начин, обаждане по обаждане, съобщение по съобщение, проследявайки историята на влизането в интернет. Натали, която от целия екип говореше и четеше най-добре на арабски, се занимаваше с устройството, докато Келър предаваше информацията на командния пост в Казабланка по сателитния телефон. Седяха на задната седалка на нисана, Дина бе на волана, а Ели Навон беше неин навигатор и наблюдател. Михаил беше в джипа с Оливия.
	— Как е тя? — попита Габриел.
	— Както би могло да се очаква. Трябва да я изтеглим оттук. Тази вечер, ако е възможно.
	— Работя по въпроса. Сега ми дай следващия номер.
	По всичко личеше, че Мохамед Бакар не притежаваше самсунга отдавна. Първото входящо повикване в регистъра беше от предната вечер в 19:19 часа. Времето отговаряше на обаждането, което Жан-Люк Мартел бе получил, докато седеше с Келър в бара на „Пале Фарадж“ във Фес. Както и номерът. Очевидно човекът, който бе позвънил на Мартел да организира срещата в пустинния лагер, веднага след това се бе обадил на Мохамед Бакар, за да каже, че среща ще има. След това, в 19:21 часа, Бакар също бе позвънил.
	— Дай ми този номер — каза Габриел.
	Кристофър го изрецитира.
	— Прочети го пак.
	Келър повтори.
	— Това е Назир Бенсаид.
	Бенсаид беше мароканският джихадист и воин на ИДИЛ, който бе следил Мартел и екипа от Казабланка до Фес и от Фес до Среден Атлас.
	— Бакар се е обадил и на друг номер няколко минути по-късно — съобщи Келър.
	— Какъв е номерът?
	Кристофър му го каза.
	— Появява ли се някъде другаде?
	Келър зададе въпроса на Натали, която бързо претърси регистрите. Бакар се бе обаждал на същия номер и в 5 часа и 17 минути този следобед. Бе получил повикване от него в 5 часа и 23 минути.
	Келър предаде информацията на Габриел.
	— Кой предполагаш, че е това?
	— Може и да е на почетния гост.
	Габриел прекъсна връзката и поиска сигурен канал за разговор с Ейдриън Картър в Лангли.
	— Къде е Назир Бенсаид? — попита той.
	— Телефонът му е обратно във Фес. Дали Назир е с него, не е ясно.
	След това Габриел даде на Картър номера, с който Мохамед Бакар бе разговарял три пъти — веднъж предния ден надвечер и два пъти този следобед, преди срещата в пустинята.
	— Някаква идея на кого е? — попита Картър.
	— Ако трябва да гадая — каза Габриел, — бих казал, че е на Саладин.
	— Къде го намери?
	— В регистрите.
	— Защо не се сетихме за това? Ще го дам на АНС. А междувременно — допълни Ейдриън — предупреди екипа си да пази този телефон.

	* * *

	Двайсет минути след като подминаха бивака на берберите номади, телефонът на Мохамед Бакар се свърза отново с мобилната мрежа на Мароко. Получи стари есемеси и гласови съобщения, но нямаше никаква друга комуникация. Келър предаде новините на Габриел и след това поиска инструкции. Алон им нареди да следват шосе N-13 на север до Рисани, в края на оазиса Тафилалт. След като пристигнеха там, трябваше да се включат в N-12 и да карат на запад към Агадир.
	— Предполагам, че Саладин ще ни чака там?
	— Съмнявам се — каза Габриел.
	— Тогава защо отиваме на това място?
	— Защото в Агадир има много по-добър център за разпити от Темара.
	— Ами оръжията?
	— Изхвърлете ги в пустинята. Най-вероятно ще се натъкнете на блокади по пътя.
	— И ако стане?
	— Импровизирайте.
	Връзката прекъсна.
	— Какви бяха инструкциите? — попита Ели Лавон.
	— Иска да импровизираме.
	— Ами оръжията?
	— Смята, че трябва да ги задържим — каза Келър. — За всеки случай.

	* * *

	Минаваше полунощ, когато стигнаха село Хамлия. Дина зави на север по N-13 и над главите им загърмяха два хеликоптера, поели на изток.
	— Може да е рутинен патрул — предположи Келър.
	— Може — отвърна скептично Ели Лавон.
	Автоматът „Калашников“, който Келър бе взел от лагера, бе скрит в платнена торба в багажника отзад, беретата беше на кръста му. Той погледна през рамо и видя фаровете на джипа, който се движеше на стотина метра зад тях. Почуди се как Оливия щеше да понесе продължителния разпит от мароканската жандармерия. Предположи, че недобре.
	Обърна се и видя как с висока скорост ги приближават светлините на линейки. Колите се разминаха с тях като на размазан кадър.
	— Това не изглеждаше добре — въздъхна Лавон. — Сигурен ли си, че Габриел не иска да захвърлим оръжията? Келър не отговори. Той се взираше в телефона на Мохамед Бакар, който вибрираше в ръката му. Беше входящ есемес — на арабски, от същия номер, на който Бакар се бе обадил този следобед. Кристофър вдигна устройството към Натали. Очите й се разшириха, докато четеше.
	— Какво пише? — попита я той.
	— Иска да знае дали сме мъртви.
	— Гледай ти. Чудя се кой ли може да е това.
	Келър взе сателитния телефон и започна да набира, но се спря, когато видя жандармерист, застанал на средата на шосето с фенерче в ръка.
	— Какво да правя? — попита Дина.
	— На всяка цена — каза Кристофър — трябва да спреш. Дина отби встрани и натисна спирачките. Зад нея Йоси Гавиш направи същото с джипа.
	— Какво да им кажа? — попита Дина.
	— Импровизирай — предложи Келър.
	— А какво ще стане, ако не ми повярват?
	Кристофър погледна към съобщението на телефона на Мохамед Бакар.
	— Ако не ни повярват — каза той, — ще умрат.


>>	62.
>>	Рисани, Мароко

	Дина говореше с жандармериста на немски, много бързо и със страх в гласа. Обясни, че тя и приятелите й са били на излет в пустинята и чули някакви взривове, а след това и стрелба. Те се уплашили за живота си и побягнали от лагера само с дрехите на гърба си.
	— На френски, мадам. Моля ви, на френски.
	— Не говоря френски — отвърна Дина на немски.
	— Английски?
	— Да, на английски мога.
	Ала той бе с толкова силен акцент, че все едно продължаваше да говори на немски. Изнервеният жандармерист провери паспорта й, докато партньорът му бавно обикаляше колата. Лъчът на фенерчето му за миг се спря на лицето на Келър, достатъчно дълго, че Кристофър да си помисли да посегне към беретата. Накрая жандармеристът отиде зад джипа и почука с пръст по стъклото.
	— Отворете — заповяда той на арабски, но партньорът му отмени нареждането. Върна паспорта на Дина и попита къде смятат да отидат. И когато тя отговори на немски, той им махна с фенерчето да продължават напред. Заедно със следващия ги джип.
	Келър подаде телефона на Бакар на Натали.
	— Отговори му.
	— Какво да му напиша?
	— Пиши, че сме мъртви, естествено.
	— Но…
	— Побързай — прекъсна я той. — Достатъчно дълго го накарахме да чака.
	Натали изпрати отговор от една дума: „да“ на арабски. Човекът от другата страна моментално започна да пише отговор. Той се появи след няколко секунди. Беше също от една дума, на арабски.
	— Какво пише? — попита Келър.
	— „Ал-хамду ли-ллах“. Означава…
	— Слава на Бога.
	— Горе-долу.
	— Всъщност означава — каза Келър, — че го спипахме.
	— Или някого близо до него.
	— И това стига.
	Кристофър позвъни на Габриел по сателитния телефон и му съобщи какво бе станало ясно току-що.
	— Можеше да ме попиташ, преди да изпратите съобщението.
	— Нямах време.
	— Продължавайте да разговаряте с него.
	— Как?
	— Питайте го дали е ранен.
	Келър каза на Натали да изпрати съобщение. Мина цяла минута, преди да се получи отговор на самсунга.
	— Ранен е — предаде тя.
	— Питайте го дали другите са убити при удара с дрона — нареди Габриел.
	— Насилваш си късмета — предупреди го Кристофър.
	— Изпрати съобщението, по дяволите.
	Натали го направи. Отговорът бе моментален.
	— „Много от братята ми бяха убити“ — прочете тя.
	— Питай го колко братя са с него.
	Натали написа съобщението и го изпрати.
	— Двама — каза тя след миг.
	— Ранени ли са?
	Нова размяна на съобщения.
	— Не.
	— Той има ли нужда от лекар?
	— По-кротко — предупреди го Келър.
	— Пратете го! — сопна се Габриел.
	Чакаха отговор почти две минути.
	— Да — каза Натали. Има нужда.
	По линията настъпи мълчание.
	— Трябва да разберем къде отива — каза накрая Габриел.
	— Проследете телефона — отвърна Келър.
	— Ако го изключи, го губим. Трябва да го попитаме.
	Натали написа съобщение и го прати. Отговорът беше неясен.
	АЛ РИАД. Къщата.
	— Трябва ни повече — настоя Габриел.
	— Не можеш да го питаш в коя къща.
	— Кажи му, че пращаш Назир да се погрижи за него, докато пристигне лекарят.
	— Надявам се, че знаеш какво правиш — каза Кристофър.
	— Прати го.
	Натали го направи. След това състави второ съобщение и го изпрати до номера на Назир Бенсаид. Трябваше да чакат пет дълги минути за отговор.
	— Пипнахме го! — каза Натали. — Пътува натам.
	Келър вдигна сателитния телефон към ухото си.
	— Още ли искаш да отидем в Агадир?
	— Не всички — отвърна Габриел.
	— Жалко за онези оръжия.
	— Някаква вероятност да ги намерите?
	— Да — каза Келър. — Мисля, че знам къде да ги търся.

	* * *

	Следващото обаждане в командния пост в Казабланка беше от Ейдриън Картър.
	— Прихванахме телефона му за три-четири минути, но той отново е изключен.
	— Да, знам.
	— Откъде?
	— Той говореше с нас.
	— Какво?
	Габриел обясни.
	— Някаква представа къде е къщата?
	— Реших, че не е добра идея да го питам. Освен това Назир Бенсаид ще ни покаже пътя.
	— Той вече пътува — каза Картър.
	— Къде е?
	— Излиза от Фес и тръгва обратно към Среден Атлас.
	— Там ще се погрижи за ранения Саладин — обясни Габриел, — докато пристигне лекар.
	— Да не би да си решил да му направиш домашно посещение?
	— В стила на Службата.
	— Боя се, че ще си сам.
	— Има ли възможност да ползваме един от онези разузнавателни дронове?
	— Абсолютно никаква.
	— Кога е следващото преминаване на сателита?
	Картър изкрещя въпроса на служителите, събрани в Черната дупка. Отговорът дойде след миг.
	— Ще имаме птиченце над Източно Мароко в четири сутринта.
	— Насладете се на представлението — каза Габриел.
	— Нали не си намислил да се качваш там?
	— Няма да си тръгна оттук без него, Ейдриън.
	— Първата част от изречението ме притеснява.
	Габриел затвори, без да изрече и дума повече, и погледна към Яков.
	— Трябва да разчистим това място и да поемаме.
	Яков стоеше неподвижно.
	— Не си ли съгласен с решението ми?
	— Не. Просто…
	— Нали не си се притеснил за проклетите духове?
	— Не можем да вдигаме шум през нощта.
	Габриел затвори лаптопа си.
	— Значи, ще си тръгнем тихо.

	* * *

	Пет минути по-късно мароканските въоръжени сили и службите за сигурност обявиха най-висока степен на тревога. Въпреки това, в настъпилото объркване не успяха да забележат две малки, но значими движения на хора и оборудване. Първото се случи в покрайнините на Рисани, където „Джип Чероки“ и „Нисан Патфайндър“ спряха за малко в нощта на кръстовището на две пустинни шосета. Последва размяна на пътници — дребен мъж с вид на учен се смени с висок и слаб мъж. След това колите се понесоха в различни посоки. Джипът пое на запад към морето, нисанът — към подножието на Атласките планини. Пътниците в джипа знаеха какво ги очаква, но тези в нисана пътуваха към по-несигурно бъдеще. Те разполагаха с два пистолета „Берета“, два автомата „Калашников“, паспорти, кредитни карти, пари в брой, мобилни телефони и сателитен телефон. По-важното беше, че у тях бе апарат, който за кратко бе ползван от най-видния марокански производител на хашиш. Апарат, който се надяваха да ги отведе до Саладин.
	Второто движение се случи на шестстотин километра на северозапад — в Казабланка, където двама мъже се измъкнаха от запусната стара вила. Направиха го съвсем тихо, за да не събудят демоните вътре, и натовариха багажа си в пежо седан под наем. Поеха по празните булеварди на старата колониална част покрай порутените сгради в стил ар нуво, съвременните жилищни блокове на новобогаташите и бидонвилите на бедняците, докато накрая стигнаха до магистралата. По-младият от двамата шофираше; по-възрастният убиваше времето, като зареждаше и презареждаше своята берета. Истината бе, че той нямаше никаква работа там. Вече беше директор, а директорът трябваше да си знае мястото. Но за всяко нещо си имаше пръв път.
	Той пъхна оръжието в колана си и провери мобилния си телефон. След това се взря през прозореца към безбройните светлини на Казабланка.
	— За какво мислиш? — попита по-младият мъж.
	— Мисля, че трябва да караш по-бързо.
	— Никога преди не съм возил директор.
	По-възрастният се усмихна.
	— Това ли е всичко, за което си мислиш? — заинтересува се по-младият.
	— Защо питаш?
	— Защото ми се струва, че преди малко натискаше невидим спусък.
	— С коя ръка?
	— Лявата — каза по-младият. — Определено беше с лявата.
	По-възрастният погледна през прозореца.
	— Колко пъти?


>>	63.
>>	Среден Атлас, Мароко

	Телефонът се движеше стабилно на юг през низините около Фес към подножието на Среден Атлас. Не можеха да са сигурни, че той е у Назир Бенсаид. След като дроновете вече ги нямаше, те не виждаха целта и нито АНС, нито Подразделение 8200 можеха да активират микрофона и камерата на телефона. Доколкото им бе известно, устройството беше в багажника на товарен автомобил и Назир Бенсаид бе някъде из лабиринта на древната медина на Фес.
	В един и половина през нощта телефонът достигна берберския град Имузер. Забави скоростта, докато минаваше по централната улица. Габриел, който получаваше актуална информация от Ейдриън Картър, се почуди дали главната цел вече не е наблизо. Място като Имузер имаше много характеристики, които биха се сторили привлекателни на един беглец. Беше достатъчно малко, че западняците да се открояват лесно, но и достатъчно населено, за да може мъж в роба да се движи незабелязано. Необитаемите върхове на Среден Атлас бяха близо, ако на беглеца му се наложеше да се скрие, а благините на Фес се намираха на час път с кола. В ума на Габриел се появи образ — висок, здраво сложен мъж в джелаба с качулка, който крачи, накуцвайки, по тесните алеи на медината.
	Но в 1:35 през нощта телефонът напусна Имузер и с по-бърза скорост пое към Ифран — изкуствено създаден ваканционен град, който изглеждаше така, все едно бе изтръгнат от Алпите и поставен в Северна Африка. Габриел отново се замисли дали не са близо. Този път облече целта в различно облекло — панталони и вълнен пуловер вместо джелаба — и си го представи как прекарва зимата след атаката във Вашингтон сред удобствата на хотел в швейцарски стил. Но когато телефонът напусна Ифран, Габриел заличи и този образ и зачака следващата информация от Ейдриън Картър в Черната дупка.
	— По-бързо — настоя той. — Трябва да дадеш още газ.
	— Карам възможно най-бързо — оправда се Яков.
	— Не ти — каза Габриел. — _Той._
	Следващият град, през който премина телефонът, беше Азру. Оттам зави по N-13 — главното шосе, свързващо Среден Атлас със Сахара, същото, по което Келър, Михаил, Натали и Дина бяха поели на север. Мина през поредица от берберски селца — Тимахдит, Аит Уфела, Булаажул, — преди да се доближи на стотина метра до град Зайда. И там, на няколкостотин метра от източния край на града, телефонът спря, но поради какви обстоятелства, те можеха само да си представят. Къща, крепост, шатра от камилска вълна на открито поле, обсипано с големи камъни. Изминаха десет безкрайни минути, преди на телефона на Мохамед Бакар да пристигне съобщение. Келър го прочете на глас на Габриел.
	— Назир казва, че братът е много лошо ранен.
	— Колко жалко.
	— Казва, че има спешна нужда от лекар. Иначе може и да не оживее.
	— Възможно най-добрият изход.
	— Нали не мислиш да оставиш всичко в ръцете на Аллах?
	— Нито за минута — каза Габриел. — Предай му, че лекарят пътува. И че идва от Фес.
	Настъпи мълчание, докато Натали пишеше съобщението на арабски и го изпращаше. Няколко секунди по-късно Габриел чу сигнала от отговора.
	— Ал-хамду ли-ллах — каза Келър.
	— Не бих могъл да бъда по-съгласен.
	Габриел чу още един сигнал.
	— Какво казва?
	— Иска да знае къде съм.
	— Нямах представа, че двамата сте приятели.
	— Мисли, че съм…
	— Да, знам — каза Габриел. — Предай му, че ти е отнело повече време, отколкото си очаквал, за да организираш транспорта. Кажи му, че ще си там до два часа, може и по-малко.
	Пак настъпи мълчание, докато Натали пращаше съобщението.
	— Някакъв отговор?
	— Не.
	— А пише ли отговор?
	— Май не.
	— Кажи му, че се тревожиш за сигурността на брата.
	Минаха няколко секунди. След това Келър каза:
	— Изпратено.
	— А сега го попитай колко братя са с него в _риада_.
	След нова размяна на съобщения Келър обяви:
	— Четирима.
	— Поинтересувай се дали имат оръжия, за да се защитават от неверниците.
	Малко по-късно вече имаха отговора.
	— Струва ми се, че са добре въоръжени — каза Кристофър. — Нещо друго искаш ли да го попитам?
	— Никакви въпроси повече. Птичето ще ни каже всичко друго, което трябва да знаем.
	— Къде сте сега?
	Габриел погледна през прозореца към тъмния пейзаж.
	— На Марс — каза той мрачно. — А вие?
	— Малко селце на име Керанду. На стотина километра от Зайда. Ако няма повече блокади на пътя, ще сме там до деветдесет минути.
	— Ние идваме след вас.
	Габриел прекъсна връзката и позвъни в Черната дупка в Лангли.
	— Спипахме го — каза той на Ейдриън Картър.
	— Птичето ще бъде отгоре в четири часа ваше време.
	— Сигурен ли си?
	— Не се тревожи. Това е шпионски сателит — обясни Картър. — Горе няма много непредвиден трафик.


>>	64.
>>	Зайда, Мароко

	Беше мизерен и прашен град с ниски кафяви сгради. Капаците на магазините и кафенетата по широката главна улица бяха здраво залостени. По това време нямаше никакъв признак на живот, ако не се брояха трима мъже, които чакаха на порутена автобусна спирка. „Джип Чероки“, пълен с физиономии на западняци, си заслужи вниманието им. Мрачните им изражения ясно показаха, че външните хора не са добре дошли, особено в три и половина през нощта.
	— Май това е място като за Саладин — каза Келър.
	— Мислиш ли, че познават високия иракчанин, който живее в източната част на града? — попита Михаил.
	— Съмнявам се.
	— Нямам нищо против да огледам имота, докато минаваме оттам.
	— Прекалено рисковано е. По-добре да чакаме птичето.
	Дина мина през останалата част на града, без да намалява скоростта, и се озова в мрачно поле без дървета. На около два километра на север имаше черен път, който водеше към малко езеро. Беше от онези, край които мароканските семейства обичаха да постилат одеяло в хладните есенни дни и да забравят за тревогите си за няколко часа. Дина изгаси двигателя, а Келър се обади на Габриел и му обясни къде може да ги намери. След няколко минути получиха вести от Назир Бенсаид чрез есемес. Очевидно състоянието на брата се влошаваше. Кога щеше да пристигне лекарят? Скоро, увери го Натали. Иншаллах.
	— Ето ги — каза Дина.
	Тя включи и изключи предните фарове и приближаващата кола зави от шосето и спря. Келър и Натали отидоха при нея и се качиха на задната седалка. Кристофър провери колко е часът на телефона на Мохамед Бакар. Беше 3:45.
	— Радвам се да ви видя тук. Как беше пътят?
	Нито Габриел, нито Яков отговориха.
	Келър се загледа през прозореца.
	— Чудя се защо ли се бавят Мохамед и онзи лекар.
	— Може да са имали проблеми с колата — предложи Габриел.
	— Или проблеми с левия крак — пошегува се Келър. — Или пък не може да се съсредоточи.
	Пак погледна колко е часът: _3:46…_
	— Мислиш ли, че мароканците вече са намерили лагера?
	— Бих казал, че да.
	— Мислиш ли, че са идентифицирали жертвите?
	— Една или две.
	— Доста гръмовна новина, не смяташ ли? Голям производител на хашиш и френски хотелиер намерени мъртви заедно.
	— Почти колкото проваления удар с дрон на мароканска територия.
	— Чудя се след колко време ще се разчуе. Защото, ако стане така…
	Кристофър остави мисълта си недовършена.
	_3:47…_

	* * *

	Габриел позвъни на Картър точно в четири. Минаха още десет минути, докато камерите и сензорните устройства на сателита достигнат целта.
	— Имение, обградено със стени. Една масивна конструкция, две по-малки постройки.
	— Колко високи са стените?
	— Трудно е да се каже, особено в тъмнината. Ще трябва да преминете покрай мястото или да използвате въображението си.
	— Портата отворена или затворена е?
	— Затворена — каза Картър. — А реното на Назир Бенсаид определено е там.
	— Колко са мъжете?
	— Двама вън, трима вътре. Всички в основната сграда. Близо един до друг са.
	— Грижат се за ранен.
	— Така изглежда.
	— Къде точно в къщата са?
	— На втория етаж, в югоизточния ъгъл.
	— В посока към Мека.
	— В стаята има много топлина от други източници — обясни Картър. — Кайл смята, че това е компютърно оборудване.
	— А бог ни е свидетел, че Кайл никога не греши.
	— Възможно е да сте намерили мястото, откъдето е ръководил атаките. Съкровището е най-вероятно в тези компютри.
	— Да не би да предлагаш да съберем от него колкото можем да носим?
	— Може би не е лоша идея.
	— Има ли нещо друго, което да ми кажеш?
	— Като че ли се забелязват две кучета зад стените. Големи — добави Картър.
	Габриел тихо изруга. Страхът му от кучета беше добре известен в международното шпионско братство.
	— Съжалявам, че съм носител на лоши новини — съчувствено въздъхна Ейдриън.
	— Що за самоуважаващ се ислямски екстремист държи псета в дома си?
	— Такъв, който няма доверие на котките да го предупредят за натрапници. И още нещо — допълни Картър. — АНС подслушва мароканската полиция и армия.
	— И какво?
	— Те много добре знаят, че сме провели удар с дрон на тяхна територия предната вечер. А също така, че Мохамед Бакар и Жан-Люк Мартел са мъртви.
	— След колко време ще го обявят?
	— Ако трябва да гадая, бих казал, че мароканският народ ще чуе за това сутринта на закуска.
	— Тогава може би трябва да сменим темата.
	— Ние ли?
	— Кажи ми, ако има някакво движение из имота. — И Габриел затвори.
	— Някакви проблеми? — попита Келър.
	— Два песа и заключена порта.
	— Не мога да направя кой знае какво за кучетата, ала портата не би трябвало да е проблем.
	Кристофър подаде телефона на Мохамед Бакар на Натали, която написа съобщение и го изпрати на Назир Бенсаид в имението. Отговорът дойде след няколко секунди.
	— Готово — каза тя.

	* * *

	Габриел и Яков бяха донесли много повече от компютри и сигурно комуникационно оборудване от Къщата на шпионите в Казабланка. Бяха взели също два пистолета 45-и калибър „Джерико“ и два компактни картечни пистолета „Узи“. Габриел даде на Яков по един от всеки вид, а на Натали — едното узи. Запази за себе си само пистолета „Джерико“.
	— Идеалното оръжие за самозащита — отбеляза Келър.
	— Също така е идеално и за елиминиране на онези, които дават непоискани съвети.
	— Не искам да се меся в семейни скандали, но…
	— Тогава недей — каза Габриел.
	Келър се престори на замислен.
	— Колко са кучетата в този имот? Едно или две?
	Габриел не отговори.
	— Остави ние с Михаил да се оправим с това. Или още по-добре — допълни Кристофър — да пратим Яков вътре сам. Прилича ми на човек, на когото няма да му е за пръв път.
	Яков сложи пълнител в узито с отработен жест и погледна към Габриел.
	— Има право, шефе.
	— Недей и ти.
	— Сателитът, за съжаление, _не може_ да ни каже дали в къщата има дупки и дали тези момчета носят жилетки с експлозиви.
	— Тогава ще приемем, че носят.
	Яков постави ръка на рамото на Габриел.
	— Вече не си обикновен шпионин. Сега си шефът. Остави ни нас тримата да се погрижим за това. Ти остани тук с…
	— С жените ли?
	— Не исках да кажа това — оправда се Яков. — Но някой все пак трябва да се погрижи за тях.
	— Дина е била в армията, също като всички нас. Тя може да се грижи за себе си.
	— Но…
	— Чух те, Яков. Ти ли ще караш, или аз да се заема?
	Яков се поколеба, след това седна зад волана. Михаил се настани на предната седалка, а Габриел и Келър — на задната. Натали наблюдаваше как колата поема към Зайда. След това приближи към джипа и се качи на предната седалка. Постави узито на пода между краката си и провери колко е часът на телефона на Мохамед Бакар. Беше 4 и 11 минути.
	— Може би трябва да чуем новините.
	Дина включи радиото и претърси ефира за нещо, което да звучи като сутрешен блок. При звука на мъжки глас спря и погледна към Натали.
	— Чете стихове от Корана.
	Дина продължи да върти копчето.
	— Така по-добре ли е?
	— Да.
	— За какво говори?
	— За времето.
	— Каква е прогнозата?
	— Горещо.
	— Не се и съмнявам.
	Натали тихо се засмя.
	— Помниш ли онзи ден в Нахалал? — попита тя след малко. — Когато се опитах да кажа „не“ на всичко това?
	Дина се усмихна на спомена.
	— А виж се сега. Вече си една от нас.
	По шосето мина камион. После още един. Звездите от изток започваха да избледняват.
	— Какъв беше той? — попита Дина.
	— Кой?
	— Саладин.
	— Няма значение. — Натали пак провери часа. — След няколко минути ще е мъртъв.


>>	65.
>>	Зайда, Мароко

	Като всички малки градчета по света, и Зайда не спеше до късно. Едно от кафенетата на главния площад беше отворено, а от спирката в пушещ автобус, пътуващ за Фес, се качваха пътници. Вонята на дизеловите газове нахлу в колата, когато Яков мина наблизо, след като зави, за да избегне една невъзмутима коза. Скоростта му бе идеална. Не много висока. Едната му ръка беше на волана, а другата стоеше неподвижно върху лоста. За разлика от него, Михаил барабанеше с пръсти по таблото. Келър обаче сякаш нямаше ни най-малка представа какво ще се случи всеки момент. И наистина, ако не беше автоматът „Калашников“ върху скута му, той можеше да мине за турист, поел да разглежда забележителностите на екзотична страна.
	— Не можеш ли поне да се престориш на притеснен? — подметна Габриел.
	— За какво?
	— Ами за автомата като за начало. Прилича на музеен експонат.
	— Оръжието си е много добро, „Калашников“. Безотказно си работеше и в лагера сред пустинята. Попитай приятеля си Дмитрий Антонов, ако не вярваш.
	Но Михаил не ги слушаше, продължаваше да барабани с пръсти по таблото.
	— Има ли някакъв начин да го спреш? — заинтересува се Келър.
	— Опитах.
	— Бъди по-усърден.
	Яков свали дясната си ръка от лоста и я постави върху тази на Михаил. Пръстите му замръзнаха.
	— Много съм ти задължен.
	На няколко метра от площада градът започваше да се раздвижва. Пресякоха пресъхнало дере и навлязоха в пустеещо място, разделящо цивилизацията от дивата природа. Върху кафявата пръст от двете страни на шосето се издигаха няколко порутени постройки, а на изток, като остров сред море от камънаци, се намираше имението. Отдалече беше невъзможно да се разбере какво е — дом, фабрика, тайно държавно съоръжение или скривалище на най-опасния терорист в света. Външните му стени изглеждаха високи около три-четири метра, а върху тях имаше спирали бодлива тел. Частният път, който свързваше имението с шосето, не беше асфалтиран, а това гарантираше, че всяко приближаващо возило би вдигнало облак прах.
	Габриел взе телефона и се свърза с Ейдриън Картър в Лангли.
	Виждаш ли ни?
	— Трудно е човек да ви пропусне.
	— Някаква промяна?
	— Двама отвън, трима вътре. В същата стая са. Един от тях не е помръдвал от известно време.
	Габриел свали телефона. Яков се взираше в него в огледалото за обратно виждане.
	— След като завием — каза той, — губим елемента на изненадата.
	— Но ние няма да ги изненадаме, Яков. Очакват ни.
	Росман подкара колата по частния път и пое към имението.
	— Премини на дълги — инструктира го Габриел.
	Яков го направи и обля каменистия пейзаж с бяла светлина.
	— Сега вече ни виждат.
	Габриел вдигна втори телефон към ухото си — онзи, който го свързваше с Натали, и й каза да почука на вратата.

	* * *

	Натали предварително бе заредила съобщението на телефона на Мохамед Бакар. И сега, по нареждане на Габриел, го прати в ефира.
	— Е? — попита той.
	— Пише отговор.
	Съобщението най-накрая пристигна.
	— Казва, че ще отворят портата.
	— Колко мило от тяхна страна. Ала им кажи да побързат. Лекарят няма търпение да види брата.
	Натали изпрати съобщението от самсунга на Бакар. След това включи собствения си телефон на високоговорител и зачака звука от стрелбата.

	* * *

	Габриел вече говореше с Ейдриън Картър в Лангли.
	— Някаква промяна?
	— Двама мъже се готвят да отворят портата, един слиза по стълбите. Като че ли носи оръжие.
	— Ето това е арабското гостоприемство — отбеляза с горчивина Габриел и свали телефона.
	Бяха на около петдесет метра от имението и приближаваха с умерена скорост. Предните светлини биеха право в портата. Тя беше с две врати от неръждаема стомана. Облак прах ги обви като мъгла, когато Яков намали и спря. За няколко секунди нищо не се случваше.
	Габриел вдигна телефона, свързващ го с Лангли.
	— Какво става?
	— Май отключват.
	— Къде е третият мъж?
	— Чака пред входа на къщата.
	— А къде е тази врата спрямо нас?
	— На два часа.
	Габриел пак свали телефона, когато между вратите на портата се появи пролука. Предаде информацията от сателита на другите трима мъже в колата и издаде стегната поредица от нареждания.
	Келър се намръщи.
	— Имаш ли нещо против да го повториш на език, който разбирам?
	Габриел не си бе дал сметка, че бе говорил на иврит.
	Изведнъж портата започна бавно да се отваря, теглена от два чифта ръце. Яков подпря узито на волана и се прицели в ръцете отдясно. Михаил насочи калашника в тези отляво.
	— Няма значение — каза Кристофър. — Не е необходим превод.
	Накрая портата се отвори достатъчно, за да може през нея да премине кола. Двама мъже с автомати се показаха отстрани и помахаха на Яков да влезе в имението. Но вместо това той откри огън през предното стъкло към мъжа вдясно. От предната седалка Михаил пусна няколко откоса с калашника по мъжа вляво. Никой от тях не успя да изстреля и един куршум в отговор, но когато Яков префуча с пълна газ през портата, от вратата на главната сграда започна да се стреля. Михаил отвърна през счупения преден прозорец, а Габриел, който бе точно зад него, стреля няколко пъти с пистолета си. За секунди огънят от входа престана.
	Яков наби спирачки и смени пълнителя, а Михаил и Габриел изскочиха от колата и затичаха през двора към къщата. Михаил бързо се отдалечи от Алон, а след няколко крачки и Келър го задмина. Двамата елитни бойци спряха за кратко пред входа до трупа на третия стрелец. Габриел погледна надолу към безжизненото му лице. Беше Назир Бенсаид.
	От входа започваше вътрешният двор с орнаменти в мавритански стил. Луната осветяваше врати от кедрово дърво от всички страни. Кристофър и Михаил влетяха с превъртане през вратата вдясно и прекосиха фоайето към каменното стълбище. Веднага бяха посрещнати от автоматичен огън отгоре. Двамата отскочиха вляво и вдясно, а Габриел залегна по очи отвън на двора. Миг след това се промъкна във фоайето и се прикри до Михаил. Келър, който бе точно срещу тях, насочи своя „Калашников“ към стълбището и стреля на сляпо в мрака. Михаил го последва.
	Когато спряха, за да презаредят, горе настана тишина. Габриел надникна покрай стената: площадката над стълбите изглеждаше пуста, ала в тъмнината не можеше да бъде съвсем сигурен. Кристофър и Михаил предпазливо се качиха на първото стъпало. Изведнъж отекна пронизителен вик. Беше на жена. Габриел чу двете арабски думи, които не оставиха никакво съмнение какво ще последва. Той сграбчи Михаил за ризата и го дръпна с все сила надолу. Келър се хвърли на пода. Бомбата избухна секунда след това. Прекалено късно. Изглежда, Саладин беше изгубил усета си за време.

	* * *

	В джоба си Габриел имаше два мобилни телефона: единият го свързваше с Ейдриън Картър, а другият — с Натали и Дина. Картър и останалите, събрани в Черната дупка, имаха предимството на камерите и сензорите на сателита, но Натали и Дина разчитаха само на звука. Качеството му не беше добро. Ала въпреки това отлично разбраха какво се случи в имението. Кратка, но яростна престрелка, жена, крещяща „Аллаху акбар“, взрив, чийто звук не можеше да се сбърка с нищо. След това настъпи тишина. Дина бързо запали двигателя. Миг по-късно те се носеха по главната улица на Зайда. Малкият град в полите на Среден Атлас вече бе напълно буден.

	* * *

	Стъпалата бяха опръскани с кръв и обсипани с останки от разкъсания труп на самоубийцата. Откъснатата й дясна ръка още стискаше детонатора. Главата й се беше търкулнала по стълбището, озовавайки се зловещо до нозете на Габриел. Той вдигна черния воал от лицето й и видя деликатните черти на хубава, около двайсет и пет годишна жена, застинали в маска на религиозна лудост. Очите й бяха сини като планинско езеро. Дали беше съпруга, или любовница? Или може би дъщеря? Или пък беше просто още една черна вдовица, изгубено момиче, на което Саладин бе прикрепил бомба…
	Габриел затвори сините й очи, покри лицето й и последва Келър и Михаил нагоре по стълбите. На горната площадка имаше „Калашников“, явно самоубийцата бе стреляла с него, преди да се взриви. До него се търкаляха гилзи от цял пълнител. Вдясно в мрака се простираше коридор. В края му се виждаше врата, а зад нея, помисли си Габриел, беше стаята в югоизточния ъгъл на къщата. Стая, която гледаше към Мека. И където се криеше ранен мъж, когото вече нямаше кой да защити.
	Внимателно се промъкнаха през площадката, прескачайки разпилените гилзи, и поеха тихо по коридора. Щом стигнаха до вратата, Келър опита бравата. Беше заключена. С Михаил си размениха няколко бързи знака с ръце и Кристофър даде сигнал на Габриел да се отдалечи, но той отказа.
	Келър не спори. Изрита вратата и тримата нахлуха вътре. Саладин лежеше на гол матрак в най-тъмния ъгъл, лицето му бе огряно от светлината на мобилен телефон. Той стреснато посегна към автомата „Калашников“ до него, ала Габриел го изпревари: изстреля с пистолета си единайсет куршума в сърцето на Саладин. След това се пресегна надолу и грабна падналия телефон. Той вибрираше заради входящо съобщение.
	ИНШАЛЛАХ, ЩЕ БЪДЕ НАПРАВЕНО…


>>	66.
>>	Мароко — Лондон

	Саладин бе дал последния си отпор не с оръжие, а с телефон андроид „Нокия 5“. Около него бяха разпръснати още няколко такива, както и апарати „Самсунг Галакси“ и айфони. Имаше и осем лаптопа с дузина флашки. Михаил и Келър бързо събраха устройствата в платнена торба, а Габриел засне безжизненото лице на Саладин. Не беше трофей. Искаше да докаже окончателно, че чудовището си е отишло. И така да нанесе съкрушителен удар не само на „Ислямска държава“, но и на цялото световно джихадистко движение.
	Дина и Натали влизаха през отворената порта на имението, когато Габриел, Михаил и Келър излязоха от къщата. Яков извади още една „Нокия 5“ от джоба на Назир Бенсаид. Пежото под наем не беше подходящо за пътуване с потрошения преден прозорец и надупченото от куршуми купе, затова всички се натовариха в джипа. Бяха останали в имението по-малко от пет минути.
	Очевидно грохотът от взрива и престрелката беше стигнал до центъра на Зайда. Докато караха бързо по главната градска улица, срещаха втренчени в тях погледи — уплашени, любопитни, враждебни, ала никой не опита да ги спре. Чак когато стигнаха малкото берберско селце Аит Уфела — на петнайсет километра надолу по планината, забелязаха първите жандармеристи, които влизаха в долината.
	Подразделенията ги отминаха, без да намалят скоростта, и продължиха към Зайда. До двайсетина минути щяха да влязат в имението. И в стая на втория етаж на къщата щяха да намерят проснат едрия арабин, с единайсет дупки по предницата на джелабата си. Ако можеше да говори, той щеше да го направи с ясно доловим иракски акцент, а ако можеше да ходи, щеше да куца. Бе живял живот, изпълнен с насилие, и бе умрял по същия начин. Но ако в последните си секунди бе поръчал нов атентат? Едно последно излизане на сцената.
	_Иншаллах, ще бъде направено…_
	Възможно беше отговорът — заедно с друга важна разузнавателна информация — да се крие някъде в мобилните телефони, компютрите и флашките, които бяха иззели от стаята на Саладин. Затова бе много важно устройствата да не попаднат в ръцете на мароканците. Те щяха да се интересуват много повече от разгадаването на мистерията на тази дълга и изпълнена с насилие нощ, отколкото от предотвратяването на следващия атентат. Въпреки това, Габриел реши да не оказват съпротива при оттеглянето си. Вече се бе проляла достатъчно кръв. А и сега, когато Саладин беше мъртъв, бе по-малко вероятно мароканците да вдигнат дипломатически скандал. Или пък да направят глупостта да преследват шефа на израелските тайни служби за убийство.
	Наближаваше седем, когато стигнаха Фес. Поеха на север през планината Риф към средиземноморския бряг. Точката на изтегляне беше в Ел Джебха, но тя не можеше да се използва преди смрачаване, когато щеше да е по-безопасно да приближат „Зодиак“-а към брега. Това означаваше, че щяха да изгубят цял ден, преди техниците да започнат да претърсват телефоните и компютрите за разузнавателна информация. Габриел реши, че ще се изтеглят от Мароко с ферибота. От пристанището на Танжер редовно отплаваха фериботи за Испания, Франция и дори Италия. Но на изток имаше по-малко пристанище, което обслужваше линията до британската отвъдморска територия Гибралтар. Качиха се на ферибота в дванайсет и петнайсет, имаха само няколко свободни минути. Алон и Келър застанаха до огрения от слънцето парапет. Кристофър пушеше цигара, а Габриел държеше мобилен телефон, когато прочутите бели скали на Гибралтар се появиха пред тях.
	— Най-сетне у дома — каза Келър.
	Но Габриел не го чу. Той се взираше в снимката с безжизненото лице на Саладин, която сам бе направил.
	— Това е най-хубавата му снимка — отбеляза Келър.
	Габриел си позволи да се усмихне за кратко. След това прати снимката по сигурен канал на Ейдриън Картър в Лангли. Картър отговори мигновено.
	— Какво каза? — попита Кристофър.
	— Ал-хамду ли-ллах.
	Келър хвърли цигарата в морето.
	— Ще видим.

	* * *

	От фериботното пристанище в Гибралтар по Уинстън Чърчил авеню се стигаше бързо до летището, където ги чакаше луксозен чартърен „Фалкон 2000“ благодарение на тайните служби на Нейно Величество. Греъм Сиймор бе заредил самолета с няколко бутилки отлично френско шампанско, но никой на борда не бе в настроение да празнува. След като самолетът се издигна в небето, те започнаха да включват иззетите телефони и компютри. Всичките бяха защитени с пароли, същото се отнасяше и за флашките.
	В късния следобед кацнаха на лондонското Сити Еърпорт в Докландс. Очакваха ги ван и черен ягуар. Ванът откара Михаил, Яков, Дина и Натали до Хийтроу, където щяха да хванат късен полет за „Бен Гурион“. Габриел и Келър отидоха с лимузината до Воксхол Крос заедно с платнената торба.
	Влязоха в сградата през подземния паркинг и занесоха торбата в кабинета на Греъм Сиймор. Той беше пристигнал от Вашингтон няколко часа по-рано. И изглеждаше съвсем малко по-добре от Алон и Келър.
	— С Аманда Уолъс се споразумяхме да си поделим работата по телефоните и компютрите. Разузнаването ще поеме половината, а МИ5 — другата половина. Съответните ни лаборатории разполагат с целия необходим екип и са готови да започнат.
	— Изненадан съм, че сте успели да задържите американците настрани — усмихна се Габриел.
	— Не успяхме. Управлението и ФБР пращат офицери за свръзка, които да ни надничат през рамото. В случай че се колебаете — добави Сиймор, — наистина е бил той. Управлението го потвърди с лицев анализ в осем точки. — Протегна ръка към Габриел. — Редно е да ви отдадем заслуженото. Поздравления.
	Габриел пое неохотно ръката на Сиймор.
	— Не благодари на мен, Греъм, а на _него_. — Кимна към Келър. — И на Оливия, разбира се. Никога нямаше да можем да се доближим до Саладин без нея.
	— Кралският флот я прибра от онзи ваш фалшив товарен кораб преди час — каза Сиймор. — Няма нужда да казвам, че е много важно ролята й да остане строго пазена тайна.
	— Това може да се окаже трудно.
	— И то доста — кимна Греъм. — Интернет вече е пламнал от слухове, че Саладин е мъртъв. От Белия дом нямат търпение да направят официално изявление, преди мароканците да са ги притиснали в ъгъла.
	— Кога?
	— За вечерните новини. Чудят се дали Службата иска да си припише някакви заслуги.
	— Боже, не!
	— Надяваха се, че ще кажеш това. Мароканците с времето биха преглътнали нарушение на суверенитета им от страна на американците, но израелците са съвсем друга работа.
	— Ами британците?
	— Забранено ни е със закон да участваме в операции по убийството на набелязани личности. Затова няма да кажем нищо. — Сиймор погледна към Келър. — Въпреки това, анализаторите ни искат да си поговорят с теб. Юристите също.
	— Това — заяви Кристофър — би било много лоша идея.
	— Ти ли…
	— Не — каза Келър. — Нямах този късмет.

	* * *

	В шест същата вечер експертите започнаха работа по конфискуваните устройства. МИ5 първи успяха да проникнат в един от телефоните; МИ6 — в компютър. Както се очакваше, всички документи бяха силно криптирани. Но до седем часа техниците от двете служби вече проникваха свободно във файловете и ги предаваха на анализаторските екипи, които търсеха важни улики. Първата партида не беше особено съществена. Ала Габриел и Келър, които наблюдаваха търсенето от кабинета на Греъм Сиймор, предупредиха да не се изпада в самодоволство. Те бяха видели погледа на Саладин, когато изпращаше последния си есемес.
	В девет лондонско време американският президент и директорът на ЦРУ Морис Пейн влязоха в залата за брифинги на Белия дом, за да обявят, че сивият кардинал на терористичните атаки на ИДИЛ, познат като Саладин, е бил убит предната нощ при тайна американска операция в Среден Атлас, Мароко. Изглеждаше така, сякаш смъртта му бе резултат от прецизните усилия от страна на САЩ да въздадат възмездие на човека, извършил нападението над Вашингтон. А и всичко това свидетелстваше за решимостта на новата администрация да ликвидира веднъж завинаги ислямския тероризъм. Обявиха също, че мароканците били уведомени предварително за операцията и оказали ценна помощ, но иначе тя била американско начинание от началото до края. „И резултатите — хвалеше се президентът — говорят сами за себе си.“
	— Не съжаляваш ли? — попита Сиймор.
	— Не — отговори Габриел. — Предпочитам да идвам и да си тръгвам, без никой да ме вижда.
	Когато президентът и неговият директор на ЦРУ приключиха с изявлението, репортерите и експертите по тероризма бързо се опитаха да попълнят многото празноти в официалната версия. За тяхно нещастие, повечето от информацията им идваше директно от Ейдриън Картър и неговия екип, което означаваше, че нищожна част от нея има дори най-малка прилика с истината. До десет и половина на Алон и Келър им писна. Изтощени, те се качиха в ягуара и поеха през реката към Западен Лондон. Кристофър се прибра в богаташкия си дом в Кенсингтън, а Габриел — в стар обезопасен апартамент на Службата на Бейзуотър Роуд с изглед към Хайд Парк. Когато влезе, чу жена тихо да пее на италиански. Затвори вратата и се усмихна.
	Киара винаги пееше, когато бе щастлива.


>>	67.
>>	Бейзуотър, Лондон

	— Къде са децата?
	— Кои?
	— Децата — повтори отчетливо Габриел. — Ирене и Рафаел. _Нашите_ деца.
	— Оставих ги у семейство Шамрон.
	— Искаш да кажеш, че си ги оставила на Геула. Ари едва може да се грижи за себе си.
	— Те са добре.
	Габриел взе подадената му чаша изстудено вино „Гави“ и седна на табуретка до кухненския плот. Киара изми и подсуши пакет гъби и с няколко сръчни движения с ножа ги надроби на идеални резени.
	— Не готви — спря я Габриел. — Прекалено късно е.
	— _Никога_ не е прекалено късно за ядене, скъпи. Освен това изглеждаш като човек, на когото ще му дойде добре малко храна. — Тя сбърчи нос. — И душ.
	— Хамид и Тарек казваха, че ако се изкъпя, ще разтревожа духовете.
	— Кои са тези хора?
	— Служители по неволя на израелското разузнаване.
	— А духовете?
	Габриел обясни.
	— Ще ми се да бях там с теб.
	— Радвам се, че не беше.
	Киара хвърли гъбите в тиган за сотиране и миг по-късно миризмата на топъл зехтин изпълни въздуха. Габриел отпи от виното.
	— Как разбра, че ще дойдем в Лондон?
	— От източник в Службата.
	— А този твой източник има ли си име?
	— Предпочита да остане анонимен.
	— Разбира се.
	— Той е бивш шеф. Много е важен. — Тя разтърси тигана и гъбите зацвърчаха. — Когато чух, че ти и екипът ти се оттегляте през Гибралтар, се приготвих за полет до Лондон. От интендантството бяха така добри да сложат някои неща в хладилника.
	— А защо не докладваха за това на настоящия шеф?
	— Помолих ги да не го правят. Исках да е изненада. — Тя се усмихна. — Не забеляза ли охраната ми на Бейзуотър Роуд?
	— Бях прекалено уморен.
	— Шпионските ти умения започват да отслабват, скъпи. Казват, че се случва на тези, които прекарват прекалено много време зад бюро.
	— Съмнявам се, че Саладин би се съгласил с теб.
	— Нима? — Киара погледна към телевизора, който работеше тихо на плота. — Защото по Би Би Си казаха, че било американска операция.
	— Американците — каза Габриел — бяха много полезни. Но ние го спипахме с изключителната помощ на Кристофър Келър.
	— А като си помислиш, че той някога се опита да те убие. — Тя отпи от виното на Габриел.
	— Доколко ти разказа Узи за това, което се случи?
	— Всъщност много малко. Знам, че ударът с дрона не е минал по план и че сте успели да проследите Саладин до имение в планината. След това всичко ми е малко объркано.
	— На мен също — призна Габриел.
	— Ти беше ли там?
	Поколеба се, след това бавно кимна.
	— Ти ли…
	— Има ли значение?
	Тя не отговори.
	— Да — каза Габриел, — аз бях. Аз го убих.
	И след това й разказа останалото. Жената, която се бе взривила на стълбището. Пълната с телефони и компютри стая, в която Саладин бе прекарал последните си часове. Последното съобщение.
	_Иншаллах, ще бъде направено…_
	— Може да са били просто думи — предположи Киара.
	— От човек, който почти успя да вкара контрабандно цезиев хлорид във Франция. Достатъчно количество, за да направи няколко мръсни бомби. Които могат да направят центъра на един град необитаем за години напред. — Той млъкна и след това добави: — Разбираш какво имам предвид.
	Киара изчака, докато гъбите се запържат, и ги подправи със сол, черен пипер и прясно нарязана мащерка. След това пусна фетучините в съд с вряща вода.
	— Докога планираш да останеш в Лондон? — попита тя.
	— Докато британците приключат с претърсването на телефоните и компютрите, които взехме от имението.
	— Тревожиш се, че ни е набелязал?
	— Първата му цел бе Центърът за изучаване на антисемитизма във Франция „Исак Вайнберг“. Най-добре е да остана тук, докато се обработва разузнавателната информация. Така е по-малко вероятно да се пропусне нещо.
	— Но без повече геройства — предупреди го тя.
	— Няма — обеща Габриел. — Вече аз съм шефът.
	— Ти беше шеф и докато беше в Мароко. — Тя опита късче фетучини. След това се огледа из малката кухня и се усмихна. — Знаеш ли, винаги съм обичала този апартамент. Тук сме си прекарвали добре, Габриел.
	— А също и зле.
	— Тук се оженихме. Помниш ли?
	— Не беше истинска сватба.
	— Мислех, че е. — Лицето й помръкна. — Помня всичко толкова ясно. Беше вечерта преди…
	Тя замълча. Добави в тигана за сотиране вино и сметана. След това изсипа сместа върху фетучините и я поръси с настъргано сирене. Приготви само една порция и я постави пред Габриел. Той заби вилицата си в нея и я завъртя.
	— За теб няма ли? — попита я.
	— О, не. — Киара погледна ръчния си часовник. — Прекалено късно е за ядене.

	* * *

	Габриел бе използвал тази тайна квартира толкова пъти, че в гардероба висяха негови дрехи и в банята имаше тоалетни принадлежности. След като изяде втората си порция паста, той си взе душ, обръсна се и легна изтощен до Киара. Беше се надявал, че ще спи, без да сънува, но в случая не стана така. Изкачваше безкрайно стълбище, което бе окъпано в кръв и по него бяха пръснати останките на жена. А когато намери главата и отмахна воала, видя лицето на Киара.
	_Иншаллах, ще бъде направено…_
	Малко преди пет часа той внезапно се събуди, сякаш бе стреснат от бомба. Беше мобилният му телефон, който трептеше върху нощното шкафче. Приближи го рязко към ухото си и се заслуша, без да казва нищо. Стана и се облече на тъмно. И изчезна в мрака.


>>	68.
>>	Темс Хаус, Лондон

	Ягуарът чакаше долу на Бейзуотър Роуд. Той откара Габриел не до Воксхол Крос, а до Темс Хаус, щабквартирата на МИ5. Заместник-директорът Майлс Кент го придружи пъргаво по стълбите до кабинета на Аманда Уолъс. Тя изглеждаше уморена и повехнала и очевидно бе под голям стрес. Греъм Сиймор също беше там, все още облечен в същия костюм, който бе носил предната вечер, но без вратовръзката. Младши служители влизаха и излизаха от стаята, течеше видеоконференция със Скотланд Ярд и Даунинг стрийт. Фактът, че се бяха събрали тук, а не от другата страна на реката, можеше да означава само едно нещо. Някой бе намерил доказателство в телефоните и компютрите на Саладин, че атаката бе неизбежна. И Лондон отново бе целта.
	— Откога знаете? — попита Габриел.
	— Намерихме първата информация около два часа през нощта — обясни Сиймор.
	— Защо не ми казахте?
	— Мислехме, че няма да е лошо малко да поспиш. Освен това проблемът е наш, не твой.
	— Къде?
	— Уестминстър.
	— Кога?
	— По-късно тази сутрин — каза Сиймор. — Мисля, че около девет.
	— Какъв е методът на атаката?
	— Атентатор самоубиец.
	— Знаете ли самоличността му?
	— Още работим по въпроса.
	— Само един? Сигурни ли сте?
	— Така изглежда.
	— Защо само един?
	Сиймор подаде на Габриел купчина разпечатки.
	— Защото един им е достатъчен.

	* * *

	Есемесът бе пратен в три и петнайсет мароканско време предната нощ, когато вероятният подател е бил под емоционално напрежение и е изпитвал физическа болка. Заради това липсваха обичайните за мрежата вторично и тройно криптиране, което бе позволило на компютърните специалисти на МИ5 да го открият в един от телефоните от имението в Зайда. Езикът беше кодиран, но посланието бе съвсем ясно. Това бе заповед за мъченическа операция. Не се споменаваше целта, но очевидната привързаност, с която бе изпратено съобщението, бе дала възможност на техниците да намерят свързани комуникации и документи, от които целта на атаката и времето, когато трябваше да бъде извършена, ставаха напълно ясни.
	Бяха открити безброй снимки и дори файлове, в които се обсъждаха посоката на вятъра и моделът на разпръскване на радиоактивния материал. Планиращите атентата се бяха надявали замърсяването да се разпростре от площад „Трафалгар“ до самата Темс Хаус. Експертите на МИ5, които бяха разглеждали подобни сценарии, предвиждаха, че подобна атака би направила седалището на британската власт негодно за обитаване за месеци наред, ако не и години. Икономическата цена и психологическите щети щяха да бъдат катастрофални.
	Получателят на съобщението се бе оказал по-предпазлив от подателя. Но първоначалните грешки на подателя бяха обезсмислили вниманието на получателя. Затова техниците на МИ5 успяха да локализират цялата размяна на съобщенията и да открият записа с признанието за мъченичество. На него извършителят се обръщаше към аудиторията с лондонски акцент, но лицето му бе прикрито. Лингвистите на МИ5 смятаха, че е от Северен Лондон, че е роден в града и най-вероятно е с египетски произход. С помощта на британското електронно разузнаване МИ5 трескаво сравняваше гласа на мъжа с тези на известни радикализирани ислямисти. Нещо повече, МИ5 и антитерористичният отдел на полицията следяха познатите екстремисти и заподозрените членове на ИДИЛ. Накратко, целият апарат за национална сигурност на Обединеното кралство бе в тихо, но ефективно състояние на паника.
	До шест часа, когато небето, виждащо се от прозорците на Аманда, започна да изсветлява, всички усилия за идентифициране и локализиране на заподозрения атентатор самоубиец се бяха оказали безплодни. В шест и половина премиерът Джонатан Ланкастър свика видеоконференция в заседателната зала на кабинета на Даунинг стрийт 10. Откри я с въпрос, който никой професионалист, борещ се с тероризма, не би искал някога да чуе:
	— Трябва ли да отцепим Уестминстър и да наредим евакуация на околността?
	Един по един министрите, държавните служители, шефовете на разузнаването и полицейските началници даваха своите отговори. Препоръките им бяха единодушни. Да се затвори Уестминстър. Да се спре целият железопътен, автобусен и извънградски трафик към Централен Лондон. Да се започне пълна и организирана евакуация.
	— Ами ако е измама? Или блъф? Ами ако всичко е заради лошо разузнаване? Ще изглеждаме като страхливци. И следващия път, когато кажем, че небесата се срутват, никой няма да ни повярва.
	Всички бяха съгласни, че разузнаването не би могло да бъде по-добро и навременно. И че възможностите за предотвратяване на мащабна катастрофа бързо се изчерпват.
	Премиерът присви очи.
	— Това вие ли сте, господин Алон?
	— Да, господин премиер.
	— И какво е вашето мнение?
	— Не мога да ви се меся, сър.
	— Моля ви, оставете протокола. С вас се познаваме твърде добре. Освен това нямаме време.
	— Според мен — започна внимателно Габриел — би било грешка да се разпореди отцепване на района и евакуация.
	— Защо?
	— Защото ще изгубите единствената възможност да неутрализирате атаката.
	— И каква е тази възможност?
	— Знаете времето и мястото, на което ще се случи. Ако се опитате да отцепите центъра на Лондон, ще предизвикате масова паника и атентаторът самоубиец просто ще избере друга цел.
	— Продължавайте — нареди премиерът.
	— Оставете подстъпите към Уестминстър широко отворени. Поставете екипи на Гражданска защита и въоръжени полицаи под прикритие на стратегически места около Парламента и Уайтхол.
	— И да го оставим сам да влезе в капана? Това ли казвате?
	— Точно така, господин премиер. Трудно ще го пропуснете. Той ще носи прекалено много дрехи за летния сезон и детонаторът ще се вижда в едната му ръка. Вероятно ще се поти от напрежение и ще шепне молитви. Може дори да страда от радиационна болест. И когато мине покрай гайгеров брояч — каза накрая Габриел, — ще го накара да светне. Просто се погрижете въоръженият полицай, който тръгне след него, да има куража и опита да направи необходимото.
	— Има ли кандидати? — попита премиерът.
	— Само двама — отвърна Габриел.


>>	69.
>>	Парламентарният площад, Лондон

	— Мисля, че това е началото на красиво приятелство.
	— Или краят му.
	— Защо си винаги такъв фаталист? — попита Келър. — Вече не сме в Сахара. Насред Лондон сме.
	— Така е — кимна Габриел и се огледа. — Какво би могло да се обърка?
	Седяха на пейка в западния край на Парламентарния площад. Беше прекрасна лятна сутрин, хладна и мека, обещаваща дъжд по-късно през деня. Точно зад тях бе Върховният съд, най-висшето съдилище в страната. Вдясно от тях бяха Уестминстърското абатство и средновековната църква „Сейнт Маргарет“. А точно пред тях, от другата страна на зелената полянка на площада, се издигаше Уестминстърският дворец. Часовникът на прочутата камбанария показваше девет без пет. Натовареният трафик се точеше по Уестминстър Бридж и в двете посоки покрай Уайтхол, покрай Агенцията по приходите на Нейно Величество, Външното министерство, Министерството на отбраната и входа към Даунинг стрийт, официалното седалище на премиера. Да, помисли си пак Габриел, какво ли би могло да се обърка?
	На ухото му имаше слушалка, а в колана му бе затъкнат пистолет. Беше 9-милиметров „Глок 17“, стандартно оръжие на специалните полицейски части. Слушалката бе свързана със сигурната комуникационна мрежа на полицията. Шефът на антитерористичния отдел ръководеше операцията с помощта на Аманда Уолъс от МИ5. Засега бяха идентифицирали двама потенциални заподозрени, които се приближаваха към Уестминстър. Единият дойде през моста от Ламбет. Другият се движеше по Виктория стрийт. Всъщност точно в този момент той вървеше покрай Ню Скотланд Ярд. И двамата мъже носеха раници, което не бе необичайно за Лондон, и двамата бяха с близкоизточна или южноазиатска външност, което също не бе необичайно. Мъжът, дошъл през моста, бе тръгнал от Тауър Хамлетс, Източен Лондон. Този, който минаваше покрай Ню Скотланд Ярд, идваше от Еджуеър Роуд в Северен Лондон. Той бе топло облечен и изглежда, страдаше от грип.
	— Изглежда като нашия човек — каза Габриел. — Залагам на „Еджуеър“ и грипа.
	— Ще знаем след минута. — Келър прелистваше сутрешното издание на „Таймс“. Беше пълно с новини за смъртта на Саладин.
	— Може ли поне…
	— Какво?
	— Няма значение.
	Мъжът от Тауър Хамлетс бе стигнал до страната на моста откъм Уестминстър. Мина покрай „Кафе Неро“ и входа към метростанцията. След това и покрай екипа под прикритие на Гражданска защита и двама полицаи от специалните части в цивилно облекло. Нямаше и следа от радиоактивност, нито детонатор в ръката, никакъв знак за емоционално напрежение. Погрешният човек. Пресече улицата към Парламентарния площад и се присъедини към малък тъжен протест срещу войната в Афганистан. Тя още ли продължаваше? Дори на Габриел му бе трудно да си го представи.
	Той изви глава, за да наблюдава втория мъж — онзи от Еджуеър Роуд в Северен Лондон, — който вървеше по „Броуд Санкчуъри“ покрай северната кула на абатството. Келър се преструваше, че чете спортните новини.
	— Как изглежда?
	— Като пребито куче.
	— Да не би да е ял нещо развалено?
	— Или е заради това, което носи. Струва ми се, че ще светне в тъмното.
	Екипът на Гражданска защита беше на северната полянка на абатството, снимаха се като обикновени туристи заедно с хората от антитерористичния отдел. Гражданска защита вече бе започнала да засича повишени нива на радиация, ала когато мъжът от „Еджуеър“ се приближи, нивата драматично се вдигнаха.
	— Шибан Чернобил — изруга Келър. — Пипнахме го.
	В ефира настана вълнение, няколко гласа крещяха едновременно. Габриел се насили да извърне поглед.
	— Какви са шансовете? — попита той спокойно.
	— За кое?
	— Да избере нас?
	— Бих казал, че с всеки миг стават все по-добри.
	Мъжът пресече „Броуд Санкчуъри“ към сградата на Върховния съд и излезе на Парламентарния площад откъм югозападния му ъгъл. Няколко секунди по-късно той приближаваше пейката, на която седяха Алон и Келър. Потеше се, устните му се движеха, беше блед като смъртник.
	— Някой трябва да спаси нещастника от мъките му — каза Кристофър.
	— Не и без заповед от премиера.
	Мъжът мина покрай пейката.
	— На какво облъчване бяхме подложени току-що? — попита Келър.
	— Десет хиляди рентгена.
	— Ти на колко си се подлагал?
	— Единайсет хиляди — каза Габриел. След това добави тихо: — Погледни лявата му ръка.
	Келър се взря: с нея стискаше детонатора.
	— Погледни палеца — продължи Габриел. — Вече натиска бутона. Знаеш ли какво означава това?
	— Да — отговори Кристофър. — Означава, че носи мръсна бомба и натисне ли бутона, е мъртвец.

	* * *

	Биг Бен отброи девет часа, когато бъдещият мъченик стигна източния край на площада. Спря за миг, за да погледа протеста, и на Габриел му се стори, че обмисля възможностите си — Уестминстърския дворец, който бе точно пред него, или Уайтхол, който бе вляво. Премиерът и съветниците му по сигурността също обмисляха възможностите си. В този момент обаче имаше само една. Някой трябваше да осигури на мъжа смъртта, която той така отчаяно искаше, докато друг държи здраво пръста му върху детонатора. Иначе няколко души щяха да умрат и седалището на британската власт щеше да се превърне в радиоактивна пустош в обозримото бъдеще.
	Най-накрая бъдещият мъченик се обърна наляво към Уайтхол, Габриел и Келър го следваха на няколко крачки зад него. От север право в лицата им подухна лек бриз — бриз, който щеше да разпръсне радиоактивността навсякъде из Уестминстър и Виктория, ако бомбата се взривеше. Екипът на Гражданска защита в „Кафе Неро“ сега се намираше пред сградата на Агенцията по приходите. Апаратурата им отчете безпрецедентни нива, когато мъжът мина покрай тях. Това бе доказателството, от което се нуждаеше премиерът.
	— Свалете го — каза той и шефът на антитерористичния отдел повтори заповедта на Алон и Келър. След това добави тихо: — И Бог да е с вас.
	Но на чия страна беше Бог тази сутрин, запита се Габриел. На страната на фанатика с оръжието за масово поразяване, завързано за тялото му, или на двамата мъже, които щяха да се опитат да го спрат да го взриви? Първата стъпка трябваше да направи Кристофър — да сграбчи лявата ръка на мъченика в желязна хватка, преди Габриел да произведе смъртоносния изстрел. Иначе палецът на мъченика щеше да отхлаби детонатора и бомбата да се взриви.
	Те преминаха под арката на Кинг Чарлс стрийт и входа към Външното министерство. Трафикът покрай Уайтхол бе намалял. Очевидно полицията го бе блокирала на юг от Парламентарния площад и северно от „Трафалгар“. Бъдещият мъченик, изглежда, не забелязваше. Той вървеше към своята съдба, вървеше към смъртта. Габриел извади пистолета от колана си и забърза, а Келър, чието периферно зрение се бе замъглило, пое няколко пъти дълбоко дъх.
	Потящият се, поболян от радиоактивността мъченик пред тях мина, без да вижда, през група туристи и пое към охраната на входа на Даунинг стрийт, където очевидно бе целта му. Обаче забави ход и спря, когато съзря полицаите в черни униформи на тротоара. Изведнъж забеляза странното отсъствие на коли по обичайно натоварената улица. След това се обърна и видя двамата мъже, които вървяха към него, единия — с пистолет в ръка. Очите му се разшириха и той разпери ръце.
	Келър се втурна напред, а Габриел вдигна глока. Изчака Кристофър да сграбчи лявата ръка на самоубиеца и натисна спусъка. Първите два изстрела обезобразиха лицето на атентатора. Останалите произведе, когато мъжът вече беше на тротоара. Стреля, докато изпразни пълнителя. Стреля, сякаш се опитваше да вкара мъжа дълбоко под земята, чак до вратите на ада.
	Изведнъж от всички посоки се втурнаха полицаи и специалисти по обезвреждане на бомби. На улицата спря кола и задната й врата се отвори. Габриел се хвърли през нея в прегръдките на Киара. Последното нещо, което видя, докато колата потегляше, бе Кристофър Келър, който държеше палеца на мъртвец върху детонатора.


>	Четвърта част
>	Галерия от спомени

>>	70.
>>	Лондон

	Евакуацията на Уестминстър и Уайтхол бе много по-кратка като продължителност, отколкото Саладин се бе надявал, ала за сметка на това — драматична. Девет дълги дни биещото сърце на британската политика, религиозният и политически център на някогашната славна империя, бе отцепен от останалата част на страната и затворен. Мъртвата зона се простираше от площад „Трафалгар“ на север до Милбанк на юг, а на изток в квартал Виктория до Ню Скотланд Ярд. Важните министерства стояха празни, същото се отнасяше и за Парламента и Уестминстърското абатство. Премиерът Ланкастър и екипът му напуснаха Даунинг стрийт 10 и се преместиха на тайно място в провинцията. Против желанието й кралицата бе преместена в замъка Балморал в Шотландия. Само на екипите на Гражданска защита бе позволено да влизат в отцепената зона, и то за кратки периоди. Те се движеха по пустите улици и площади в светлозелените си защитни костюми, душеха въздуха за някакви остатъчни следи от радиоактивност, а тъжното биене на Биг Бен отброяваше времето.
	Повторното отваряне беше безрадостна работа. Премиерът и съпругата му Даяна се промъкнаха на Номер 10, сякаш влизаха с взлом в собствения си дом, а по цялото протежение на Уайтхол държавните служители и министрите кротко се връщаха по бюрата си. В Камарата на общините обявиха минута мълчание; в абатството имаше молитвена служба. Кметът на Лондон заяви, че градът е станал по-силен след избягването на катастрофата, макар да не обясни защо е така. Заглавие на първа страница на водещ консервативен вестник гласеше: „Добре дошли в новата нормалност“.
	Беше сряда, което означаваше, че премиерът бе задължен да застане пред Камарата на общините по обяд и да отговаря на въпроси на опозицията. Отначало те бяха почтителни, но не задълго. Най-вече искаха да знаят как е било възможно само шест месеца след опустошителната атака в Уест Енд ИДИЛ да успеят да вкарат контрабандно в Обединеното кралство материали за мръсна бомба. И как при повишено ниво на тревога службите за сигурност не са успели да идентифицират атентатора преди сутринта на планирания взрив. Премиерът се изкушаваше да каже, че тежките проблеми със сигурността, пред които бе изправена Великобритания, са резултат от грешките на цяло поколение лидери — грешки, които бяха превърнали страната на Шекспир, Лок, Хюм и Бърк в най-големия световен център на идеологията на джихадистите салафисти. Но не захапа стръвта.
	— Врагът е решителен — обяви той, — но ние също.
	— А начинът, по който бе неутрализиран заподозреният? — учуди се депутат от Уошуд Хийт в Бирмингам, град в западния край на Средна Великобритания, гъстонаселен с мюсюлмани, произвели безброй терористи и заговори.
	— Той не беше заподозрян — намеси се премиерът. — Той бе терорист, въоръжен с бомба и няколко грама радиоактивен цезиев хлорид.
	— Но нямаше ли друг начин за справяне с него освен хладнокръвната екзекуция? — настояваше депутатът.
	— Не беше това.
	Заявената позиция на правителството на Нейно Величество и на Ню Скотланд Ярд беше, че двамата мъже, които бяха спрели терориста да не детонира мръсната бомба, са от специалните полицейски части. Полицията отказа да съобщи имената им. Нито изпълни молбата на медиите да пусне записите на операцията от охранителните камери. Някак си обаче се бе появило едно видео, заснето от американски турист, който се бе оказал в близост до портите на Даунинг стрийт в девет часа. Беше размазано и клатещо се и на него се виждаше мъж, който стреля няколко пъти в главата на терориста, и друг, който държи бутона на детонатора в лявата ръка на атентатора. Стрелецът моментално след това напускаше мястото с кола. Докато автомобилът преминаваше покрай Уайтхол, се виждаше как той прегръща жена на задната седалка. Лицето му не се забелязваше, беше само сиво петно, като цвета на лявото му слепоочие.
	Но неговият партньор, който бе държал палеца на терориста върху детонатора три часа, докато експертите обезвреждаха мръсната бомба, получи повече внимание от медиите. За една нощ той се превърна в национален герой: безкористно бе рискувал собствения си живот за кралицата и страната си. Ала подобни истории рядко просъществуваха дълго — не и в суровата ера на денонощните новини и социалните медии — и скоро се появиха безброй варианти, които поставяха под въпрос самоличността и принадлежността му. „Индипендънт“ твърдеше, че той е бивш служител на Специалната авиодесантна служба, който се бе проявил забележително в Северна Ирландия и първата иракска война. „Гардиън“ обаче публикува колеблива версия, че всъщност той е служител на МИ6. Границите се размиваха или може би дори се сливаха, казваше вестникът. Греъм Сиймор постъпи необичайно и излезе с опровержение. Заяви, че служителите на Секретната разузнавателна служба не се занимават с дейности по налагане на закона и малцина от тях са въоръжени. „Обвиненията са смешни още на пръв поглед“ — заяви той.
	Някъде сред това сочене с пръст се загуби фактът, че Саладин, създателя на трансатлантическа следа от кръвопролития и срутени сгради, вече го няма. Отначало легионът от негови последователи, включително и такива, които свободно се разхождаха по улиците на Лондон, отказа да повярва, че той наистина си е отишъл. Те твърдяха, че това със сигурност не било нищо друго, освен долна американска пропаганда, целяща да отслаби влиянието на ИДИЛ над цяло поколение млади радикални ислямисти. Снимката с безжизненото преправено лице не помогна, защото то имаше малко общо с оригинала. Но когато ИДИЛ потвърди кончината му в един от своите основни канали в социалните мрежи, дори и най-горещите му привърженици като че ли приеха факта, че си е отишъл. Най-близките му лейтенанти нямаха време да скърбят, тъй като бяха заети да се пазят от американските бомби и ракети. Лондон беше последната капка. Беше започнала последната битка — онази, която ИДИЛ се надяваше да доведе до завръщането на Махди, последния месия, и началото на обратното отброяване към края на дните.
	Но какви бяха точните обстоятелства около смъртта на Саладин в имението в Среден Атлас в Мароко? Белият дом — и самият президент — представиха няколко противоречащи си версии. Нещата се усложниха още повече, когато независим марокански новинарски сайт публикува репортаж, в който ставаше въпрос за три тойоти „Ланд Крузър“, намерени в югоизточния край на страната, недалеч от пясъчното море Ерг Чеби. По всичко изглеждаше, че единият джип бе катастрофирал, но другите два бяха изгорели. Сайтът твърдеше, че са унищожени с американски дрон „Хищник“, и подкрепяше това твърдение със снимки на парчета от ракети „Хелфайър“. Белият дом отрече информацията с възможно най-силни думи. Същото направи и мароканското правителство. След това за по-сигурно затвори сайта, който бе публикувал снимките, и хвърли главния му редактор в затвора.
	Обвиненията за американски удар с дрон на мароканска територия подпалиха протести из цялата страна, особено в бидонвилите, където вербовчиците на ИДИЛ вършеха мръсната си работа. Размириците почти засенчиха бруталното убийство на Мохамед Бакар, най-големия марокански производител на хашиш и самопровъзгласил се крал на планината Риф. Жандармеристите заявиха, че отвратителното състояние на трупа подсказвало, че той е станал жертва на свързана с наркотици вендета. По-труден за обяснение беше фактът, че Жан-Люк Мартел, невероятно успешният френски хотелиер и ресторантьор, бе намерен на около метър с две дупки от куршум в лицето. Мароканците нямаха голям интерес да се опитат да обяснят как Мартел е бил застигнат от тази съдба и защо. Те искаха да се отърват от този проблем възможно най-бързо. Предадоха трупа на френското посолство, подписаха необходимите документи и с радост се сбогуваха с ЖЛМ.
	Във Франция обаче ужасният край на Жан-Люк Мартел стана повод за сериозно разследване и от страна на пресата, и от страна на властите, както и за немалко прозрения. Обстоятелствата около смъртта му предполагаха, че слуховете за него в крайна сметка са били истина, че той не е бил бизнесмен, който превръща всичко, до което се докосне, в злато, а международен трафикант на наркотици под прикритие. И когато подробностите стигнаха до страниците на „Монд“ и „Фигаро“, някои обещаващи в миналото политически кариери се срутиха. Френският президент бе принуден да заяви, че съжалява за приятелството си с Мартел, същото направиха вътрешният министър и половината народни представители. Както обикновено, френската преса подходи философски към проблема. Жан-Люк Мартел бе разглеждан като метафора на всичко, което мъчеше съвременна Франция. Неговите грехове бяха грехове на Франция. Той бе доказателство, че нещо някъде в Петата република не е наред.
	Скоро последваха арести от централата на „ЖЛМ Ентърпрайзис“ в Женева до улиците на Марсилия. Хотелите му бяха затворени, ресторантите и магазините също, имотите и банковите му сметки бяха конфискувани и замразени. Всъщност единственото, към което френското правителство не предяви претенции, беше трупът му, който прекара няколко дни в парижка морга, докато далечен роднина от селото му в Прованс най-накрая го поиска, за да го погребе. Погребението и панихидата бяха слабо посетени. Знаково бе отсъствието на Оливия Уотсън, красивата бивша манекенка, придружителка и бизнес партньорка на Мартел. Всички усилия да бъде открита г-ца Уотсън от страна на френските власти и медиите останаха без успех. Галерията й в Сен Тропе оставаше затворена, витрината й към площад „Л’Ормо“ бе празна. Същото се отнасяше и за бутика й за дрехи на улица „Гамбета“. Вилата, която бе делила с Мартел, изглеждаше пуста. Любопитно бе, че същото можеше да се каже и за великолепния палат от другата страна на залива.
	Ала дали имаше връзка между смъртта на Жан-Люк Мартел и убийството на сивия кардинал на ИДИЛ, познат като Саладин? Друга връзка, освен близкото време и място? Дори и най-конспиративно настроените журналисти смятаха това за невероятно. Все пак имаше достатъчно сенчести връзки, които заслужаваха повторно изследване и го получиха — от Уест Енд в Лондон до седемнайсети арондисман в Париж, празна галерия в Сен Тропе и покрит с кръв тротоар близо до входа на Даунинг стрийт. Репортерите, специализирани по темата за сигурността и разузнаването, смятаха, че забелязват модел. Казваха, че има дим. А където има дим, обикновено има и огън.
	С времето дори и най-внимателно изплетените лъжи се разплитат. Трябва само едно слабо звено. Или човек, който се чувства длъжен заради чест или чувство за дълг да освети истината. Не цялата, разбира се, защото това би предизвикало несигурност. Само малка част от нея, достатъчна, за да спази обещание. Той даде историята на Саманта Кук от лондонския „Телеграф“, която я пусна навреме за неделното издание. За часове тя успя да подпали четири отдалечени столици. Американците обявиха подигравателно статията за чиста фантазия, а реакциите на британците и французите бяха само по-малко саркастични. Единствено израелците отказаха коментар, ала пък това бе стандартната им процедура, когато ставаше въпрос за разузнавателни операции. Те се бяха научили по трудния начин, че е по-добре да не казваш абсолютно нищо, отколкото да публикуваш опровержение, в което и без това никой няма да повярва. Но поне в този случай показаха, че напълно заслужават репутацията си.
	Разузнавачът, който беше в центъра на историята, бе забелязан на редовното заседание на раздразнителния кабинет на премиера и по-късно същата вечер заедно с жена си и двете им малки деца в ресторант „Фокача“ на улица „Раби Акива“ в Йерусалим. А местонахождението на Оливия Уотсън, бившата манекенка, галеристка и почти съпруга на опозорения Жан-Люк Мартел, оставаше загадка. Виден френски криминален репортер се чудеше дали не е мъртва. И въпреки че репортерът нямаше как да знае, Оливия се чудеше същото.


>>	71.
>>	Вила „Уормуд“, Дартмур

	Те я затвориха във вила „Уормуд“ само в компанията на икономката — госпожица Ковънтри, и няколко охранители, които да я пазят. И със стария Париш, управителя, разбира се, но той стоеше на разстояние. Беше се грижил за всякакви хора през годините, в които бе работил тук — дезертьори, предатели, разкрити оперативни агенти, дори понякога за израелци, — но в новата жена имаше нещо, което го отблъскваше. Както обикновено, от съображения за сигурност от Воксхол Крос бяха скрили името на гостенката. Въпреки това Париш много добре знаеше коя е. Трудно бе да е иначе, лицето й бе по страниците на всички вестници в страната. Както и тялото й, но само в най-пикантните таблоиди. Тя бе хубавото момиче от Норфък, което бе заминало за Америка, за да стане модел. Момичето, което свързваха с пилоти от Формула 1, рокзвезди, актьори и онзи ужасен наркотрафикант от Южна Франция. Тя бе тази, която се предполагаше, че френската полиция търси навсякъде. Тя бе момичето на ЖЛМ.
	Тя бе развалина в нощта, в която пристигна, и остана такава още дълго време. Русата й коса висеше дълга и отпусната, а сините й северни очи гледаха налудничаво, което подсказа на Париш, че е видяла нещо, което не е трябвало. Макар да бе тънка като тръстика, отслабна още. Госпожица Ковънтри се опита да й готви истинска английска храна, но тя бърчеше нос на всичко. Почти цялото си време прекарваше горе в стаята си, пушеше цигара от цигара и се взираше през прозореца в мрачните поля. Рано всяка сутрин госпожица Ковънтри оставяше купчина вестници пред вратата й. И винаги няколко страници от тях бяха откъснати по-късно през деня, когато ги прибираше. А в деня, в който лицето й се появи в „Сън“ под доста оскърбително заглавие, целият вестник бе разкъсан на ивици. Само снимката бе оцеляла. Тя бе правена преди много години, преди падението. На челото й с кървавочервено мастило бе написано _Момичето на ЖЛМ_.
	— Пада й се, щом се замесва с наркотрафикант — каза осъдително Париш. — И то наркотрафикант жабар.
	Тя нямаше никакви дрехи освен тези на елегантния й гръб, затова госпожица Ковънтри предложи да отиде до „Маркс и Спенсър“ и да й вземе някои неща. Тя не била свикнала с това, моля ви се, имала собствена линия дрехи все пак, но било по-добре от нищо. Много по-добре, както се оказа. Всъщност всичко, което госпожица Ковънтри бе избрала, изглеждаше така, сякаш бе скроено и ушито, за да пасне на високата й слаба фигура.
	— Какво ли не бих дала да имам такова тяло само за пет минути — въздъхна икономката.
	— Но виж къде я доведе то — промърмори Париш.
	— Да, виждам.
	До края на първата седмица стените започнаха да я притискат. По предложение на госпожица Ковънтри тя отиде на кратка разходка из полето, придружена от двама охранители, които изглеждаха далеч по-ведри от обичайното. След това си направи малко слънчеви бани в градината. Оплака се, че пак не било това, с което била свикнала, слънцето в Дартмур било по-различно от това в Сен Тропе. Ала пък направи чудеса с външния й вид. Същата вечер тя изяде по-голямата част от прекрасния пай с пилешко, който икономката постави пред нея, и след това прекара няколко часа във всекидневната, където гледа новините по телевизията. Това бе вечерта, когато Си Ен Ен излъчи видеото от мобилния телефон на американския турист, заснето на Даунинг стрийт. Когато на екрана, макар и доста неясно, се появи близък план на полицая, който бе държал пръста на терориста върху детонатора, тя изведнъж скочи на крака.
	— Мили боже, това е той!
	— Кой? — попита госпожица Ковънтри.
	— Мъжът, с когото се запознах във Франция. Представя се като Никола Карно. Но не е полицай. Той…
	— Не говорим за тези неща — прекъсна я икономката. — Дори и в тази къща.
	Красивите й сини очи се преместиха от телевизионния екран върху лицето на госпожица Ковънтри.
	— И вие ли го познавате? — попита тя.
	— Мъжа от видеото ли? О, боже, не. Как бих могла? Аз съм само готвачка.
	На следващия ден тя се разходи малко по-дълго и когато се върна във вила „Уормуд“, помоли да говори с някого с власт за състоянието на нейния случай. Настояваше, че са й дадени обещания. И че е получила уверения. Намекваше, че те са дошли директно от С.
	— Все едно _С_ би се занимавал с такива като нея! — заяви Париш.
	Икономката обаче не изключи напълно възможността. Също като Париш, и тя бе ставала свидетел на много странни случки в тази вила, например вечерта, в която на прочут израелски разузнавач бе донесен вестник, в който пишеше, че е мъртъв. А сега, като си помислеше, този разузнавач много приличаше на мъжа, стрелял няколко пъти в главата на терориста на тротоара край Уайтхол. Не, помисли си госпожица Ковънтри, това не беше възможно.
	Но дори икономката, която се намираше на най-ниското стъпало на западното разузнаване, знаеше, че _беше_ възможно. Затова не бе никак изненадана, когато откри на първа страница на неделното издание на „Телеграф“ обширно разследване за операцията, довела до убийството на терористичния мозък на ИДИЛ, познат като Саладин. Изглежда, Жан-Люк Мартел, покойният френски наркотрафикант и бивш партньор на настоящата обитателка на вила „Уормуд“, все пак бе свързан със случая. Даже според коментар в „Телеграф“, той бе тайният герой на операцията.
	Госпожица Ковънтри остави вестника пред вратата на жената заедно с кафето. И по-късно същата сутрин, докато оправяше стаята й, откри статията — непокътната и прилежно изрязана, на нощното й шкафче. Вечерта, докато в Дартмур бушуваше буря, един мъж прескочи безшумно портата и тръгна по чакълената алея към предната врата на вилата. Влезе, изтри си обувките и окачи подгизналото си палто на закачалката.
	— Какво има за вечеря? — попита той.
	— Пай по селски — каза усмихнатата икономка. — Чаша чай, господин Марлоу? Или бихте искали нещо по-силно?

	* * *

	Сервира им вечерята на малката маса в нишата, след това си облече дъждобрана и завърза шала под брадичката си.
	— Ще се погрижите за съдовете, нали, господин Марлоу? И този път ползвайте препарат. Помага. — Миг след това предната врата прихлопна тихо и те най-сетне останаха сами. Оливия се усмихна за пръв път от много дни.
	— Господин Марлоу? — каза тя скептично.
	— Всъщност започнах много да го харесвам.
	— Как е първото ти име?
	— Питър, очевидно.
	— Но това не е рожденото ти, нали?
	Той поклати глава.
	— А Никола Карно? — попита тя.
	— Той бе просто роля, която изиграх с умерен успех.
	— Изигра го добре. Всъщност много добре.
	— Приемам, че си срещала и други като него.
	— Жан-Люк ги привличаше като мухи на мед. — Тя огледа внимателно Келър. — Как го направи? Как изигра ролята толкова сполучливо?
	— Детайлите са важни. — Той сви рамене. — Прическа, дрехи, такива работи.
	— Или може би това е роля, която си играл и преди — предположи Оливия. — И вероятно просто си я повторил.
	— Вечерята ти изстива — каза равно Келър.
	— Никога не съм обичала пай по селски. Напомня ми за вкъщи — смръщи се тя. — За студени дъждовни вечери като тази.
	— Не са толкова лоши.
	Оливия опита пая.
	— Е? — полюбопитства Кристофър.
	— Не е като храната в Южна Франция, но предполагам, че ще свърши работа.
	— Може би това ще помогне. — Той й наля чаша бордо.
	Тя я вдигна към устните си.
	— Това определено ми се случва за пръв път.
	— Кое?
	— Да вечерям с човека, убил моя…
	Оливия млъкна. Дори тя не знаеше как да нарича Жан-Люк Мартел.
	— Успя да го заблудиш отначало. Но когато му каза, че си британец, не му трябваше много време, за да разбере какъв си. Каза, че си бивш служител на САС, който няколко години се е крил на Корсика. И че си професионален, така да се каже…
	— Достатъчно — прекъсна я Келър.
	— Радвам се, че го уточнихме. — След известно мълчание тя продължи: — Ние с теб не сме толкова различни.
	— Ти си много по-добродетелна от мен.
	Оливия се усмихна.
	— Никога ли не си ме съдил?
	— Никога.
	— А твоят приятел израелецът? Видях го на онова видео — каза Оливия. — И теб също. Той уби терориста с мръсната бомба. А ти държеше детонатора. Три часа — добави тя тихо. — Сигурно е било ужасно.
	Келър не отговори.
	— Няма ли да отречеш?
	— Не.
	— Защо?
	Защо наистина, помисли си той. Гледаше как дъждът се блъска в прозорците на уютната малка ниша. Оливия отпи пак от виното.
	— Успя ли да прочетеш днешните вестници?
	— Може ли да повярваш на онова, което пишат за Виктория Бекъм в „Мейл“?
	— А какво ще кажеш за статията в „Телеграф“ за убийството на Саладин? Онази, в която се разказва как Жан-Люк Мартел помогнал на британското и израелското разузнаване да проникнат в мрежата на Саладин и да го открият в Мароко.
	— Интересен прочит — каза Келър. — И за разлика от другите, верен.
	— Не изцяло.
	— Репортери — махна пренебрежително Кристофър.
	— Предполагам, че израелският ти приятел стои зад това.
	— Обикновено е така.
	— Защо го е направил? Защо ще реабилитира образа на Жан-Люк, след като той се държа по такъв начин в лагера в Сахара?
	— Може би не си прочела статията докрай — каза Келър. — Онази част, в която се казва, че красивата британска приятелка на Жан-Люк не е знаела как той си печели парите. Как френските власти нямат никакво намерение да я разследват, като се има предвид ролята на Жан-Люк в премахването на най-опасния терорист в света.
	— Прочетох тази част — каза тя.
	— Тогава осъзнаваш, че не го е направил заради Жан-Люк, а заради теб. Вече си чиста, Оливия. — Кристофър замълча, след това добави: — Възстановена си.
	— Също като теб ли?
	— Всъщност много по-добре. Разполагаш с всичките си картини плюс петдесетте милиона, които ти дадохме за Баския и Гъстън. Да не говорим за дребните пари, които намерихме във възглавниците на дивана в галерията. Самата сграда струва поне осем милиона. Няма нужда да ти казвам — продължи той, — че си много богата жена.
	— С окаляно име.
	— Не и според „Телеграф“. Не и според останалите търговци на произведения на изкуството в Лондон. Освен това те са просто шайка крадци. Ще се впишеш много добре.
	— Галерия ли имаш предвид?
	— Това бе обещанието на моя приятел към теб онзи следобед във вилата в Раматюел — напомни й Келър. — Чисто платно, на което да нарисуваш каквато картина си поискаш. Живот без Жан-Люк Мартел.
	— Без никого — каза тя.
	— Нещо ми подсказва, че няма да ти липсват ухажори.
	— Кой би поискал да е с някоя като мен? Аз съм момичето на ЖЛМ…
	— Яж — каза Кристофър, за да я прекъсне.
	Оливия опита още една хапка от пая.
	— Колко трябва да остана тук?
	— Докато Секретната разузнавателна служба на Нейно Величество реши, че е безопасно да си тръгнеш. Дори тогава би било разумно да продължиш да ползваш услугите на професионална фирма за охрана. Ще ти зачислят приятни момчета, бивши служители на САС, които ще те пазят и които Жан-Люк винаги е мразил.
	— Някакъв шанс да ми станеш бодигард?
	— Боя се, че имам други ангажименти.
	— Значи, никога повече няма да те видя?
	— Вероятно така е по-добре. Ще ти помогне да забравиш нещата, които съзря онази нощ в Мароко.
	— Не искам да ги забравям. Не още. — Тя побутна чинията и запали цигара. — Как се казваш? — попита го.
	— Марлоу. — И след това веднага добави: — Питър Марлоу.
	— Звучи измислено.
	— Измислено е.
	— Кажи ми истинското си име, Питър Марлоу. Онова, с което си роден.
	— Не ми е позволено.
	Оливия се пресегна през масата и постави ръката си върху тази на Келър.
	— А позволено ли ти е да останеш тук, за да не бъда съвсем сама в тази студена и ужасна английска вечер?
	Кристофър откъсна поглед от сините очи на Оливия и се загледа в дъжда, който блъскаше в прозорците.
	— Не — каза той. — Нямам този късмет.


>>	72.
>>	Кинг стрийт, Лондон

	Тя нямаше планове за бляскаво откриване, но някак си, с помощта на скрита сила или като по магия, тези планове се материализираха. И наистина, когато слънцето залезе през втората събота на ноември, целият артистичен свят се появи на вратата й. Имаше търговци и колекционери, куратори и критици. Имаше актьори и режисьори от театъра и киното, романисти, автори на пиеси, поети, политици, попзвезди, маркиз, който изглеждаше, сякаш току-що бе слязъл от яхтата си, и повече модели, отколкото някой можеше да преброи. Оливър Димбълби пъхаше визитката си със златни букви в ръката на всяко бедно момиче, което се задържаше повече от секунда около него. Джеръми Краб, последният верен съпруг в Лондон, беше изгубил дар слово. Само Джулиан Ишърууд успяваше да спазва добрите маниери. Той се бе закотвил в края на бара до Амилия Марч от „АРТнюз“. Амилия гледаше неодобрително Оливия Уотсън, която позираше за снимка пред картина на Полък под погледа на двама охранители.
	— Добре й се получи накрая, не мислиш ли?
	— Защо? — попита Ишърууд.
	— Замесва се с най-големия наркотрафикант на Франция, печели мръсни милиони от галерия в Сен Тропе, а сега мести бизнеса в Сейнт Джеймс, обкръжена от теб, Оливър и останалите изкопаеми, които продавате стари майстори.
	— И сме безкрайно благодарни, че го направи — каза Джулиан, докато гледаше как момиче като газела мина покрай рамото му.
	— И нищо от това не ти се струва странно?
	— За разлика от теб, сладурче, аз обичам щастливия край.
	— А аз обичам в него да има и частица истина, само че нещо не ми се връзва. Да знаеш, че смятам да проуча всичко това.
	— Вземи си още едно питие. Или още по-добре — предложи Ишърууд, — вечеряй с мен.
	— О, Джулиан. — Тя посочи през морето от глави към висок блед мъж, който стоеше на около метър от Оливия. — Ето го стария ти приятел Дмитрий Антонов.
	— А, да.
	— Това съпругата му ли е?
	— Софи — кимна Ишърууд. — Прекрасна жена.
	— Аз съм чувала друго. А кой е този до нея? — попита тя. — Онзи хубавият, който прилича на бодигард.
	— Казва се Питър Марлоу.
	— С какво се занимава?
	— Не мога да ти кажа.
	В осем и половина Оливия взе микрофона и каза няколко думи. Беше доволна да бъде част от великия артистичен живот на Лондон, беше щастлива да се завърне у дома. Не спомена Жан-Люк Мартел, невъзпетия герой на преследването на терористичния мозък на ИДИЛ, познат като Саладин, ала никой от присъстващите репортери, включително и Амилия Марч, не си направи труда да я попита за ЖЛМ. Тя най-накрая се бе освободила от него. Все едно й го пишеше на челото.
	Точно в девет светлините станаха приглушени и засвири музика, а през вратата влезе нова порция гости. Много от тях бяха калени в битки герои, оцелели от гуляите във Вила Солей. Онези, които се забавляваха заедно с други богаташи. Онези, които имаха цялото време на света за всичко. Семейство Антонови стиснаха ръцете на някои от по-добрите от тях, преди да се качат на задната седалка на майбаха си и да изчезнат завинаги. Келър си тръгна няколко минути след тях, но не преди да дръпне Оливия настрани, да я поздрави и да й пожелае хубава вечер. Смяташе, че тя никога не бе изглеждала по-красива.
	— Харесва ли ти? — попита тя, грейнала.
	— Галерията ли?
	— Не. Картината, която нарисувах върху чистото платно, дадено ми от твоя приятел. — Тя го придърпа към себе си. — Искам да те видя — прошепна в ухото му. — Каквото и да се е случило в миналото ти, обещавам ти, че мога да го поправя.
	Навън започваше да вали. Келър хвана такси на „Пал Мал“ и отиде до мезонета си на „Куинс Гейт Терас“. След като плати на шофьора, той дълго стоя на тротоара и разглежда щорите на многото си прозорци. Инстинктите му подсказваха, че има опасност. Обърна се, слезе тихо по стълбите към долния вход и извади валтера си от кобура на кръста, преди да отключи. Влезе в собствения си дом като насън, както бе влязъл и в стаята в югоизточния край на къщата в Зайда, и насочи пистолета си към мъжа, който кротко седеше до кухненския плот.
	— Копеле — изруга той и свали оръжието. — Този път беше на косъм.

	* * *

	— Наистина трябва да спреш да го правиш.
	— Да идвам, без да се обадя ли?
	— Да проникваш в дома ми. Какво ще си помислят изисканите съседи на господин Марлоу в Кенсингтън, ако чуят стрелба? — Келър хвърли палтото си върху покрития с мрамор кухненски остров, до който Габриел седеше върху бар стол, осветен от приглушените лампи. — Не намери ли нещо за пиене в хладилника ми?
	— Би било мило, ако ми предложиш чай, благодаря.
	Кристофър се намръщи и напълни електрическия чайник с вода.
	— Какво те води насам?
	— Среща във Воксхол Крос.
	— Защо не съм в списъка с гости?
	— Информацията е само за тези, които трябва да я знаят.
	— Каква беше темата?
	— Какво от „само за тези, които трябва да знаят“ не разбра?
	— Искаш ли чай, или не?
	— Срещата се отнасяше за подозрителни дейности, свързани с иранската ядрена програма.
	— Гледай ти…
	— Не е за вярване, знам.
	— И какво е естеството на тези дейности?
	— Службата е на мнение, че иранците правят оръжейно проучване в Северна Корея. МИ6 също смята така. И би трябвало — добави Габриел. — Имаме един и същ източник.
	— Кой е той?
	— Нещо ми подсказва, че много скоро ще научиш.
	Келър отвори един шкаф.
	— „Дарджилинг“ или „Принс ъф Уелс“?
	— Нямаш ли „Ърл Грей“?
	— Значи, „Дарджилинг“. — Келър пусна торбичка чай в една чаша и зачака водата да заври. — Пропусна страхотно парти тази вечер.
	— И аз така чух.
	— Не можа ли да го сместиш в натоварения си график?
	— Реших, че не е много разумно да си показвам лицето пред тази част от Лондон, където ме познават доста добре. Освен това положих огромни усилия, за да направя отново Оливия представителна дама. Не исках да проваля работата си.
	— Премахна мръсотията — каза Кристофър. — Ретушира дефектите.
	— Може и така да се каже.
	— Статията в „Телеграф“ беше страхотно дело от твоя страна. С едно изключение — добави Келър.
	— Кое?
	— Героичното описание на Жан-Люк Мартел.
	— Не можеше да се избегне.
	— Да не би да си забравил, че опря пистолет в главата на Оливия?
	— Видях всичко.
	— Но не от първия ред.
	Келър постави чашата чай на плота. Габриел не я докосна.
	— Очевидно — каза той след малко — чувствата ти към Оливия пречат на преценката ти.
	— Нямам чувства към нея.
	— Спести ми го, господин Марлоу. Случайно знам, че си бил чест посетител на вила „Уормуд“ по време на престоя на Оливия там.
	— Греъм ли ти го каза?
	— Всъщност беше госпожица Ковънтри. Освен това — продължи Габриел — научих, че с Оливия сте споделили интимен момент тази вечер на откриването на галерията й.
	— Не беше интимен.
	— Искаш ли да видиш снимката?
	Без да каже нищо, Кристофър си наля два пръста уиски в стъклена чаша. Габриел задуха горещия си чай.
	— Не съм ли ти бил добър приятел въпреки нещастните обстоятелства на запознанството ни? Не съм ли ти давал добри съвети? Все пак, ако не бях аз…
	— Какво искаш да кажеш? — прекъсна го Келър.
	— Не прави същата грешка като мен — предупреди го Габриел. — Оливия знае за теб повече от която и да е друга жена на света, с изключение на лудата врачка от Корсика, само че тя е прекалено стара за теб. Нещо повече, Воксхол Крос вече са преровили цялото й мръсно бельо, което означава, че МИ6 няма да пречи на връзката ви. Вие сте създадени един за друг, Кристофър. Хващай я и не я пускай никога.
	— Миналото й…
	— Та то е нищо в сравнение с твоето — подсмихна се Габриел. — А виж как добре ти се получи.
	Келър протегна ръка.
	— Какво? — попита Габриел.
	— Дай да я видя.
	Габриел подаде мобилния си телефон през плота.
	— Щастливата двойка — каза той.
	Кристофър погледна снимката. Беше направена от другия край на помещението, докато Оливия му шепнеше в ухото.
	_Каквото и да се е случило в миналото ти, обещавам ти, че мога да го поправя…_
	— Кой е снимал?
	— Джулиан — каза Габриел. — Истинският герой на операцията.
	— Не забравяй и Антонови — напомни му Келър.
	— Как бих могъл?
	— Те се появиха за кратко тази вечер, между другото. Всъщност този път изглеждаха щастливи.
	— Не думай.
	— Мислиш ли, че ще успеят?
	— Да — заяви Габриел. — Мисля, че може и да успеят.


>>	73.
>>	Булевард „Цар Саул“, Тел Авив

	Оставаше едно недовършено нещо. Всъщност не едно, а няколко стотици милиона. Да не говорим за обсебената от духове къща в сърцето на Казабланка, пищната вила на френския Лазурен бряг и колекцията от картини, купени под експертния поглед на Джулиан Ишърууд. От имотите се отърваха без много шум и с голяма загуба, те заминаха заедно с мебелите, прислугата и духовете. Картините, както бе обещано, отпътуваха за Йерусалим и се озоваха по стените на Израелския музей. Директорът искаше да ги нарече „Колекцията на Дмитрий и Софи Антонови“. Габриел обаче настоя дарението да остане анонимно.
	— Но защо?
	— Защото Дмитрий и Софи всъщност не съществуват.
	Ала благотворителността на Антонови не свърши с това, защото разполагаха с голяма сума пари, която трябваше да отиде някъде. Пари, които бяха взели назаем без лихва от Касапина от Дамаск. Пари, които Касапина беше окрал от собствения си народ, преди да започне да го бомбардира, трови и прогонва в бежански лагери в Турция, Йордания и Ливан. Чрез свои представители Антонови дариха доста милиони за храна, дрехи, подслон и медицински грижи за прогонените. Обещаха милиони и за построяването на училища в палестинските територии — училища, които не учат децата само да мразят. И за съоръжение в пустинята Негев за пострадали еврейски и арабски деца. Медицинският център „Хадаса“ получи двайсет милиона долара за нови операционни. Още десет милиона отидоха в Академията за изкуство и дизайн „Бецалел“ за нови ателиета и стипендии за обещаващи израелски художници от семейства с ниски доходи.
	Най-голямата част от богатството на Антонови обаче се намираше в Централната банка на Израел в сметка, контролирана от държавната агенция с централа в анонимна офис сграда на булевард „Цар Саул“. Количеството бе достатъчно за дребните екстри на живота: убийства, платени информатори, дезертьори, фалшиви паспорти, тайни квартири, разходи за пътуване, дори и годежно парти. Михаил подписа последните документи в кабинета на Габриел. И така официално остави Дмитрий Антонов да почива в мир.
	— Ще ми липсва. Не беше толкова лош, да знаеш.
	— Така е, особено като за руски търговец на оръжие — каза Габриел. — Донесе ли пръстена?
	Михаил му подаде малка кутийка, облицована с кадифе. Габриел я отвори и се намръщи.
	— Какво?
	— Тук изобщо има ли камък?
	— Карат и половина — протестира Михаил.
	— Не е хубав като онзи, който тя носеше в Сен Тропе.
	— Така е. Но аз не разполагам с парите на Дмитрий.
	Не, помисли си Габриел, докато пъхаше книжата в куфарчето си. Вече не.

	* * *

	Киара и децата чакаха долу на паркинга, на задната седалка на бронирания джип на Габриел. Когато тръгнаха на изток през Галилея, бяха последвани от втори джип, в който бяха Узи и Бела Навот, както и от колона коли с двеста служители от аналитичните и оперативните подразделения на Службата. Когато стигнаха в Тиберия, вече беше тъмно, но вилата на Шамрон, кацнала на стръмния склон над езерото и древното бойно поле, беше грейнала. Михаил и Натали пристигнаха последни. Пръстенът искреше на лявата й ръка. Очите й също искряха.
	— Много по-хубав е от онзи на Софи, не мислиш ли?
	— О, да — отговори веднага Габриел. — Много.
	— Имаш ли нещо общо?
	— Само с това, че ти предложих работа, която никоя жена с всичкия си не би приела.
	— А сега съм една от вас — каза тя, като вдигна ръката с пръстена. — Докато смъртта ни раздели.
	Събитието не бе разгулно като прословутите партита на Антонови във Вила Солей и всички присъстващи бяха благодарни за това. Честно казано, никой от тях не обичаше да пие много. За разлика от техните съюзници британците, те не смятаха прекалената употреба на алкохол за част от занаята. Нещо повече, беше делничен ден и повечето трябваше да са на бюрата си на следващата сутрин, освен Михаил, който призори тръгваше за операция в Будапеща. Според правилата на Службата, той трябваше да прекара нощта в преходна квартира в Тел Авив. Габриел и Яков Росман, който заминаваше с него, бяха направили изключение за Михаил.
	Но все пак имаше музика, смях и повече храна, отколкото можеха да изядат. Саладин обаче не бе далеч от мислите им. Говореха за него с уважение и дори след смъртта му — с лек страх. Мрачните предсказания на Дина Сарид за бъдеще с безкраен дигитален джихад вече се случваха пред очите им. Халифатът на ИДИЛ изчезваше. Прекалено бавно наистина, но въпреки това умираше. Ала това не означаваше, че идва краят на ИДИЛ. Най-вероятно щеше да се превърне в поредната салафистка джихадистка терористична групировка, най-голямата сред всички, с последователи по целия свят, които бяха готови в името на омразата да нападат с нож, бомба или автомобил. Саладин вече бе техният свят патрон. И благодарение на статията в „Телеграф“, информацията за която бе подхвърлена от Габриел, Израел и евреите от всички страни бяха основната им цел.
	— Това бе груба грешка от твоя страна — смъмри го Ари.
	— Не ми е първата — отговори Габриел. — И със сигурност няма да е последната.
	— Надявам се поне, че тя си е струвала.
	— Оливия Уотсън? Струваше си.
	Шамрон не изглеждаше убеден.
	— Може би просто си я използвал за извинение, за да оправдаеш изтичането на информация към твоята приятелка британската репортерка.
	— Защо бих направил нещо подобно?
	— Може би си искал последователите на Саладин да знаят, че ти си го убил. Може би — каза Ари — си искал да се подпишеш под делото си.
	Бяха се оттеглили от партито на терасата — любимото място на Шамрон. Езерото искреше в сребристи оттенъци, небето над Голанските възвишения припламваше в бяло и жълто от артилерийския обстрел. Удряха по цели из цяла Сирия. Шамрон запали цигара със старата си запалка „Зипо“.
	— Знаеш ли какво правят?
	— Американците ли?
	Шамрон бавно кимна.
	— По-късно ще се разбере — кимна Габриел.
	— Това не ми звучи надеждно.
	— Никога не съм харесвал тази дума.
	— Тогава нека да е оптимистично — предложи Шамрон.
	— Няма много причини за това — каза Габриел. — Да предположим, че американците и съюзниците им накрая разгромят ИДИЛ и разпуснат халифата. Тогава какво? Дали Сирия ще се възстанови? А Ирак? Дали американците този път ще останат достатъчно дълго, за да гарантират мира? Не е вероятно, което означава, че между Тигър и Ефрат ще живеят няколко милиона безразлични и отчуждени мюсюлмани сунити. Те ще бъдат източник на нестабилност в региона за поколения напред.
	— Да започнем с това, че Ирак и Сирия са изкуствено създадени държави. Може би е време да се начертаят нови граници в пясъка.
	— Задава се нова провалена арабска държава — каза Габриел. — Точно това е нужно на Близкия изток.
	— Може би сега, след като Саладин вече го няма, те имат шанс. — Шамрон косо изгледа Габриел. — Трябва да ти кажа, синко, че доведе идеята за оперативния директор твърде далеч.
	— Ти ми подсказа, че мога едновременно да ходя и да дъвча дъвка.
	— Но нямах предвид да се хвърляш с главата напред и лично да убиеш Саладин. Ами ако той бе държал оръжие вместо мобилен телефон?
	— Резултатът щеше да е същият.
	— Надявам се.
	— Ето пак тази дума.
	Ари се усмихна.
	— _Надявам_ се, че си спестил част от онези пари.
	— Касапина от Дамаск ще финансира тайните операции на Службата години напред.
	— Даде ужасно много, за да помогнеш на жертвите му.
	— Това ще се изплати в бъдеще.
	— Благотворителността трябва да започва у дома — каза Шамрон неодобрително.
	— Това да не е корсиканска поговорка?
	— Всъщност — усмихна се Шамрон — съм напълно сигурен, че аз съм я измислил.
	— Една четвърт от сирийското население живее извън границите на Сирия — обясни Габриел. — И повечето са мюсюлмани сунити. Грижите за тях са умна политика.
	— Една четвърт — повтори Шамрон — и стотици хиляди са мъртви. И въпреки това, светът вини нас за страданията на арабите. Сякаш създаването на палестинска държава магически ще реши многобройните проблеми на Арабския свят. Липсата на образование и работа, бруталните диктатори, потисничеството спрямо жените.
	— Това е парти, Ари. Опитай да се забавляваш.
	— Няма време. Поне не за мен. — Шамрон бавно загаси цигарата си. — Тази ужасна война в Сирия трябваше ясно да покаже какво би се случило, ако враговете ни успеят да пробият отбраната ни. Щом Касапина от Дамаск е готов да избива собствения си народ, какво ли би сторил с нашия? Щом ИДИЛ са готови да избиват други мюсюлмани, какво ли биха сторили, ако успеят да докопат евреите? — Потупа бащински Габриел по рамото. — Ала това вече са твои проблеми. Не мои.
	Те гледаха светлините по небето — бившият и настоящият шеф, — а зад тях приятелите, колегите и близките им бяха забравили за малко тревожния свят, който ги заобикаляше.
	— Когато бях момче — тихо каза Шамрон, — имах мечти.
	— И аз имах — отвърна Габриел. — И още имам.
	От запад, от древното бойно поле край Хатин, подухна лек вятър.
	— Чуваш ли това? — попита Шамрон.
	— Кое?
	— Сблъсъка на саби, виковете на умиращите.
	— Не, Ари, чувам само музика.
	— Ти си късметлия.
	— Да — каза Габриел, — предполагам, че е така.


>	Бележка на автора

	„Къщата на шпионите“ е художествено произведение и не бива да се разглежда по никакъв друг начин. Имената, героите, местата и случките, описани в нея, са продукт на въображението на автора или са използвани фиктивно. Всяка прилика с реални личности, живи или мъртви, предприятия, компании, случки и локации е напълно случайна.
	На Рю дьо Гренел в Париж има много красиви стари сгради, абсолютно непокътнати, но в никоя от тях не се помещава елитно антитерористично поделение на ГДВС, наречено група „Алфа“, защото такова поделение не съществува. Също така напразно бихте търсили централата на израелското тайно разузнаване на булевард „Цар Саул“ в Тел Авив; то отдавна е преместено в северната част на града. Разузнавателният комплекс „Либърти Кросинг“ в Маклийн, Вирджиния — седалището на Националния антитерористичен център и кабинета на директора на националното разузнаване, — бе разрушен от терористична атака в „Черната вдовица“, но за щастие не и в реалния живот. Служителите на двете агенции работят денонощно, за да пазят сигурността на американската земя.
	Габриел Алон и семейството му не живеят на ул. „Наркис“ №16 в Йерусалим, но от време на време могат да бъдат забелязани във „Фокача“ или „Мона“, два от любимите им квартални ресторанти. В центъра на Сен Тропе има няколко галерии, някои по-добри от другите, но никоя от тях не се казва „Оливия Уотсън“. Посетителите на квартал Сейнт Джеймс в Лондон няма да открият никого на име Джулиан Ишърууд, Оливър Димбълби или Роди Хъчинсън. Картините, споменати в „Къщата на шпионите“, са очевидно използвани фиктивно. Авторът няма коментар за начина на придобиването им. Нито иска да намеква, че жестокият управник на Сирия има сметка в уважаваната Национална банка на Панама.
	Заглавието на третата част на „Къщата на шпионите“ е вдъхновено от изречение в „Чай в пустинята“, шедьовъра на Пол Боулс. То се появява и в текста на романа ми заедно с част от следващото изречение и едно от заглавията на част от книгата на Боулс. Заимствал съм образността от Боулс и поезия от Стинг — също почитател на Боулс — при описанието на кратката нощна разходка на Натали Мизрахи из пясъчните дюни на Сахара. Очевидно Габриел е черпил с пълни шепи от „Великият Гетсби“ и „Нежна е нощта“ на Франсис Скот Фицджералд, когато е планирал операцията, и в резултат на това тя се получи по-елегантна. Почитателите на филмовата версия на „Д-р Но“ без съмнение ще се досетят откъде Кристофър Келър се е вдъхновил при описанието на пистолет „Валтер ППК“.
	Завърших първата чернова на „Къщата на шпионите“, в която се описват два терористични атентата на ИДИЛ в Лондон — един успешен и един провален, на 15 март 2017 г. В 14:40 ч. на 22 март Халид Масуд, петдесет и две годишен мъж, приел исляма, се качи на Уестминстърския мост в хюндай под наем. Докато пресичаше река Темза със скорост близо 120 км в час, той помете няколко безпомощни пешеходци по южния тротоар и след това заби колата в парапет на Бридж стрийт пред Парламента. Там уби с нож четиресет и осем годишния полицай Кийт Палмър, преди да бъде застрелян от въоръжен полицай от специалните части. Цялата атака трая осемдесет и две секунди. Шест души загинаха, включително и Масуд, и повече от петдесет бяха ранени, някои много тежко.
	По това време нивото на тревога беше много високо, което означаваше, че атентат е „силно вероятен“. Четири месеца по-рано обаче Андрю Паркър, генерален директор на МИ5, беше още по-суров в оценката си: „Във Великобритания ще има терористични атаки — каза той пред вестник «Гардиън». — Заплахата е постоянна и това е предизвикателството за поколение напред“. Тактиката на ИДИЛ се различава от тази на Ал Кайда. Жилетка с експлозиви, пушка, нож, автомобил, камион: това са оръжията на новите терористи джихадисти. Но ИДИЛ имат по-големи амбиции. Отделът за външни операции на групировката трескаво се опитва да построи бомба, която да може да бъде качена незабелязано на търговски самолет. И има много улики, които сочат, че ИДИЛ се опитват да се сдобият с части на устройство за радиоактивно разпръскване, или „мръсна бомба“.
	След като Съединените щати и техните съюзници подложиха халифата на ИДИЛ на обсада, потокът от чужди бойци от западни и други близкоизточни държави намаля много. Въпреки това ИДИЛ са доказали, че са способни да привличат нови членове в редиците си. Често те са с криминално минало. ИДИЛ не ги отпраща. Точно обратното: активно вербува нови бойци с досиета, особено от Западна Европа. „Понякога хората с най-тъмно минало строят най-светлото бъдеще.“ Това гласи съобщение в социална мрежа на „Раят ал Таухид“ — свързана с ИДИЛ група от Лондон. Посланието е ясно. ИДИЛ иска да наеме престъпници, за да сбъдне мечтата си да построи световен ислямски халифат.
	Връзката между престъпността и радикалния ислям е една от най-притеснителните нови тенденции, пред които се изправят антитерористичните служби от САЩ и Западна Европа. Да вземем например случая с Абделхамид Абауд, предполагаемия мозък на терористичната атака на ИДИЛ през ноември 2015 г. Роден в Белгия и израснал в квартал Моленбек, Брюксел, той е лежал поне в три затвора за нападение и други престъпления, преди да се присъедини към ИДИЛ. Салах Абдеслам, съучастник и приятел от детството на Абауд, също е дребен престъпник; двамата дори са арестувани заедно за влизане с взлом в гараж. Ибрахим ел Бакрауи, който се самовзриви на летището в Брюксел през март 2016 г., е стрелял по полицаи с автомат „Калашников“ при опит за грабеж на обменно бюро през 2010 г. По-малкият му брат — Халид, който се самовзриви в брюкселска метростанция, има дълго криминално минало, което включва и присъди за няколко кражби на коли, банков обир, отвличане и незаконно притежание на оръжие.
	Множество агенти на ИДИЛ идват от света на наркотиците. ИДИЛ се свързва с контрабандата на наркотици в Източното Средиземноморие още от създаването си. Но вече съществуват доказателства, че в сегашното си затруднено финансово състояние групировката е замесена в печелившата търговия с хашиш в Северна Африка. Малко след падането на Муамар Кадафи в Либия през 2011 г., западноевропейската полиция забеляза рязко увеличение на потока на хашиш от Мароко и промяна на традиционните контрабандни канали — стоката вече тръгва от пристанищата на Либия. Дали ИДИЛ, която показва присъствие в Либия след Кадафи, не се бе прикачила по някакъв начин към търговията на хашиш? Европейската полиция не можа да отговори със сигурност. Но получи окуражителна новина в края на 2016 г., когато мароканските власти арестуваха Зиан Берхили, един от предполагаемите най-големи производители на хашиш в света. Берхили бе собственик на голяма компания за десерти в Мароко. Но според италианските власти, той печелел по-голямата част от парите си от контрабанда на близо четиристотин тона хашиш годишно в Европа. Цената на дребно на тези наркотици е някъде около 4 милиарда долара.
	Мароко изнася за Европа не само наркотици; изнася и терористи. Абделхамид Абауд, Салах Абдеслам и Ибрахим и Халид ел Бакрауи имат повече общи неща от криминалното минало. Всичките са от марокански произход. Повече от хиляда и триста мароканци са се присъединили към ИДИЛ заедно с още няколкостотин етнически мароканци от Западна Европа, най-вече от Франция, Белгия и Нидерландия. По време на проучвателно пътуване до Мароко през зимата на 2017 г. видях страна под силна тревога. И за това си има причина. Шефът на мароканската антитерористична служба предупреди през април 2016 г., че неговите служители са разкрили двайсет и пет заговора на ИДИЛ в Мароко само за последната година, като един от тях е включвал иприт. Силната туристическа индустрия на Мароко, която привлича хиляди западни граждани в страната всяка година, е основната цел.
	Предполага се, че Съединените щати и техните партньори ще победят във войната с ИДИЛ в Ирак и Сирия. Но дали загубата на халифата ще означава край на тероризма, вдъхновен или организиран от ИДИЛ? Отговорът най-вероятно е „не“. Физическият халифат вече се заменя с дигитален, в който виртуалните заговорници вербуват и планират под прикритието на анонимността на киберпространството. Но кръвта ще се лее в реалния свят — по гарите, летищата, кафенетата и театрите на Запада. Движението на глобалния джихадизъм се оказа обезпокоително приспособимо. Западът също трябва да се приспособи. И то бързо. Иначе ще оставят ИДИЛ и нейните неизбежни отрочета да определят качеството и сигурността на живота ни в „новото нормално“.


>	Благодарности

	Изключително съм благодарен за любовта и подкрепата на съпругата ми — Джейми Гангъл, която помогна с концепцията за „Къщата на шпионите“, участва в развитието на много сюжетни линии и умело редактира ръкописа ми, който бе завършен само минути преди крайния срок. Децата ми, Лили и Николас, бяха постоянен източник на любов и вдъхновение, особено по време на проучвателното ми пътуване до Мароко, където ми помогнаха да опиша обратите в дългия напрегнат сюжет на романа.
	Разговарях с много шпиони, специалисти по антитероризъм и политици, свързани с националната сигурност, и ще им благодаря анонимно, защото те така предпочитат. Луис Тоскано, скъпият ми приятел и дългогодишен редактор, направи безброй подобрения в романа, големи и малки. Кати Кросби, моята лична коректорка с орлов поглед, гарантира, че текстът няма правописни и граматични грешки. Всички неточности, които са се промъкнали през безмилостния им поглед, са мои, не техни.
	Консултирах се със стотици книги, статии във вестници, списания и сайтове, докато подготвях ръкописа, прекалено много, за да ги изброя тук. Но ще бъда неблагодарен, ако не спомена „Къщата на халифа“ на Тахир Шах и „Къща във Фес“ на Сузана Кларк. Специални благодарности на Майкъл Гендлър, Линда Рапапорт, Майкъл Ръдел и Ерик Браун за подкрепата и мъдрите съвети.
	Персоналът на хотел „Четири сезона“ в Казабланка и „Пале Фарадж“ във Фес се погрижи чудесно за нас по време на престоя ни в Мароко, а нашите водачи — М и С, ни показаха забележителната си страна по начин, който никога няма да забравим. Историите за техните премеждия с духовете, разказани по време на целодневно пътуване с кола през снежните кедрови гори на Среден Атлас, се озоваха в моя ръкопис. Както и тяхната щедрост и доброта.
	Завинаги ще съм задължен на Дейвид Бул за експертните съвети за всичко, свързано с изкуството и реставрацията. Всяка година Дейвид ми отделя няколко часа от безценното си време, за да е сигурен, че в романите ми няма грешки. И за наказание сега е известен из целия артистичен свят като „истинския Габриел Алон“. И накрая, неподражаемият Патрик Матисън отдели време за скорошно пътуване до Америка, за да ме забавлява с историите от вечно променящия се пазар на произведения на изкуството. Изключителната галерия на Патрик за картини на стари майстори е на един и същ адрес с многострадалната галерия на Джулиан Ишърууд. Другите им общи неща са силната любов и дълбоките познания за изкуството, чувството им за хумор и хуманността им.
