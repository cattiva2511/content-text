	Тя е тънка като пръчка, той е дебел като шопар.
	Дали тая нееднаквост е всяла вечна вражда помежду им?
	Всяка сутрин съм свидетел на чудни драми и комедии.
	И още не мога да разбера, кой почва пръв. Тя или той.
	Сутрин още спя, и ето че чувам ужасен вик.
	— Ах!… Чудовище! — пищи тя — умори ме!
	— Усойница… усойница си ти! — възразява неговият дебел глас.
	— Ти си звяр… вълк!
	И тя почва да пищи.
	След малко се захваща една грозна и смешна тупурдия на столове, охканици и злобни ръмжения. Не може да се разбере кой кого бие.
	Мъжът вика:
	— Не бий!
	Жената крещи:
	— Преби ме!
	Качвам се възмутен, за да направя мир.
	Стаята им е разхвърляна ужасно.
	— Господине — крещи тя, — моят мъж е злодеец… Преби ме!
	Мъжът се усмихва съжалително и с достойнство я кори:
	— Не те е срам да лъжеш!
	— О Боже, Боже, докога, докога, докога!… — заридава тя и се хвърля на канапето, безутешна и измъчена. — Докога, докога, докога, докога!…
	Отпреди пет години тя повтаря тоя отчаян вик почти всяка сутрин…
	И все така си живеят.
	Докога?…
