D>
	На Шона, която първа прочете и обикна книгата ми, и защото обича Левън
D$


>	1.
>	Прелюдия

	Цял живот съм живяла в малко градче в Юта, наречено Левън. Левън се намира точно в центъра на щата и хората от града обичат да се шегуват, че Левън е „пъп“*, изписан на обратно.
	[* „Navel“ (англ.) — „пъп“. — Б.пр.]
	— Ние сме пъпът на Юта — казват те.
	Да, не е кой знае какво, но явно помага на хората да запомнят името на града. Много поколения от рода ми са живели в Левън, още от първите заселници в края на шейсетте години на деветнайсети век, когато селището било наричано Малката Дания. Тези първи семейства, които основали града, били мормони, опитвали се да открият място, което най-сетне да нарекат свой дом, и да бъдат оставени на мира, за да отглеждат децата си и да почитат Бог.
	Повечето хора в града са наследници на светлокоси датчани. Моят род, Дженсън, е сред тези първи заселници от Дания и моята коса е светлоруса като на хората отпреди толкова много поколения. Мама, с нейната тъмнокестенява коса, беше единствената неблондинка в семейството и е нямала никакъв шанс срещу много упорития датски ген. Татко, тримата ми братя и аз имаме светли коси и небесносини очи като моя прапрадядо Дженсън, който прекосил равнините още като много млад и се установил в ранния Левън, изградил си къща и живот.
	Преди много години Левън бил процъфтяващо малко градче, или поне така казва татко. На главната улица имало смесен магазин „Шепърдс“ и сладоледен салон, където продавали домашен сладолед, който приготвяли от изсечени блокове лед и съхранявали през лятото в голяма ледена яма, покрита с пръст, сол и слама. Имало и прилично начално училище, и градски съвет. После построили новата магистрала, която минава на няколко километра от Левън. Градът по принцип не бил строен да привлича внимание, но бавната му смърт започнала, щом тънката струйка свежа кръв секнала. Салонът за сладолед вече отдавна бил затворен, когато съм се родила, после затворил и смесеният магазин.
	Началното училище постепенно съвсем се порути и смали до една класна стая, тъй като по-младото поколение порасна и напусна и вече нямаше кой да запълва чиновете. По-големите деца пътуваха половин час с автобус до съседния град, наречен Нефи, за да учат в прогимназията и гимназията, и когато станах достатъчно голяма, за да постъпя в първи клас, имаше само един учител от детската градина до втори клас, и още един — от трети до шести клас. Някои хора се изселиха, но повечето от старите семейства в града останаха.
	Сега на главната улица имаше само един малък магазин, където хората от града можеха да си купят всичко — от мляко до изкуствен тор. Носеше бомбастичното име „Градски мол“. Нямам представа защо — надали някога е съществувало нещо, което да прилича по-малко на мол. Преди доста време собственикът пристрои по едно помещение в двата края на магазина и ги отдаваше под наем.
	В единия край имаше няколко маси и малка кухня, които играеха ролята на закусвалня, където старците си пиеха кафето всяка сутрин. Потната Бети Джонсън (пред нея я наричахме „госпожа Джонсън“) върти закусвалнята, откакто се помня. Тя е нещо като човека оркестър. Готви, сервира, справя се съвсем сама. Прави пухкави домашни понички и най-хубавите мазни пържени картофки на планетата. Всичките й ястия са пържени в много олио и лицето й постоянно лъщи от мазнината и жегата — точно заради това получи прякора Потната Бети. Дори къпана, на църквата в неделя лицето й сияе, но за съжаление, не благодарение на Светия Дух.
	В другия край моята леля Луиз правеше прически и боядисваше косите на повечето жени в Левън. Фамилията й се пише Балоу, но се произнася Балу, с ударение върху „у“. Затова нарече салона си „Балус Ду“, но повечето хора го наричаха просто „При Луиз“.
	Точно пред „мола“ имаше две бензинови колонки и малка сергия за скрежина, наречена „Скини“. Там работеха децата на Луиз (братовчедите ми) през лятото. Съпругът на Луиз, Боб, беше шофьор на камион и често отсъстваше, а Луиз имаше пет деца, които трябваше да бъдат заети с нещо, докато тя подстригва. Затова реши, че е време да основе семеен бизнес. Така се роди сергията за скрежина „Скини“. Боб построи проста дървена барачка, която приличаше малко на висока и кльощава беседка, оттам и името „Скини“. В магазина се продаваха блокове лед, които бяха удобен източник за тяхната скрежина. Луиз купи мелачка за лед и сироп от дистрибутора на „Кока-кола“ в Нефи, както и сламки, салфетки, стиропорени чаши и много фунийки. Едно лято братовчедка ми Тара, която е на моята възраст, изяде толкова много фунийки със скрежина, че се разболя. И до ден-днешен не може да ги понася, дори от миризмата й се гади.
	Надолу по улицата имаше миниатюрна тухлена поща и бар, наречен „При Пит“, точно до църквата — интересно местоположение, знам, — и това беше Левън. Всички знаеха кой какви умения притежава и си имахме ковач, пекар, дори майстор на свещи. Татко беше ненадминат в подковаването на коне; Йенс Стефенсон беше страхотен монтьор. Пол Аагард — сръчен дърводелец, и така нататък. Имахме си и талантливи шивачи, готвачи и бояджии. Елена Росквист беше акушерка и бе посрещнала на този свят няколко появили се без никакво предупреждение бебета, които не бяха оставили време на майките си да отидат до болницата в Нефи. Справяхме се, като търгувахме с уменията си, без значение дали имахме официална табела за това.
	Накрая в Левън се появиха и няколко нови семейства, които бяха решили, че не е чак толкова далече и могат да пътуват и работят в по-големите градове. Това беше хубаво място, където да се установиш, хубаво място, където да пуснеш корени. В много малките градчета всички помагат за отглеждането на децата. Всички знаят кой какъв е и ако нещо се случи или някой направи беля, родителите му научават още преди да се е прибрал у дома, за да им разкаже своята версия. Градът не беше много по-голям от една квадратна миля, като не броим близките ферми, но като дете за мен той беше целият свят.
	Вероятно именно миниатюрността на този свят направи ранната ми загуба по-поносима, просто защото толкова хора се грижеха за мен и ме обичаха. Но той направи по-късната ми загуба по-трудна за преодоляване, защото тя беше колективна загуба, един много млад живот бе угасен твърде рано — удар за цялата общност. Никой не вярваше, че ще успея да продължа. Все едно си изгубил едната обувка от чифт, не можеш да носиш другата вече. И аз изгубих моята половинка и не знаех как да тичам боса.
	Ранната загуба беше смъртта на майка ми — тъкмо бях навършила девет години, когато Джанел Дженсън, съпруга и майка, се предаде пред рака на гърдата. Помня съвсем ясно колко ужасена бях, когато красивата й коса опада и тя започна да носи малка розова шапчица, за да покрива бебешки гладката си глава. Смееше се и казваше, че ще си вземе руса перука, за да заприлича най-сетне на останалите от семейството. Така и не го направи; отиде си твърде скоро. Откриха болестта й точно след Коледа. Ракът вече се беше разпространил в белите дробове и не можеше да се оперира. На Четвърти юли от смъртта й бяха изминали две седмици. Помня как чух първите звуци на празника в чест на независимостта на страната ни и мразих тази независимост, която така насилствено и внезапно ми беше наложена. Разтърсващият трясък, гърмът и свистенето на фойерверките в квартала накараха татко да стисне устни и да свие ръце в юмруци.
	Той ни погледна, четири тъжни руси глави, и опита да се усмихне.
	— Е, какво ще кажете, банда Джей? — Гласът му секна на името, с което мама наричаше семейството ни. — Искате ли да отидем до Нефи да видим зарята?
	Татко се казва Джим и мама реши, че щом имената им започват с една и съща буква, това е поредното доказателство, че са родени един за друг. Затова даде на всички ни имена, които започват с „Дж“, за да не се цепим от колектива. Е, не беше особено оригинално, защото в Левън ще срещнете семейства, в които имената на всички започват с „К“ или с „Б“, или с която буква се сетите. Хората дори избират имената на децата си тематично, измислят им прякори като Родео, Джъста Каугърл. Не се майтапя.
	Та така, в моето семейство всички сме с „Дж“ — Джим, Джанел, Джейкъб, Джаред, Джони и Джоузи Джо Дженсън. „Джей бандата“. Единственият проблем с това беше, че когато мама искаше да извика някого от нас, изреждаше цялата поредица с „Дж“, преди да налучка правилното име. Не знам защо съм запомнила това, бях много малка тогава, но в седмиците преди смъртта си тя като че ли нито веднъж не ни сбърка имената. Вероятно разсейващите подробности от ежедневието, които преди й бяха заплитали езика, вече нямаха значение и тя насочваше цялото си внимание към всяка наша дума, всяко наше изражение, всяко наше движение.
	Онази година не отидохме да гледаме зарята. С братята ми излязохме да видим как съседите пускат ракети и фойерверки, а татко цяла нощ остана в хамбара, в опит да избяга от неподобаващия шум на празненството. Усилената работа се превърна в негова противоотрова срещу депресията; той работеше безспир и оставяше алкохола да замъгли свободните пролуки.
	Имахме малка ферма с кокошки, крави и коне, но това не носеше добри доходи и татко работеше в електроцентралата в Нефи, за да се издържаме. Братята ми бяха много по-големи от мен, затова моите задължения в стопанството ни бяха съвсем малко. Татко обаче се нуждаеше от икономка и готвачка и аз знаех, че трябва да поема задълженията на мама. Джейкъб, Джаред и Джони са със 7, 6 и 5 години по-големи от мен. Мама винаги казваше, че аз съм била красива изненада, и докато беше жива, се наслаждавах на факта, че съм най-малката и глезена от цялото семейство. Но когато мама си отиде, всичко се промени, никой вече не искаше да се занимава с бебета.
	Отначало получавахме толкова много помощ, че не знаехме какво да я правим. Не съм чувала за друг такъв град като нашия, в който да не се урежда специално закуската след погребението. По традиция има посещение в деня преди погребението и после отново за час точно преди службата. След погребението семейството и приятелите се връщат в църквата, където е сервирано огромно количество храна от жените в града. Никой не казва „Аз ще донеса торта“ или „Аз ще осигуря картофите“. Храната просто пристига — изобилие от меса, салати, гарнитури, торти, пасти и пайове. Жените на Левън могат да приготвят угощение, каквото не сте виждали. Помня как вървях покрай дългите, отрупани с храна маси след погребението на мама, гледах красивия асортимент и нямах никакво желание да хапна нещо. Бях твърде малка, за да разбирам утехата, която носи храната.
	Изобилието не секна дълго след погребението. Всеки ден различни хора ни носеха вечеря, в продължение на три седмици. Нети Йейтс, възрастна дама от нашата улица, идваше почти през вечер и организираше храната, като прибираше голяма част от нея в кутии и я замразяваше. Няма семейство, което да може да изяде количеството храна, която получавахме, дори семейство с три момчета тийнейджъри. Но накрая храната постепенно намаля и спря, а хората от Левън насочиха вниманието си към други трагедии.
	Татко не беше много умел в кухнята и след месеци на сандвичи с фъстъчено масло и зърнена закуска аз помолих леля Луиз да ми покаже как се приготвят някои неща. Тя дойде една събота и ми показа основното. Накарах я да ми обясни в най-големи подробности как да кипна вода („Не махай капака, докато не заври!“), как да изпържа яйца („Котлонът не трябва да е силен за яйцата!“), как да изпържа бифтек („Обръщаш го, докато вече не се вижда розово“). Записах си всичко много внимателно, като я карах да ми обяснява всяка стъпка. Записах си и рецепти за палачинки („Обръщаш ги, когато се появят големи лунни кратери по тях“), спагети (тайната на Луиз беше щипка кафява захар в соса) и бисквити с шоколадови парченца („Именно мазнината ги прави меки и пухкави“). В края на деня Луиз беше изтощена, но аз имах много списъци с най-подробни инструкции, написани с детския ми почерк и залепени на хладилника.
	След месец на всички вече им се гадеше от палачинки и спагети — на братята ми обаче шоколадовите бисквити не им омръзнаха, а Луиз каза, че главата й ще гръмне, ако трябва да направи „това отново“. Започнах да питам жените от църквата дали мога да ги погледам как приготвят вечерята. Правех го всеки път, когато се нуждаех от нова рецепта. Жените бяха мили и търпеливи, обясняваха ми целия процес, описваха ми съставките и къде мога да ги намеря в магазина или в градината. Аз дори си рисувах картинки на консервени и картонени кутии, за да не забравя кое как изглежда. Направих си и зеленчукова таблица с цветни картинки на листата на зеленчуците (тоест моркови, репички, картофи), за да знам какво да извадя от градината. Първата година след смъртта на мама нямахме собствена градина, но Нети Йейтс ми позволяваше да нахлувам в нейната, когато си пожелая. Накрая ми помогна да засадя собствена малка зеленчукова градинка, която се разширяваше с всяка година. Когато бях в гимназията, вече имах доста голяма градина, която сама прекопавах, засаждах и обирах.
	Научих се и как да пера, как да разделям белите от тъмните дрехи, омазаните с масло работни панталони от останалите. Поддържах къщата, като си представях, че съм Снежанка, която се грижи за своите седем немарливи джуджета. Дори ходех с колелото до старата поща и вземах пощата всеки ден. Нямахме пощенски кутии пред къщите в Левън. Всичко се доставяше в пощата и всеки от града си имаше кутия и ключ. Татко ми оставяше писмата, които трябваше да се изпратят, а аз им слагах марки и ги отнасях до пощата. Когато станах на дванайсет, вече знаех как да се оправям с чекова книжка и татко ми отвори домакинска сметка. Оттогава аз купувах всичко необходимо за къщата и храната от моята сметка. Татко се грижеше за фермата, аз се грижех за къщата.
	Единственото, което не исках да правя, е да се грижа за кокошките. Мама винаги се грижеше за тях, хранеше ги, събираше яйцата и чистеше. Но аз се страхувах до смърт от кокошките. Веднъж мама ми каза, че когато съм била още съвсем малка, момчетата се разсеяли, докато трябвало да ме гледат. Аз съм тръгнала из двора и една особено проклета червена кокошка ме издебнала, а аз съм замръзнала от ужас, докато мама не ме открила. Тя каза, че не съм плакала, но когато ме вдигнала на ръце, съм била скована като дъска и после със седмици съм имала кошмари.
	Трудно е човек да се привърже към кокошки. Те са агресивни, свадливи и все гледат да те клъвнат. Първия път, когато събрах яйцата след смъртта на мама, бях почти хипервентилирала от ужас. Малко по малко побеждавах страха си и набрах кураж, започнах дори да се гордея с грижите си към тези неприятни създания. Измислих им имена и им говорех, все едно са мои непослушни деца. С всяка нова задача, която усвоявах, усещах, че поемам контрол, и станах много умела в следването на стъпките на мама.


>	2.
>	Маестра

	Харесваше ми да имам цел, харесваше ми да съм полезна и установих, че като се грижа за баща си и братята си, започвам да ги обичам още повече. А като ги обичах още повече, ми беше по-лесно да живея без мама. И преди това бях сериозно дете, което предпочиташе да си играе само, но смъртта на мама направи самотната ми натура още по-затворена. Колкото по-независима ставах, толкова по-трудно ми беше да се държа според годините си; не сядах в скута на татко и не исках да ме прегръщат и целуват. Не се тръшках, когато не ми обръщаха внимание. Сигурно съм се държала като много малък възрастен. Самотата изобщо не ми пречеше. Тя бе за предпочитане пред съчувствието, което хората постоянно ми натрапваха.
	Понякога, особено в годината след смъртта на мама, имаше моменти, когато скръбта вкъщи приличаше на тежък юрган, който покрива главата ти и ти пречи да дишаш. Тежестта на комбинираната ни мъка беше клаустрофобична, затова излизах със синьото си колело и въртях педалите с всички сили, докато не стигнех до малкото гробище в подножието на Закътания хълм, на около километър и половина от дома. Там сядах до гроба на мама и оставях тишината да разхлаби пелената от непролети сълзи, докато дишането ми не станеше по-лесно. Носех си книги и четях, облегната на надгробния й камък. Книгите ми бяха приятели и аз поглъщах всичко, което ми попадаше. Любимите ми персонажи се превръщаха в моите герои. Ан от „Грийн Гейбълс“ ми стана най-добра приятелка. Малката принцеса и Хайди — източници на сила и пример. Обожавах щастливите завършеци, когато децата като мен побеждаваха всички трудности. В тези истории винаги имаше трудности и това ми действаше някак успокояващо. Вдъхновявах се от саможертвата в „Лятото на маймуните“ и засадих червена папрат до гроба на мама за Дан и Ан, след като прочетох „Където расте червената папрат“.
	Именно в един такъв ден, докато четях сама на гробището, малко повече от година след смъртта на мама, един дълъг бял кадилак бавно се плъзна по черния път, който минаваше от западната страна на гробището. В Левън нямаше бели кадилаци; всъщност нямаше никакви кадилаци. Аз го гледах как се приближава, вдигайки прах и отвличайки вниманието ми от „Лъвът, вещицата и гардеробът“, която препрочитах за трети път. Той измърка покрай мен и пое по алеята, която водеше към вилите на Брокбанк на Закътания хълм. Може би се нанасяше ново семейство. Внезапно ми стана ужасно любопитно къде отива кадилакът. Реших, че ще мога да се скрия в храстите, за да не ме видят, когато се приближа. Алеята беше стръмна и кожата ме сърбеше от пот и прах, когато най-сетне се добрах с колелото до върха на хълма.
	На Закътания хълм бяха построени три красиви къщи, собственост на богатото семейство Брокбанк. Явно синовете Брокбанк, които се занимаваха със строителство, бяха решили, че този хълм е идеално място за лятна почивка, и бяха създали внушителен комплекс. Семейство Брокбанк и порасналите им деца идваха и отсядаха в различните къщи по различно време, но от няколко години те стояха празни. Бяха нарекли хълма Закътания, но явно бе твърде закътан, защото никой от тях не идваше задълго.
	Вратата на гаража на най-голямата къща бе широко отворена и белият кадилак бе прибран тържествено вътре. Не виждах нищо наоколо — нито кашони, нито микробуси с багаж, нито детски играчки, зарязани на алеята.
	Не посмях да почукам, а да надникна през прозорците на къща, в която има хора, бе твърде дръзко за моята предпазлива натура. Обърнах се да си тръгна, когато силен звук ме стресна така, че изпуснах колелото и ахнах от изненада. Със закъснение установих, че някой свири доста бурно на пиано. Не разпознах мелодията, но не беше красива. Беше бумтяща, интензивна и ми напомни на музика от страшен филм — страшен филм, в който малкото момиченце, което се промъква в чужд имот, е убито от откачения собственик. Бях сериозно изплашена. Грабнах колелото, но установих, че веригата е паднала. Клекнах и трескаво се заопитвах да навра мазната от машинно масло верига обратно в улея. Беше ми се случвало и преди и знаех как да я оправя.
	Докато се мъчех, слушах нервно мощната музика, която се изливаше от къщата. Внезапно тя се промени и се превърна в нещо също толкова мощно, но наситено с радост във всяка нота. Музиката се изля в сърцето ми и в очите ми избиха сълзи, които потекоха по бузите. Аз ги избърсах, изумена, и оставих мазна следа по лицето си.
	Никога не бях плакала на музика. А и това не бяха сълзи от тъга. Музиката, която чувах, ме караше да се чувствам така, както понякога се чувствах в църквата, когато пеех химни за Бог или Исус. Но го правеше без думи. Аз обичах думите. Изненадах се, че музиката може да ми говори без думи. Слушах толкова дълго, колкото посмях, и щом мелодията наближи извисения си финал, се качих на колелото и потеглих, като въртях в ритъма на мелодията, която сега изпълваше главата ми.

	* * *

	— Той е пенсиониран лекар, дошъл със съпругата си — каза ми татко на вечеря същия ден, след като му разказах историята за белия кадилак. — Казва се Гримуолд или нещо такова.
	— Грималди — поправи го Джейкъб с пълна с картофено пюре уста. — Рейчъл и майка й им помогнаха да почистят къщата, преди да се нанесат.
	Рейчъл беше гаджето на Джейкъб. А майка й беше председател на женската организация в нашата малка църква и това я правеше много заета жена. И й осигуряваше възможността да се осведомява от първа ръка за всичко в града, макар че не беше от хората, които биха злоупотребили с положението си.
	— Рейчъл каза, че жената на доктора настояла да им плати — продължи Джейкъб. — Направо се ядосала, когато отказали. Майката на Рейчъл все повтаряла, че се радвали да помогнат и да услужат. Жената на доктора накрая се предала, но казала, че ако Рейчъл иска, може да й плаща за почистване веднъж седмично.
	Джейкъб се облегна назад и се оригна доволно.
	— А защо идват в Левън? — попитах аз. — Да нямат роднини тук?
	Левън беше доста далече от Сейнт Джордж, който се намираше на три часа път на юг. Обикновено пенсионерите се местеха там, за да се приличат на слънце и да се наслаждават на меката зима.
	— Рейчъл каза, че старецът пише книга и иска спокойствие — рече делово Джейкъб. — Жена му обяснила, че са стари приятели на Брокбанк и Левън им се сторил подходящо място.
	Спомних си за силната страстна музика. Тогава определено не беше мирно и спокойно. Реших да накарам Рейчъл да ме вземе с нея, когато отиде да чисти. И ето как се запознах със Соня Грималди.

	* * *

	Рейчъл беше дребничка красива червенокоска, много добродушна и работлива. Винаги вършеше нещо. За нея всичко беше интересно и сигурно никога нямаше да качи и грам, защото работеше така бързо, както говореше, и като че ли не се изморяваше. Обичах я, но когато прекарвах твърде много време в нейно присъствие, започвах да копнея да седна и да почета. Тя идеално допълваше моя спокоен, бавно говорещ най-голям брат и бях благодарна, че някой ден вероятно щеше да стане Дженсън и щях да си имам сестра.
	Тази събота тя с радост се съгласи да ме заведе у семейство Грималди и аз нямах търпение да чуя пак музиката, с надеждата, че онзи, който бе свирил, ще го направи отново. Грималди обаче ги нямаше, когато пристигнахме, макар че Рейчъл не изглеждаше притеснена от това и веднага започна работа. Опитах се да й помогна да чисти, но тя ме пропъди добродушно, като каза, че не иска да си дели надницата. Аз се промъкнах през кухнята и влязох в стаята, където предполагах, че е пианото. То беше огромно, черно, лъскаво, с вдигнат капак, а абаносовата пейка бе дълга и гладка. Отчаяно исках да седна и да прокарам ръце по клавишите. И го направих. Плъзнах се на пейката и сложих леко ръце върху блестящите бели клавиши. Натиснах всеки от тях много, много леко, като се наслаждавах на чистите тонове.
	— Свириш ли? — попита глас зад мен.
	Сърцето ми подскочи в гърдите и после падна в петите, докато стоях като замръзнала с ръце върху клавишите.
	— Докосваш клавишите с благоговение и си помислих, че сигурно свириш — продължи гласът.
	Сърцето ми се върна на мястото си и забумтя лудо, за да ме уведоми, че още съм жива. Станах и се обърнах виновно. Една подобна на птичка жена, не много по-висока от мен, стоеше зад пейката. Сребърната й коса бе фризирана на кок, като на Джейн Сиймур в „Някъде във времето“. Имаше очила с черни рогови рамки и много дълъг нос. Беше облечена в лилав костюм с панталон и носеше лилави бижута, за които по-късно разбрах, че се наричат гранати — по ушите, ръцете и шията.
	— Аз съм Джоузи — заекнах. — Джоузи Дженсън. Дойдох с Рейчъл. Не свиря… но ми се ще да можех.
	Тя мина покрай мен и се настани царствено на черната пейка, която бях освободила.
	— Кой е любимият ти композитор?
	Когато вдигна лице към мен, очилата се смъкнаха по носа й и тя ме погледна над рамките.
	— Не знам никакви композитори — признах смутено. — Познавам само музиката, която съм чувала в църквата и по радиото. Много обичам да слушам как свирят химни на органа. — Мислите за Джейн Сиймур бяха отключили спомен. — Но има и една мелодия от един филм. Той беше любимият на мама и тя винаги плачеше на него. Филмът се казва „Някъде във времето“. Знаете ли го? — И когато тя не отговори, продължих: — Там постоянно вървеше една много хубава мелодия.
	— О, да — въздъхна тя. — Тя е от Рахманинов. Тази, нали?
	Започна да свири романтичната мелодия, която помнех.
	Аз седнах на един стол наблизо и се заслушах в затрогващата музика. Сърцето ми щеше да се пръсне, сълзите отново рукнаха от очите ми.
	Тя се обърна към мен, когато приключи, но сигурно видя нещо в изражението ми и разбра колко ме е трогнала музиката.
	— На колко си години, дете? — попита ме тихо.
	— На първи септември ще стана на десет, във вторник — отговорих срамежливо.
	Знаех, че изглеждам по-голяма, и винаги ми беше неловко да признавам възрастта си.
	— Как те кара да се чувстваш тази музика?
	— Жива — отвърнах веднага, без да се замисля, после се изчервих леко.
	Тя изглеждаше странно доволна от отговора ми.
	— А искаш ли да се научиш да свириш?
	— О, много бих искала! — възкликнах бурно. — Ще трябва да попитам татко, но съм сигурна, че ще ми позволи! — Една мисъл помрачи щастието ми. — Но колко ще струва?
	— Ще струва само удоволствието от компанията ти и тържествено обещание да се упражняваш много усилено. — Тя разклати строго пръст към мен. — Дете, което не се упражнява, не напредва с уроците.
	— Ще се упражнявам по-усилено от всеки друг! — обещах искрено.
	— Училището започна ли?
	— Да, госпожо. Започна миналата седмица.
	— Тогава ще се видим в понеделник след училище, Джоузи.
	Тя протегна костеливите си ръце и потупа леко моите, за да сключим сделката. Това беше най-хубавият подарък за рожден ден, който някога съм получавала.
	Соня Грималди бе преподавател по музика от трийсет години. Беше срещнала съпруга си Лео, или Док, по-късно в живота си. Док имаше син от предишен брак, но те двамата нямаха свои деца. В Левън ги довела поредица от странни събития и съвпадения. Док познавал стария господин Брокбанк още от студентските години и бил лекар на семейството, откакто завършил медицинския университет. Соня и Док бяха на седемдесет години, но още амбициозни и енергични. Док винаги бил искал да пише, но докато практикувал медицина, така и не намерил време. Соня също искала да започне да композира по малко, а Закътаният хълм им се сторил идеално убежище за един писател.
	Аз преглеждах няколко седмици рекламите в „Пени Пинчър“, докато не открих обява за пиано. Оказа се старо и грозно, но имаше наситен, красив звук. Дадох всичките пари, които бях спестила от продажбата на яйцата от моите кокошки на седмичния фермерски пазар, и го платих в брой. Татко помърмори малко, когато ни поискаха седемдесет и пет долара, за да дойде акордьор чак в Левън, но ги плати и ми каза, че ще е най-добре наистина да се упражнявам усилено.
	Упражненията не бяха никакъв проблем за мен. Не можех да се откъсна от клавишите. Соня беше неконвенционална учителка, а аз бях талантлива ученичка. Вместо веднъж седмично, както повечето й ученици, аз ходех на урок всеки следобед. Прелитах през основата, бързо схващах музикалните концепции и теорията, като минах всички начални школи и мелодии само за месец. Известно време дори спрях да чета, тъй като ме интересуваше само музиката. Упражнявах се всеки свободен миг. За щастие, през повечето време татко и братята ми бяха навън и рядко пречех на някого с моята мания. Соня каза, че не съм точно дете чудо, но нещо подобно. Имах огромна страст и любов към музиката и бързо възприемах всичко.
	Научих, че музиката, която така ме беше изплашила в деня, когато проследих белия кадилак до дома им, е от Вагнер. Тя го произнасяше Вах-гнер. Не си падах особено по него, но Соня каза, че карал кръвта й да кипи и чрез него изразявала вътрешния си дивак. Тя ми се усмихна при тези думи и аз също се усмихнах. Не мислех, че у Соня има нещо диво, но тя каза, че у всички нас има по малко от звяра.
	Ако Вагнер събуждаше звяра, то Бетовен изразяваше красотата. Деветата му симфония се превърна в животворна сила за мен. Карах Соня да я свири всеки ден в края на урока и всеки ден си тръгвах изпълнена с надежда, а звярът бе прогонен.

	* * *

	Десетгодишните момиченца без майки не би трябвало да понасят бремето на ранния пубертет, но той дойде и цикълът ми започна малко след като се запознах със Соня Грималди. Реших, че съм поразена от някаква ужасна болест, когато открих кръв по бельото си. Бях ужасена и излях страха си от скорошната си смърт пред Соня. Тя тъкмо свиреше „Лунната соната“ на Бетовен и красотата и меланхолията на музиката ме бяха потопили в самосъжаление.
	— Мисля, че умирам, госпожо Грималди — проплаках аз.
	Тя ме взе при себе си и ме накара да й разкажа всичко. Когато осъзна какво всъщност става с мен, въздъхна и ме отдръпна от себе си с блеснали от сълзи очи.
	— Джоузи! Това не е смърт! Това е прераждане! — възкликна тя драматично.
	Взирах се в нея, смръщена от объркване.
	— Не е никак изненадващо. Ти се развиваш преждевременно във всяко отношение. Явно си заслужила този преход към зрелостта много по-рано от повечето момичета. Джоузи, женствеността е невероятен дар! Той е дар от Бога. Женствеността е невероятно могъща и на теб е дарена с години по-рано от връстниците ти. Това означава, че си много специална в Неговите очи. Трябва да го отпразнуваме!
	Тя плесна с ръце и стана с шумолене на дългото червено кимоно.
	Така и направихме. Запалихме свещи и пихме газиран сайдер от кристални чаши. Тя ми прочете много изразително историята за царица Естер, която разказваше как нейната красота, грация и смелост спасили народа й. Как властта й повлияла на другите нации. Прочете ми историята на Дева Мария от Новия завет, момиче, което било само с няколко години по-голямо от мен, а станало майка на Спасителя на света.
	След няколко дни със Соня отидохме с колата до града и тя ми купи ново бельо и сутиени в красиви пастелни цветове, с подходящи потничета, които да нося, докато сутиените не станат абсолютно наложителни. Направихме си маникюр и тя ми купи достатъчно дамски превръзки, за да заредя чекмеджето си в банята за няколко години напред. В този ден усещах присъствието на майка си и знаех, че тя е изпратила Соня Грималди в живота ми. Все пак нали на нейния гроб седях, когато видях белия кадилак? След това бях много по-сигурна, че Бог ме обича, и вече не проклинах преждевременното си навлизане в зрелостта.

	* * *

	Един следобед в началото на пролетта пристигнах за урока си и видях, че Соня лежи на дивана с книга на гърдите и затворени очи.
	— Соня? — прошепнах. Не исках да я будя, но и не исках да си тръгна, в случай че има нужда от нещо. Бях и малко изплашена. Тя изглеждаше много дребна и изморена и ми заприлича на мама, преди да умре, отслабнала и бледа. — Соня? — Гласът ми потрепери и аз докоснах ръката й.
	Тя отвори сънливо очи, те бяха кафяви и огромни под дебелите като дъно на бутилки от кока-кола стъкла с рогови рамки.
	— О, Джоузи! Стана ли вече време? Опитвах се да чета, но напоследък очите ми много се изморяват. Опасявам се, че ще трябва да се откажа от книгите.
	Тя изрече последното изречение малко печално. Соня в никакъв случай не беше тъжен човек и аз се вгледах в книгата, която четеше.
	— „Брулени хълмове“ — прочетох на глас. — Искаш ли аз да ти почета, докато ти отпочинат очите? Много хубаво чета.
	Соня се усмихна на сериозната декларация за способностите ми и ми подаде книгата.
	— Е, добре тогава, почети ми малко, а после ще се упражняваме.
	Мразех „Брулени хълмове“. Всеки ден, когато отивах на урок, четях на Соня половин час, преди да започнем. След една седмица на „Брулени хълмове“ захвърлих омразната книга с отвращение. Макар и още малка, аз бях чувствителна и схватлива и тъй като Соня ми обясняваше различните думи и изрази, разбирах по-голямата част от това, което четях, и успявах да следя историята.
	— Тези хора са ужасни! Мразя ги! Не мога да чета това повече!
	Сама се изненадах, когато избухнах в сълзи, и започнах да преглъщам отчаяно, за да се овладея.
	— Такива са, нали? — съгласи се тихо Соня. — Твърде много грозота за една нежна душа. Може би някой ден ще я прочетеш с други очи… или пък не. Добре, спираме с Хийтклиф. Хайде на пианото, дете! — каза тя енергично и аз я последвах послушно, като търках очи и чувствах облекчение, че няма да прекарам повече време в бродене из мочурищата с призраци.
	На следващия ден ме чакаше нова книга. Забелязах, че и тази авторка се казва Бронте, и потрепнах вътрешно. Но Джейн Еър изобщо не приличаше на Катрин Ърншоу Линтън. Обожавах „Джейн Еър“ и помолих Соня да ми позволи да я взема у дома, за да я чета между уроците. Тя се съгласи любезно, но ме накара да обещая да записвам всяка непозната дума и да проверявам значението й, за да мога да схвана наистина книгата. Когато разбра, че нямам речник у дома, ми даде речника на Ноа Уебстър от 1828 година. Каза, че това била втората по важност книга в английския език, след Библията.
	Спазих обещанието си и четях до късно през нощта, като записвах непознатите думи с молив на стената над леглото ми. На следващия ден отварях дебелия речник и търсех записаните през нощта думи. С всяка книга моята Стена на думите нарастваше, както и гладът ми за още думи. Един ден, много месеци по-късно, татко се качи на тавана, който ми служеше за спалня — и където рядко имаше причина да ходи, — за да търси нещо. Аз бях долу и приготвях нова рецепта в кухнята. Изпуснах купата, когато той изрева името ми.
	Хукнах натам, защото се страхувах, че се е случило някакво нещастие, а го заварих да се взира разгневен в стената ми.
	— Джоузи Джо Дженсън! Какво е това, за бога? — Посочи към стената зад леглото ми, която вече беше отчасти покрита с думи.
	— Това е моята Стена на думите, татко — отвърнах смутено. Когато той ме погледна ядосано, аз скръстих ръце пред гърдите си и реших, че ще е по-добре да му обясня: — Ами нощем, когато чета, не искам да спирам и да търся непознатите думи, затова ги записвам на стената и ги проверявам на сутринта. Много е образователно! — казах ведро, като му се усмихвах с надежда.
	Татко поклати глава, но видях, че на устните му потрепва усмивка. Той отиде до стената и започна да чете някои от думите.
	— „Култивирам“? — попита той. — Тази и аз не я знам.
	— Означава да обработваш и облагородяваш. Аз се облагородявам с моята Стена на думите — казах дръзко.
	Татко се засмя с глас.
	— Така ли, така ли? — Поклати глава и ме погледна с обич, вече без никакъв гняв. — Добре, Джоузи Джо. Можеш да запазиш стената си. Но се ограничи само с тази, чу ли? Не искам да издраскаш с думи цялата кухня, когато тук не остане място.
	— Може би просто трябва да започна да ги пиша по-ситно — казах аз, внезапно загрижена за ограниченията в пространството.
	Чух татко да се смее, докато слизаше по тесните стълби.


>	3.
>	Увертюра

	Соня бе улеснила трудния преход към зрелостта, но аз все още трябваше да понасям погледите, които моето променящо се тяло привличаше. Когато започнах седми клас, бях вече напълно развита. Макар че бях слаба и по-висока от средното, имах гърди и извивки, а момчетата на моята възраст още подмокряха леглата. Тара мислеше, че съм най-голямата късметлийка, и ме тормозеше с лични въпроси, дори веднъж ме попита дали може да си сложи сутиена ми „само за да види какво е да се чувстваш като жена“.
	Тъй като бях единственото момиче в семейството, нямах голям избор от дрехи. Носех старите тениски на братята си и стари гащеризони, защото това имахме. Татко не се сещаше да купи нещо различно и аз също не смятах за важно да го моля. Още първата година бельото, което Соня ми купи, ми стана малко и ако леля Луиз не се беше погрижила да имам солиден сутиен, не знам какво щях да правя. Момчешките дрехи почти успяваха да прикрият фигурата ми, но ходех с прегърбени рамене, за да скрия ръста и гърдите си, и постоянно се срамувах и се чувствах неудобно.
	Соня все настояваше да си проверя зрението, защото завирах нос в партитурите и си развалях позата. Трябваха ми очила за четене и за свирене на пиано и тъй като носът ми бе постоянно забит в някоя книга, аз ги носех почти винаги. Използвах сложни думи и се изказвах дълбокомислено и мисля, че връстниците ми ме смятаха за изключително странна, ако изобщо ми обръщаха внимание.
	Седми клас беше вече в прогимназията и аз с радост оставих основното училище зад гърба си с надеждата, че ще ми е по-лесно да се смеся с по-големите деца. Но прогимназията се оказа просто друг вид мъчение. Там се учеше от седми до девети клас, а в гимназията — от десети до дванайсети, и всички пътувахме с един и същ автобус до Нефи. Мразех пътуването с автобуса. Джони вече завършваше, когато постъпих в седми клас. През повечето дни ходеше на училище с нашия стар фермерски пикап, защото играеше в няколко отбора и оставаше за тренировки. Понякога ме вземаше, но по-често не, тъй като возеше приятелите си и нямаше място за малката му сестра. Автобусът беше шумен и бавен, пълен до пръсване с хлапета. Мразех да ме бутат с лакти, мразех сбиванията и най-много мразех търсенето на място.
	Спирката до нашата къща беше почти последна в маршрута на автобуса и всеки ден се ужасявах как ще мина по пътеката на пълния автобус, за да си намеря място. Привличах нежелано внимание на момчетата в гимназията, подхилвания от по-малките и объркваща неприязън от повечето момичета. Тара, вярна братовчедка и приятелка, обикновено се опитваше да ми запази място, но аз предпочитах да не сядам до нея. На тринайсет, тя беше висока колкото деветгодишна и бяхме толкова различни, че смущението ми ставаше още по-голямо. И беше не само дребна, но и много шумна. Аз предпочитах да се свия тихо, а тя обичаше да привлича вниманието.
	В единайсети клас имаше едно момче, на име Джоби Дженкинс, който понякога се мотаеше с брат ми Джони. Той обичаше да е клоунът на класа и си мислеше, че е най-забавното хлапе на света. Не го харесвах особено. Шегите му обикновено бяха зли и винаги за сметка на някой по-слаб от него. По-малките деца в автобуса бяха неговите мишени. Татко го смяташе за остроумен, но всъщност беше един противен хулиган. Но най-вече не го понасях, защото все се взираше в гърдите ми. Джони като че ли не забелязваше това, както винаги, и смяташе Джоби за ужасно смешен и забавен. Тъй като Джоби не спортуваше, винаги се качваше в автобуса и правеше глупостите си в задната част, като стъжняваше живота на много хлапета.
	Една сутрин, в началото на есента, се качих в автобуса, притеснена и отчаяна да си намеря място, както винаги. Тара ми махаше и ми сочеше развълнувано етикетите с имена на всяка седалка. Господин Уокър, шофьорът, беше направил разпределение. Изпитах огромно облекчение и започнах да търся името си. Табелките означаваха, че вече няма да се налага да търся свободно място, и бях нелепо благодарна, докато се оглеждах за името си. Забелязах, че повечето от по-малките деца са настанени с по-големи, което правеше разположението по трима на седалка по-удобно. Когато наближих дъното на автобуса, по лицето ми плъзна червенина, защото чух един твърде познат глас:
	— Джоузи Дженсън! Ела при татко! — извика напевно Джоби Дженкинс. Всички около него избухнаха в смях. — Ей, можем да си поиграем на каубои и индианци! Не се тревожи, Джоз. Няма да позволя на Сами да те направи своя изгора.
	Бях намерила мястото с моето име. То беше на седалката до пътеката, точно срещу мястото на Джоби. Той беше протегнал крака на пътеката и кокалестите му колене и големи стъпала с развързани маратонки „Рийбок“ не позволяваха на никого да премине без конфронтация. Потупа по зелената пластмасова седалка срещу него. От другата му страна, до прозореца, седеше Самюъл Йейтс.
	Самюъл Йейтс беше внук на Дон и Нети Йейтс, които живееха на нашата улица. Синът им Майкъл бе служил в мормонска мисия в резервата на индианците навахо преди повече от двайсет години. След тази мисия се беше върнал пак в Аризона да си търси работа. Беше се оженил за индианка навахо и Самюъл бе техен син. След няколко години Майкъл загинал при падане от кон. Не помня подробностите. Случило се е, когато съм била малка, но в градчета като нашето всичко се знае.
	Бях чувала за Самюъл, когато няколко жени, включително Нети Йейтс, се бяха събрали в нашата кухня, за да правят зимнина. Всяка година след смъртта на мама съседките ни носеха плодове и зеленчуци от градините си и цял ден затваряха буркани и пълнеха килера ни с консерви. Онзи ден през август кухнята беше неприятно топла и миришеше на варени домати. Аз слушах жените, макар че ми беше писнало от затваряне на буркани, но от благодарност не смеех да изляза. Усетих, че се вслушвам в разговора им просто от скука. Нети Йейтс споделяше тревогите си с една от другите жени:
	— Майка му просто не може да се оправи с него. Омъжи се отново, нали знаеш. Май Самюъл не се разбира много добре с втория си баща и с доведените му деца. Според мен е замесен и алкохол. Онзи пие прекалено много. Самюъл се забърка в няколко сбивания тази година и беше изключен от училището в резервата. Много е гневен и аз малко се тревожа, че ще идва да живее тук. — Нети Йейтс спря да си поеме дъх и продължи: — Просто се надявам хората да са добри с него. Майкъл би искал така. Аз щях да го взема след неговата смърт, но майка му не искаше и да чуе. Казахме й да вземе Самюъл и да заживеят при нас, но тя се върна в резервата при майка си. Не че я обвинявам. Там й е познато, а това носи утеха, особено когато си загубил любим човек.
	— Почти не сме виждали момчето през последните години — продължи тя. — Дон няма търпение Самюъл да му помага с овцете. Навахите много разбират от овце, нали знаеш. Момчето помага на баба си за овцете още от шестгодишен. Така или иначе, ще ходи на училище тук последната година и да се надяваме, че ще се дипломира. После вече ще е достатъчно голям, за да реши какво иска да прави. — Нети приключи с въздишка, като продължаваше да реже с несекващ ритъм зрелите домати в купата.
	Самюъл ме погледна, докато се опитвах да се промъкна покрай Джоби към мястото си. Тъмните очи и широката му уста не се усмихваха, веждите бяха сключени като рязка линия върху светлокафявата му кожа. Лъскавата му черна коса се спускаше до раменете. Никога не бях разменяла и две думи със Самюъл Йейтс. Всъщност никога не го бях чувала да говори. Лицето му изразяваше враждебност, широката уста се изви надолу, когато извърна поглед. Аз се проврях покрай Джоби, опитвайки се да не се докосвам до него, за да седна. Той се наведе в последния миг и ме издърпа в скута си.
	— Джоузи! — възкликна с подигравателна изненада. — Нямах предвид _наистина_ да дойдеш при татко!
	Всички се засмяха, когато той се престори, че ме отблъсква, а всъщност направи така, че да не мога да се измъкна от дългите му ръце и големите крака.
	Усетих как сълзите избиват в очите ми, когато той продължи да ме гъделичка и да ме размята насам-натам. Някой отпред сигурно забеляза ужасеното ми изражение, защото един глас извика:
	— О, Джоби! Тя ще се разплаче!
	Той извика и ме погледна.
	— Не плачи, Джоузи! Аз само се майтапя с теб. Ето, ще ти дам една целувка. — И залепи комично устни на бузата ми.
	— Престани, Джоби! — извиках и го избутах с лакът, за да се измъкна от гадната му прегръдка.
	Внезапно той ме блъсна към Самюъл. Главата ми се удари в прозореца, а раницата ми се плъзна надолу и прикова ръцете ми зад гърба. Стоварих се по лице в скута на Самюъл и изписках, когато той ме дръпна рязко, за да ме изправи. Децата около нас ревяха от смях.
	Внезапно дясната ръка на Самюъл се стрелна, избута Джоби от седалката и той се стовари със силен тътен на пътеката. От изненадата въздухът напусна гърдите му със стреснат стон. Преди да се усетя какво става, Самюъл ме избута и ме сложи на седалката до пътеката. Изправи се бавно и се наведе над стъписания Джоби. Смехът в автобуса беше затихнал до нервно хихикане, после настъпи тишина. Хлапетата около нас ни зяпаха с отворени уста и ококорени очи. Лицето ми пулсираше от унижението. Призля ми и усетих, че съм сдържала дъха си. Самюъл се взираше в Джоби, ръцете му стискаха седалките от двете страни на пътеката. Джоби го гледаше с ококорени очи. Устата му се движеше, но не излизаха думи, сякаш не беше измислил какво да каже.
	— Не плачи, Джоби! Аз просто се майтапя с теб — каза Самюъл с дълбок и мек глас и напълно безизразно лице.
	Хлапетата, които се бяха смели, се засмяха отново.
	Автобусът тъкмо беше стигнал до последната спирка, когато суматохата отзад привлече вниманието на шофьора. Самюъл не беше обръщал внимание на никого, откакто започна училище преди два месеца. Почти не говореше, но беше достатъчно висок и страховит, за да не смее никой да го закача. Всички, включително и Джоби, се взираха смаяни в него.
	— Няма да се биете в моя автобус, момчета! — изкрещя господин Уокър, когато паркира автобуса, дръпна ръчната спирачка и разкопча предпазния си колан.
	Хукна по пътеката към Самюъл. Без да му обърне никакво внимание, Самюъл бавно се наведе, протегна ръка и издърпа Джоби на крака. После, сякаш разполагаше с цялото време на света, се обърна и погледна надолу към горкия господин Уокър. Протегна се и отлепи етикета с името на Джоби от мястото, на което сега седях. Аз потрепнах и сведох глава, когато всички ме погледнаха.
	— Джоби се нуждае от ново място — каза тихо Самюъл.
	Притисна смачкания етикет към челото на Джоби, като продължаваше да се взира най-спокойно в шофьора.
	Господин Уокър изглеждаше объркан, Джоби също — като никога бе останал без думи.
	— Не може ли да седи там? — попита господин Уокър, сочейки мястото, на което седях аз. Забелязах, че и той е снижил глас, сякаш по примера на Самюъл.
	— Някъде другаде — отвърна бавно Самюъл.
	Вгледа се за миг в лицето на господин Уокър, после се отмести от пътеката, настани се до мен и се обърна към прозореца. Не каза нищо повече.
	Господин Уокър кротко отлепи етикета с името ми от седалката от другата страна на пътеката, сложи го на тази до Самюъл и насочи Джоби да седне на първоначално предвиденото за мен място. Той отлепи етикета от челото си, залепи го на косата на едно хлапе и се разхили гръмогласно. После плесна друго дете по тила, в опит да замаже неловката ситуация. Ако не бях видяла всичко с очите си, нямаше да повярвам, че Джоби е бил повален на земята и не е отговорил с юмрук или някакви гадни думи. Каза единствено: „По дяволите! Май Сами не ме харесва!“. Хлапетата около него се закикотиха нервно и Джоби пак погледна крадешком към Самюъл. Той пък се взираше над главата ми през прозореца и не отговори, сякаш дори не го забелязваше.

	* * *

	Зимата дойде рано и до края на октомври левънци вече бяха опаковали децата си с ботуши, шапки и дебели палта, които ги правеха тромави. Аз навърших тринайсет години на първи септември и в очакване на настъпващия студен сезон, леля Луиз ми купи ново палто в яркосиньо-лилаво. Това беше най-красивата дреха, която бях имала. Когато тя го донесе, татко й каза, че нямаме нужда от милостиня, и леля Луиз, по-малката сестра на мама, добре му се накара. От две години не бях получавала ново палто. Минала зима носех старото джинсово яке на Джони и няколко памучни блузи и тази година тя нямаше да позволи повече това. Татко като че ли се стъписа от обвиненията й и ме погледна, сякаш ме виждаше за първи път. Аз само го потупах по ръката и казах: „Харесваше ми якето на Джони, тате. Затова го носех“. Напоследък забелязвах, че татко ме гледа със странна тъга. Веднъж го попитах защо изглежда толкова тъжен, а той се усмихна леко и само поклати глава.
	— Не съм тъжен, Джоузи Джо. Просто си мисля колко бързо си пораснала. Отдавна вече не си малко момиченце. От много отдавна.
	Той ме потупа по гърба и бързо излезе през задната врата, като тръгна към ограждението на конете и пасищата.
	Онази понеделнишка сутрин беше паднал нов „неделен сняг“. Неделният сняг е сняг, навалял през неделя, по който още никой не е минавал или играл. Бялата пелена беше красива, когато тръгнах през нея със старите си обувки. Самюъл Йейтс вече беше на автобусната спирка и се качи преди мен. Тръгна право към нашата седалка и се плъзна до прозореца. Не носеше шапка върху лъскавата си коса, а ватираното му яке бе обшито с пухкава овча кожа. Беше обут с мокасини. Зачудих се дали не му е студено с тях, но те изглеждаха относително сухи, много по-сухи от моите обувки, затова не се притесних особено за него.
	Самюъл не ми обръщаше никакво внимание — и на мен, и на останалите — от деня, в който събори Джоби на пътеката. На нашата седалка не беше определен трети човек. Господин Уокър вероятно бе станал малко предпазлив и бе решил да остави нещата така. Та през последната седмица аз пътувах до училище и обратно седнала до Самюъл, без да си кажем и дума. По принцип мълчанието не ми пречеше, затова обикновено четях. Бях започнала да чета всички книги на Джейн Остин и сега бях захванала „Доводите на разума“.
	Тъкмо бях погълната от страданията на Ан, когато Самюъл заговори:
	— Много четеш.
	Прозвуча малко като обвинение, думите бяха накъсани и тихи.
	— Да.
	Не знаех какво точно да кажа, освен да се съглася.
	— Защо?
	— Обичам книгите. Ти не четеш ли?
	— Мога да чета! — Тихият му глас стана гневен и очите му проблеснаха. — Мислиш, че щом съм навахо, съм глупав, така ли?
	Започнах да заеквам, бузите ми пламнаха заради начина, по който бе разбрал думите ми.
	— Нямах това предвид! Не мисля така! Просто попитах дали _обичаш_ да четеш.
	Когато той не отговори и продължи да гледа през прозореца, аз се опитах отново да се върна към книгата си. Но мислите ми се блъскаха диво в главата ми и само се взирах невиждащо в страницата. Чувствах се ужасно, че съм засегнала човека, който ми се беше притекъл на помощ. Опитах отново.
	— Съжалявам, Самюъл — казах смутено. — Не исках да те засегна.
	Той изсумтя и ме погледна, извил вежда.
	— Аз не съм малко момиченце. Не можеш да ме _засегнеш_. — Гласът му беше леко подигравателен. Той взе книгата от ръцете ми и започна да чете на глас: — _Не мога повече да ви слушам и да си мълча. Трябва да ви кажа много неща и го правя по единствения начин, който е възможен в момента. Думите ви се забиват дълбоко в душата ми и в един и същи миг аз се чувствам полумъртъв и полуокрилен. Кажете ми, че не е прекалено късно и че онези скъпи чувства не са се стопили безвъзвратно!*_
	[* Джейн Остин, „Доводите на разума“, превод Анна Елчинова. — Б.пр.]
	Той искаше да ми докаже, че може да чете, но рязко спря, смутен от дълбоко романтичното писмо на капитан Уентуърт до Ан.
	И двамата седяхме неподвижно и се взирахме в книгата. Аз не се сдържах. Разсмях се.
	— На колко си години? — попита той, извил леко вежди.
	— На тринайсет — отвърнах отбранително.
	Винаги реагирах така, когато станеше дума за възрастта ми. Не се чувствах на тринайсет, не изглеждах на тринайсет и мразех да _съм_ на тринайсет.
	Той отвори широко очи от изненада.
	— Тринайсет? — Не прозвуча като въпрос, а по-скоро като възклицание. — Значи си в кой, в седми клас?
	Каза го със същия равен, но все още изпълнен с недоверие глас.
	Аз бутнах очилата по носа си и въздъхнах.
	— Точно така.
	Взех книгата от ръцете му и се приготвих да потъна в нея.
	— Тази книга не е ли малко… неподходяща за седмокласници? — попита той. Издърпа я отново от ръцете ми и продължи да чете, този път наум. — Дори не разбирам повечето думи. Сякаш е на друг език.
	— Затова я чета с речник, макар че не го нося в училище. Много е тежък. — Погледнах смутено към книгата. — Донякъде наистина е друг език. Моята учителка, госпожа Грималди, казва, че езикът ни се разпада.
	Самюъл само ме погледна с недоумение.
	— Сигурно обаче не е толкова различен, колкото езикът навахо от английския — продължих аз, опитвах се да поддържам разговора.
	Бях изненадана, че изобщо говори с мен, особено след като разбра, че съм едва в седми клас.
	— Да, навахо е много различен.
	Нещо потрепна в очите му и той се извърна от мен. Пак се загледа през прозореца, прекратявайки разговора ни.

	* * *

	Самюъл ми проговори отново след няколко пътувания с автобуса. Бях смутена от последния ни разговор и не исках да опитвам пак.
	— Аз мразя да чета.
	Тонът му беше предизвикателен и той ме гледаше дръзко.
	Както винаги, аз четях, бях сложила книгата на свитите си колене. Погледнах го и се зачудих какво очаква да кажа.
	— Добре…?
	Извади книга от раницата си и я хвърли върху „Гордост и предразсъдъци“, която бе отворена в скута ми. Неговата книга беше „Брулени хълмове“. Едва не изстенах от съчувствие. Дори не се бях опитала да я дочета, след като Соня ме освободи от нея. Нямах желание да прекарвам повече време с тази книга. Покрай училището, уроците по пиано, упражненията и всички домакински задачи, които произтичаха от живота с двама мъже — Джаред и Джейкъб вече почти не се задържаха у дома, — успявах да чета предимно в автобуса и преди лягане, когато прилежно проверявах всичките непознати думи. Все още четях по две книги на месец, но не прелитах през тях както през лятото. „Брулени хълмове“ НЕ ми беше в списъка — и, да, наистина имах списък.
	— Чела съм части от тази книга — казах предпазливо, не разбирах защо я хвърли така в скута ми.
	— Сигурен бях, че така ще кажеш — рече той лукаво. — Тя е също толкова объркваща като онази, която четеше онзи ден.
	— Защо я четеш тогава? — попитах.
	Сигурно я четеше, иначе защо ще я носи.
	Той не отговори няколко секунди и аз зачаках, питах се дали няма да вземе книгата и да я прибере отново.
	— Не съм добре по литература. Госпожица Уитмър ми каза, че ако прочета тази книга и напиша доклад за нея, ще ме пусне да мина. Затова се опитвам да я прочета. Трябва да го направя и да оставя доклада на бюрото й до две седмици.
	По прегънатото крайче на една страница разбрах, че наистина го е загазил.
	Госпожица Уитмър беше много упорита стара учителка, която преподаваше в гимназията от двайсет и пет години. Имаше си репутация, понякога идваше с мотор „Харлей-Дейвидсън“ на училище и носеше военни ботуши. Беше много страховита, разбираше си от работата и не търпеше глупости. По-големите ми братя я харесваха, но все се оплакваха, че много ги товари. Джони едва успя да мине при нея.
	— Защо тази книга? Тя каза ли ти?
	— Каза, че обикновено не дава втори шанс. Аз отвърнах, че съм готов на всичко. И тя ми даде тази книга и каза: „Ако успееш да я прочетеш, ще разбера, че наистина много го искаш“. И ето ме сега. Вече знам защо ми го каза с такава физиономия — добави печално Самюъл.
	— И защо ти пука? — попитах внезапно.
	Самюъл ме погледна лошо.
	— Ами искам да се дипломирам — процеди през зъби. — Обещах на баба, че ще се дипломирам — добави неохотно. — През май отивам в Морската пехота и ми трябва диплома. Вербовчикът каза, че ще имам много повече възможности, ако първо се дипломирам.
	Помълчахме известно време. Той се взираше през прозореца, както винаги, а аз прелиствах книгата му, която още беше в скута ми. Мислех си колко горд изглежда и колко ли му е било трудно да отиде при госпожица Уитмър и да я помоли за втори шанс.
	Той посегна да вземе книгата, но аз я държах здраво и я дръпнах от ръката му.
	— Ще я прочета с теб — казах, изненадвайки и двама ни. Той ме погледна с подозрение. Аз свих рамене. — Казах ти, че съм чела части от нея. Искам да прочета останалото. — Направо потрепнах при тази лъжа. — Ще я прочетем заедно. Всеки ден прекарваме по час и дори повече в автобуса. Нямам нищо против да чета на глас, ако искаш.
	Не можех да повярвам, че съм толкова дръзка. Вратът ми пламтеше под косата. Надявах се да не ми избият петна, както ставаше понякога, когато бях много разстроена или притеснена.
	— Ти ще четеш, аз ще слушам — каза той сковано.
	— Сега ли? — попитах.
	Той само изви вежди.
	Отворих книгата, потиснах смущението си и започнах от началото.


>	4.
>	Прогресия

	Реших, че нашият малък читателски клуб няма да е завършен без речника на Уебстър от 1828 г., затова всеки ден влачех чудовищната книга на училище, за да я използвам в автобуса. Самюъл извъртя очи, когато я извадих от огромната си чанта на следващата сутрин. Всеки път, когато той питаше ядосано за някоя дума: „Това пък какво означава?“, кимах към голямата зелена книга, която лежеше между нас. Той въздъхваше и търсеше думата, която аз му казвах по букви. За някои думи и аз не бях много сигурна и го карах да проверява и тях, защото беше съвсем ясно, че щом аз не ги знам, не ги знае и той.
	Измина една седмица, аз четях сутрин и следобед, а той седеше кротко и слушаше. Един следобед така потънах в историята, че забравих да чета на глас.
	Дългопръстата тъмна ръка на Самюъл внезапно покри страницата, в която бях потънала, и осъзнах, че поне от няколко секунди чета наум.
	— Опа! — изсмях се. — Извинявай.
	Той посегна и взе книгата от ръцете ми.
	— Мой ред е — каза без голям ентусиазъм.
	Намери мястото, където въображението ми беше накарало гласа ми да замлъкне, и започна да чете с дълбокия си баритон. Винаги четях аз и бях напълно стъписана от внезапното му желание да чете.
	Той изговаряше думите идеално, но гласът му имаше друга напевност — думите се изливаха сякаш в ритъм — и тонът му оставаше постоянен и неизменен, без издигането и спадането на интонацията, с която разказвачът предава емоцията. Аз се заслушах в гласа му, привлечена от него така, както преди минути бях потънала в историята.
	— Джоузи? Ще провериш ли тази дума?
	Събудих се от унеса си, не исках да призная, че нямам никаква представа за коя дума говори.
	— Кажи я по букви — казах, за да прикрия неведението си.
	— Къде си днес? Да не мислиш за друго?
	— Слушах гласа ти.
	Изчервих се от признанието и вътрешно се проклех, че това постоянно изчервяване не ми позволява да скрия нищо.
	— Не, не е вярно. Не си чула нищо от това, което прочетох — каза той меко.
	— Слушах _гласа ти_ — настоях отново.
	Той смръщи вежди, не ме разбираше.
	Опитах да му обясня, че гласът му сякаш не се издига и спада по същия начин като моя. Когато не отговори, реших, че може да се е ядосал. Самюъл беше много чувствителен, заради това че е различен. Както се перчеше с индианския си произход, с дългата коса и мокасините, внезапно се ядосваше, ако някой ги забележеше.
	Изглеждаше замислен, когато заговори. Избираше внимателно думите си, сякаш никога досега не ги беше изричал:
	— Езикът на племето навахо е един от най-сложните езици на земята. От древни времена той е само устен, а не писмен език. Ако не го научиш като дете, е почти невъзможно да го овладееш. Всяка сричка означава нещо различно. Ние използваме четири тона, когато говорим: висок, нисък, извисяващ се и спадащ. Когато при навахо гласът се извисява или спада, това може да означава напълно различна дума. Например думите за „уста“ и „лекарство“ се произнасят по един и същи начин, но с различен тон. Същата дума, но… изобщо не е същата. Разбираш ли? Може би затова, когато един навахо говори английски, той изрича всяка сричка с еднаква интонация, защото не иска да наблегне на нея. — Помисли малко, после ме попита така, сякаш отговорът щеше да му причини болка: — Странно ли звуча, когато говоря?
	Сърцето ми се сви леко от уязвимостта му. Поклатих усърдно глава.
	— Съвсем малко… Не мисля, че повечето хора могат да го забележат. Вероятно ми прави впечатление, защото имам музикален слух и ритъмът на гласа ти ми звучи като музика.
	Усмихнах му се и за първи път той отвърна на усмивката ми.

	* * *

	След училище на голямото поле, което разделяше прогимназията от гимназията, се събра тълпа. Не обръщах внимание на виковете на развълнуваните деца, които тичаха да се включат в екшъна. Не можех да видя около кого се е събрала тълпата, но автобусът още не беше пристигнал, затова отидох до спирката да чакам, като оставих раницата си на тревата и седнах на нея, за да не ми измръзнат задните части. Ранният сняг се бе стопил след няколко по-топли дни и туфи трева стърчаха тук-там между ледените участъци. Беше достатъчно студено, за да е неприятно, а тук, в началото на каньона, където бяха училищата, вятърът бе най-силен. Времето в Юта е много капризно и непредвидимо. Хората се оплакват, че когато засеят късно напролет, се налага да го правят отново, защото земята все замръзва и убива всичко. Имали сме сняг през юни и никакъв през декември в една и съща година. Сега беше ноември и Майката Природа ни удостои със сняг през октомври само за да ни даде един слънчев и сух ноември с ледени ветрове, които разклащаха голите дървета и се подиграваха на зимното слънце.
	Нямах никакво желание да се включвам в лудницата и си седях трепереща, с надеждата автобусът да дойде по-скоро. Тара обаче се беше провряла в самия епицентър на събитията и наблюдаваше юмручния бой от първия ред.
	— Господин Бракен идва! — понесе се трескав вик през полето.
	Господин Бракен беше директорът на гимназията, доста сърдечен и приятен човек, но никой не се съмняваше, че замесените в боя ще бъдат изключени. Децата веднага се пръснаха, не искаха да бъдат разпитвани или наказвани, и се спуснаха към приближаващия автобус. Той спря с поклащане и се оформи опашка, на която всички се бутаха да заемат позиция. Аз не бях достатъчно агресивна, за да удържа мястото си в опашката, и изостанах да чакам тълпата да оредее.
	Тара дотича при мен с подскачаща раница, беше хванала дебелите презрамки, за да я задържи на гърба си.
	— О, господи! — изпъшка тя още преди да се приближи съвсем. — Онзи индианец се би с три различни момчета. Джоби Дженкинс и двама негови приятели го нарекоха „мелез“ и той откачи. Приятелите на Джоби се опитаха да го хванат за ръцете, но той се освободи и им видя сметката. Счупи зъб на единия и разби носа на Джоби. Индианецът сигурно си е наранил ръката в зъба на онова хлапе, защото сега е цялата в кръв!
	Тара използваше твърде много местоимения, затова не разбрах съвсем кой как е пострадал и кой кого е бил, но стомахът ми се сви при споменаването на „индианеца“. Това можеше да е само Самюъл.
	— Къде са сега?
	Оглеждах мястото, където се бе образувал кръгът около биещите се, но не виждах Самюъл, Джоби или дори господин Бракен.
	— Когато някой извика, че директорът идва, Джоби и приятелите му избягаха към прогимназията. Индианецът си взе раницата и тръгна насам с останалите, които тичаха към автобуса. Не знам къде е отишъл. — Тя се огледа, като подскачаше, за да вижда над тълпата от деца. — Не знам дали господин Бракен изобщо е дошъл. Може някой нарочно да е извикал, за да спре боя.
	— Значи, не си видяла господин Бракен?
	Надявах се да не изключат Самюъл. Клюките обикновено се разпространяваха бързо и до утре всички щяха да знаят за боя. Но може би, ако не ги бяха хванали на местопрестъплението, директорът нямаше да действа по слухове и това правеше изключването малко вероятно.
	Автобусът бързо вдиша нетърпеливите си пътници и ние с Тара се качихме вътре, като тя не спираше да говори.
	— Имаше толкова много кръв! Индианецът…
	— Самюъл! Казва се Самюъл — прекъснах я аз.
	— Както и да е! — махна тя нетърпеливо с ръка, явно не й пукаше как му е името.
	Когато се качих на последното стъпало и вече можех да виждам по пътеката, веднага погледнах към нашето място. Самюъл беше там, втренчен през прозореца. Вероятно искаше да разбере дали ще му се размине. Тара продължаваше да говори, но вече не я слушах. Питах се как е минал покрай шофьора, без той да го забележи. Тръгнах по пътеката, настаних се до него и раницата ми се плъзна на пода.
	— Добре ли си? — попитах задъхано.
	Виждах кръвта по панталона му и докато се опитвах да огледам лицето му, осъзнах, че устната му е подута и разцепена.
	— Добре съм — сопна ми се той, все така извърнат.
	— Ако не спреш кървенето, ще ти прилошее — настоях аз.
	Самюъл въздъхна подразнено и разкопча с една ръка джинсовото си яке. Уви ръката си в края на тениската, като оголи тъмния си корем. Светлосиният памук напълно подгизна от кръв.
	— О, господи! — Звучах като Тара, но не можех да се спра. Вероятно си беше разцепил кожата на кокалчетата. — Ей сега се връщам!
	И тръгнах обратно по пътеката. Автобусът вече се движеше и господин Уокър ми извика да сядам. Не му обърнах внимание, вървях решително, като се държах за седалките на люлеещия се автобус.
	— Господин Уокър, на момчето до мен му потече кръв от носа. Имате ли аптечка или някакви салфетки?
	— И защо му потече кръв от носа? — погледна ме с подозрение той.
	— Не знам. Просто потече — казах нехайно, чувствах се почти разконспирирана.
	Бях жалка лъжкиня. Това определено не ми беше в природата.
	— Хмм — изръмжа господин Уокър и посочи към малка тенекиена кутия с червен кръст, закачена с велкро над голямото предно стъкло.
	Аз я откачих и тръгнах към Самюъл. Той беше покрил отново ръката си с якето, за да скрие окървавената тениска от любопитните деца около него. Ако някой видеше кръвта и извикаше шофьора, Самюъл щеше да загази.
	Плъзнах се до него, отворих кутията и зарових из нея. Имаше няколко доста големи превръзки, антибактериални кърпички, както и марли и бял лейкопласт. Издърпах раницата си на седалката зад мен и се плъзнах напред, до самия ръб. Извърнах се настрани и напълно скрих Самюъл от останалите. Сложих неговата раница върху моята и създадох нещо като малка стена, която нямаше да свърши работа, ако някой пред или зад нас се изправеше и погледнеше над облегалките. Но нищо друго не можех да сторя.
	— Дай да ти видя ръката — казах тихо.
	Той разви ръката си от окървавената тениска и ми я подаде. От дълбоката рана на кокалчетата му веднага изби прясна кръв, която потече по пръстите му. Аз бързо покрих раната с дебела бяла марля и притиснах, за да спра кръвта.
	— Дръж така! — наредих му и взех някакви малки лепенки, които бях виждала Джони да използва, когато си разцепи основата на носа при една тренировка.
	Разопаковах ги и по моя команда Самюъл вдигна марлята, а аз залепих малките лепенки, за да затворя раната. Сложих още една и кръвта рязко намаля. После покрих с марлята и пак го накарах да притиска.
	— Какво стана? — попитах небрежно, докато увивах бинта около марлята.
	— Джоби Дженкинс си изпроси юмрук в лицето — отвърна той.
	— Защо? — погледнах го за миг в очите.
	— Писна ми от тъпите му шеги. — Красивата му уста се изпъна в права линия. — Какво им става на някои хора?
	Аз откъснах парче лейкопласт със зъби и залепих бинта. Не бях много добра в това, но поне кръвта му нямаше да изтече.
	— Какво имаш предвид?
	— Някои хора просто не могат да си затварят устата. Джоби никога не млъква.
	Самюъл гледаше как почиствам кръвта от пръстите му, които стърчаха изпод нескопосаната ми превръзка.
	Напълно бях съгласна с него за Джоби.
	— Джоби напада онези, които мисли за слаби — отвърнах, докато продължавах да бърша пръстите му.
	— Ако ме мисли за слаб, тогава защо дойде с още двама? — сопна ми се гневно Самюъл, разбрал погрешно думите ми. — Защо не дойде да се бие с мен сам?
	— Нямам предвид физически слаб — възразих. — Ти си различен и затова си лесна мишена. Другите деца не те познават, затова му е по-лесно да говори глупости и да ги настройва срещу теб. Много го засрами, когато го избута от седалката. Мисля, че просто е чакал да ти отмъсти.
	— Сигурно. Счупих му носа. Ще ме изключат. Ще стане точно като в училището в резервата. И там ме наричаха мелез. Само че за тях бях твърде бял.
	Говореше с горчивина, устните му бяха извити надолу.
	— Не си ли израснал с децата, с които си ходил на училище там?
	Той сведе глава в леко кимване.
	— Тогава какъв им е проблемът, че си наполовина бял… Нима цветът на кожата ти е проблем за тях след толкова време?
	— За повечето деца не беше — призна той някак неохотно. — Имах приятели и приятелка.
	Погледна ме за миг.
	— Според мен повечето хора не са така предубедени, трябва само да им позволиш да те опознаят — предположих аз.
	— Не смятам да карам хората да ме опознават или харесват — каза той гордо.
	— Е, това е глупаво — изпъшках аз.
	Очите му проблеснаха и той стисна зъби.
	— Може и да не съм от най-общителните — продължих. — Предпочитам да съм сама, но не мога да очаквам хората да ме опознаят, ако нарочно страня от тях. — Замълчах, той запази каменно изражение. — Госпожа Грималди казва, че не можеш да градиш стени и после да се ядосваш, че никой не иска да ги прескочи.
	— Лесно ти е да го кажеш — изсмя ми се той, докато очите му прелитаха по русата ми коса и след това се вгледаха с ярост в сините ми очи.
	— О, стига, Самюъл! Може да не съм с тъмна кожа, но съм достатъчно странна — отвърнах аз. — И не се преструвай, че не си го забелязал.
	Той поклати глава с отвращение и издърпа ръката си. И без това бях приключила. Събрах окървавените салфетки и ги увих в няколко чисти.
	— С колко други деца си говорил, откакто си тук? — попитах го тихо. — Освен с мен?
	Той не отговори, не го и очаквах.
	— Хората могат да бъдат гадняри. Джоби е гадняр и вероятно си заслужава счупения нос — успокоих го аз. — Но просто не предполагай, че хората не те харесват, защото изглеждаш различно. На мен например ми харесва как изглеждаш.
	Изчервих се много силно, грабнах аптечката и хукнах към предната част на автобуса, за да я закача отново над стъклото, после изхвърлих окървавените салфетки.
	— Всичко наред ли е? — попита ме господин Уокър, докато закачвах кутията на мястото й.
	— А?
	— С носа? — попита той.
	— А, да, оправихме се. Кръвта спря — заекнах аз.
	Когато се върнах, Самюъл беше пъхнал ръката си в ръкава и якето му беше закопчано отпред, за да скрие тениската. Беше отворил „Брулени хълмове“ в скута си. Аз седнах и той веднага започна да чете. Извадих големия зелен речник и това сложи край на разговора ни, поне засега.

	* * *

	— Какво е това име? Хийтклиф? — измърмори един ден Самюъл, докато четяхме.
	Бяха ни останали само пет страници.
	— Мисля, че името му е едно от най-хубавите неща у него — казах аз искрено. — Поне не е скучно като Ед или Хари. Някак си е романтично.
	— Но той няма друго име… няма фамилия, няма презиме, само Хийтклиф. Като Мадона или Шер.
	Бях малко изненадана, че Самюъл знае кои са Мадона и Шер. Не ми приличаше на човек, който си пада по музиката, макар че нямах представа що за човек е.
	— Според мен това, че няма фамилно име, го кара да изглежда съвсем сам на света — предположих замислено. — Всички си имат английски фамилии, а Хийтклиф е с цигански корени, без семейство, дори без фамилно име.
	— Да, може би — кимна в съгласие Самюъл. — Имената са много важни за навахите. Всяко дете получава тайно навахо име, когато се роди. Само то, семейството му и Бог го знаят. Не трябва да го казваш на никого.
	— Наистина ли? — попитах смаяна. — А твоето какво е?
	Той ме погледна подразнен и повтори саркастично:
	— Не го казваш на никого!
	Изчервих се и забих поглед в книгата.
	— Защо?
	— Баба казва, че ако го направиш, краката ти ще се сковат… но аз мисля, че е по-скоро някаква връзка, която сближава хората, поддържа традицията жива, нещо такова. Мама ми каза, че това име е свещено.
	— Еха. Ще ми се и аз да имах тайно име. Никога не съм харесвала особено Джоузи Джо. Малко е тъпо и бебешко — казах с копнеж.
	— А какво име предпочиташ?
	Самюъл наистина изглеждаше заинтригуван от отговора ми.
	— Ами… мама искаше всички да имаме имена с „Дж“. Сигурно това е бил нейният начин да ни обвърже заедно, като при твоето семейство. Така че мога да си представям, че се казвам Джоузефин и всички просто ме наричат Джоузи за по-кратко. Джоузефин е много по-драматично и женствено.
	— Добре. От сега нататък ще те наричам лейди Джоузефин — каза Самюъл със съвсем лека усмивка.
	— Не. Хайде това да е моето тайно навахо име и само аз и ти ще го знаем — отвърнах заговорнически.
	— Ти пък нямаш нищо общо с навахо — сопна се Самюъл.
	— Ами ако някоя красива жена навахо ме беше осиновила като бебе? Нямаше ли да ми даде навахо име? Макар че съм с руса коса и сини очи?
	Самюъл ме гледа смръщен известно време.
	— Всъщност не знам — призна той. — Не съм чувал навахите да са осиновявали бяло бебе. Аз съм най-близкото нещо до бяло бебе за тях. — Лицето му помръкна. — За щастие, всяко дете навахо принадлежи към клана на майката, затова съм навахо, без значение какъв е баща ми.
	— А ти познаваш ли баща си? — попитах тихо.
	Не исках да го ядосвам, но въпреки това не се страхувах от гнева му.
	— Бях на шест години, когато той умря. Помня някои неща за него. Наричаше ме Сам и беше висок и доста мълчалив. Помня какъв беше животът ми, преди той да умре, и после, след смъртта му, когато живеехме в резервата. Не бях живял там. Беше много различно от малкия ни апартамент. Знаех езика на навахо, защото мама нарочно ми говореше на него. Говорех и английски, което ми помогна, когато започнах училище в резервата. Мама рядко споменаваше татко след смъртта му.
	— Защото се е натъжавала? — попитах аз, мислех за смъртта на моята майка и колко трудно беше за татко дори да изрече името й.
	— Може би. Но беше по-скоро заради традицията. Навахите вярват, че единственото, което остава след смъртта на човека, е лошата част от духа му. Те я наричат _чииди_ и когато говориш за мъртвия, ти призоваваш _чииди_. Така че, не говорехме много за него. Знам, че го обичаше и той й липсваше. Когато бях още малък, тя ми четеше от Библията, която татко й беше дал. Мисля, че така се чувстваше близо до него. Приела е християнството, когато се е омъжила за татко, но около година след смъртта му се отказа от него. Беше изпълнена с гняв и огорчение. Не знаеше как да живее извън резервата без татко и затова се върна там, омъжи се отново и съм сигурен, че никога няма да го напусне.
	— Не знам какво щях да правя, ако не можех да говоря за мама — прошепнах аз. — Това ми помага да я помня… като говоря за нея. Кара ме да се чувствам по-близо до нея.
	— Майка ти е умряла? — попита Самюъл с изненада.
	— Да. — Малко се стъписах, че не знае. Просто бях приела, че знае всичко, което знаят баба му и дядо му. — Тя умря през лятото преди трети клас. Бяха почти на девет години. — Свих леко рамене. — Вероятно съм късметлийка, че имам много спомени от нея. Помня доста неща. Например как ухаеше, как скриваше устата си, когато се смееше, как ме люлееше на люлката.
	— Защо да си късметлийка? Мисля, че това всъщност е лош късмет. Тя е умряла и ти нямаш майка.
	Лицето му беше притъмняло, устните му бяха стиснати в права линия, докато чакаше отговора ми.
	— Но я имах през тези девет години и тя ме обичаше, и аз я обичах. Виж хората като Хийтклиф. Той няма майка _и_ баща.
	— Да, май има право да е гадняр.
	— Сигурно е имал причина, поне в началото, но това не ме кара да го харесвам. Той е изпълнен с омраза и гняв. Когато прочетох тази книга за първи път, постоянно исках да се промени, да развие характера си, но той не го направи. Просто го презирах заради това. Исках да бъде мил поне мъничко, за да мога да го харесам.
	— Хората не са го _харесвали_, защото е с по-тъмна кожа и им се е струвал различен! — отново се разгневи Самюъл.
	— Може би е така, поне в началото. Но бащата, господин Ърншоу, го обичаше повече от всички, повече от собствените си деца. Хийтклиф така и не се възползва от тази обич. Катрин го обичаше. А той какво направи?
	— Тръгна си и стана войник, нали? Стана друг човек, промени дрехите си и външния си вид!
	Самюъл защитаваше Хийтклиф, сякаш самият той беше Хийтклиф.
	— Но той така и не се промени наистина! — извиках аз разпалено. — Исках да ме вдъхновява! Накрая просто ми беше мъчно за него и си мислех: „Колко жалко!“.
	— Сигурно не е можел да се промени!
	Лицето му бе изопнато, ръцете стиснати.
	— Самюъл! Говоря за промяна _отвътре_! На хората, които го обичат, не им пука, че е циганин! Не разбираш ли?
	— Катрин го обичаше, въпреки че е такъв отвътре! — възрази отново той.
	— Тяхната версия на любов обрече и двама им! Те бяха нещастни, защото така и не разбраха каква е истинската любов!
	— Защо тогава не ми кажеш каква е ИСТИНСКАТА ЛЮБОВ, лейди Джоузефин, тъй като си толкова мъдра на тринайсет години? — изсмя ми се Самюъл и скръсти ръце на гърдите си.
	Бузите ми пламтяха и аз забивах пръст в гърдите му при всяка дума, която изричах:
	— „Любовта е дълготърпелива, пълна с благост, любовта не завижда, любовта се не превъзнася, не се гордее, не безчинства, не дири своето, не се сърди, зло не мисли, на неправда се не радва, а се радва на истина; всичко извинява, на всичко вярва, на всичко се надява, всичко претърпява!“ — Спрях за миг и отново го бутнах в гърдите. — Първо послание на апостол Павел до коринтяни, глава 13. Провери.
	После взех дебелия зелен речник и преливащата от книги раница и тръгнах по пътеката. Автобусът още не беше спрял, но аз трябваше да се махна.

	* * *

	Самюъл не говори много на следващата сутрин след разпаления ни спор за Хийтклиф. Попитах го дали иска да прочете последните пет страници. Той вече го беше направил. Гледаше през прозореца по целия път до училище и аз седях смутена, без да имам какво да чета. Накрая дори отворих учебника по математика и прегледах урока за следващия ден. Пътуването до дома беше почти същото. За щастие, беше петък.
	В понеделник сутринта се настаних първа на нашата седалка. Не носех вече речника, нямаше причина да го влача с мен, защото бяхме приключили. Самюъл дойде скоро и ми каза „мръдни“. Аз се преместих до прозореца и той се настани до мен. Само това ми продума по целия път до Нефи. Този път бях подготвена и забих нос в „Джейн Еър“. Тази книга ми беше като лакомство за утеха, защото се чувствах някак отхвърлена.
	След училище се качих в автобуса, страхувайки се от трийсетте минути, през които щяхме да си мълчим със Самюъл. Липсваха ми четенето и разговорите. Дори той ми липсваше мъничко.
	Самюъл вече се беше настанил и ме гледаше как вървя към него по пътеката. Изражението му беше странно, когато срещна погледа ми. Изглеждаше някак победоносен. Седнах и той ми подаде тънка пластмасова папка.
	— Сигурно все пак разбираш донякъде от истинска любов. Или поне госпожица Уитмър мисли така — каза ми той.
	Бързо погледнах заглавието. Това беше докладът му за „Брулени хълмове“. Беше го озаглавил „Истинска любов или мания?“. Госпожица Уитмър беше написала „Великолепно!“ през цялата страница с големи червени букви. Отворих папката и очите ми прелетяха по текста. Самюъл бе използват цитата от Първо послание до коринтяни и в общи линии бе описал разликата между истинската любов и манията, като бе използвал примери от книгата. Последното му изречение беше прекрасно и съвсем типично за него: „Истинската любов щеше да ги спаси, а манията ги обрече завинаги“.
	Аз възкликнах толкова силно, че децата се обърнаха и ме изгледаха с любопитство.
	— Самюъл! Това е страхотно! Тя каза ли нещо?
	Имах чувството, че усмивката ще разцепи лицето ми надве, но не можех да се сдържа.
	Вълнението ми явно беше заразно, защото и той се усмихна за миг, белите му зъби проблеснаха.
	— Каза, че е толкова впечатляващо, че не само ще ме пусне да мина, но и ще ми напише петица.
	Аз отново възкликнах и вдигнах развълнувано ръце. Този път половината автобус се обърна към нас. Тара дори млъкна насред изречението осем седалки напред и ме погледна питащо. Аз се наведох и потиснах смеха си. Самюъл поклати глава и извъртя очи, но също се смееше.
	— Лейди Джоузефин, голяма работа си — каза той тихо, посегна и хвана ръката ми. Неговата беше голяма и топла, златистокафявата му кожа беше много красива до моята. Усещах ръката си съвсем дребна в неговата и сърцето ми запърха като колибри. Самюъл я подържа още секунда, после внимателно отдръпна своята.

	* * *

	Откакто зимата бе завладяла долината, се стъмваше рано. Изкачването по хълма към дома на Грималди стана по-трудно заради снега, но аз не се оплаквах и когато Соня каза, че се тревожи заради времето и ранното мръкване, аз успях да отклоня темата. Явно паниката ми да не пропусна урок е била очевидна, защото тя не настоя да отложим уроците до пролетта, когато щеше да ми е по-лесно да се качвам до къщата. Вече не карах колелото по хълма. Земята беше така замръзнала, че гумите нямаха сцепление. Карах го до подножието и продължавах пеша покрай пътя, където имаше преспи сняг и нямаше да се подхлъзна.
	Соня беше започнала да ме учи да дирижирам музика, сякаш дирижирам жив оркестър. Пускаше плоча, слагаше партитурата пред мен и аз дирижирах, като размахвах ръце, за да отмервам ритъма, включвах въображаемите инструменти и следвах динамиката, сякаш аз я контролирах.
	Онзи ден си тръгнах с изпълнена с музика глава. Соня беше във възторжено настроение и музиката още се изливаше от къщата, докато се спусках по хълма. Беше пуснала „Болеро“ на Равел и аз го дирижирах вдъхновено. Мелодията беше прекрасна, настойчива, повтаряща се — и идеална за начинаещ диригент като мен да се упражнява да „включва“ инструментите, тъй като те се добавяха постепенно.
	Понякога в такива моменти усещах музиката като пулсираща сила в мен. Буквално левитирах, докато разпервах ръце и се въртях замаяна по заснежения хълм. Скоростта на спускането ме разсмиваше, докато стремглаво дирижирах вътрешния оркестър, който изпълваше сърцето ми до пръсване.
	За нещастие, не левитирах наистина и започнах да се препъвам, тежките ми ботуши се заплетоха и размахах ръце. Мъглата на музикалната еуфория ме изостави насред полета. Затъркалях се по склона и се стоварих тежко в една снежна преспа на две трети надолу по пътя. Толкова рядко се държах като дете. Каква ирония — когато напълно се забравих в детска радост, накрая се оказах наранена и сама. Глезенът ме болеше ужасно, стомахът ми се свиваше от болката, която ме караше да скимтя и да пълзя на колене, в опит да избягам от нея.
	Партитурите ми се бяха пръснали по хълма, бележейки спускането ми. Нямаше начин да ги оставя там. Запълзях нагоре, за да ги събера, но осъзнах, че ръцете ми потъват в снега, а бях успяла да изгубя и ръкавиците, и очилата си. Без помощта на ботушите все се пързалях надолу, докато се опитвах да се изкача. Напразно сдържах плача си и си казвах да не се държа като идиот, докато се мъчех да събера по-близките книги и се молех за останалите. Нямаше начин да стигна чак до къщата на Соня. Плъзнах се по задник надолу, като стисках книгите до гърдите си и забавях спускането със здравия си крак.
	Щом стигнах до подножието, се изправих пред задачата да се добера до дома. Карането на колело беше немислимо; глезенът ми не би понесъл такова усилие. А и дори съвсем здрава не бях особено добра в пазенето на равновесие, затова не смятах да куцукам и да бутам колелото до вкъщи. Препасах чантата си през раменете, дръпнах ръкавите на палтото си надолу и запълзях. Тъмнината се сгъстяваше около мен и знаех, че съм загазила. Не можех да измина три километра с пълзене. Представях си как ще ме намерят замръзнала до пътя и се разплаках от самосъжаление. Питах се дали ще липсвам на Самюъл. Искаше ми се да го видя още веднъж, преди да умра. Може би щеше да си пореже ръката, както правеха команчите, когато някой умре, за да имат белег от изгубения любим човек.
	Бях го попитала откъде знае за традицията на команчите, щом е навахо. Той ми каза, че много племена имали общи приказки и легенди и баба му му разказала как команчите пазят спомен от мъртвия любим, без да споменават името му.
	От мрачните мисли ме извади блеене на овца някъде вляво. Звучеше изгубена и нещастна също като мен. Тя отново изблея печално и аз видях черния нос и краката й на фона на снега, беше се свила до някакви храсталаци и хвойни. Запълзях към нея, мислех си, че може да се гушнем. Вълната топли, нали?
	Овцата обаче не мислеше така. При приближаването ми се разблея още по-силно, отметна глава назад и настоя да се махам. „НАЗААААД“, сякаш казваше тя и аз почти се засмях, почти изхлипах при безплодните си усилия. „НАЗААААД“ — проплака овцата отново.
	Някъде в далечината излая куче. Овцата изблея в отговор. Кучето излая отново. Сигурно някой търсеше овцата. Не се надявах особено някой да търси мен. Баща ми и братята ми ме обичаха, но едва ли щяха да се притеснят от отсъствието ми, освен ако не станеше твърде продължително. Кучето сякаш приближаваше. Спорадичен лай бележеше напредъка му в нашата посока. Овцата заблея отново, когато го чу, и аз зачаках обнадеждена нашия четирикрак спасител. Беше много студено и се бях измокрила от търкалянето в снега, а ръцете ме боляха почти колкото глезена. Свих се в красивото си синьо палто и се замолих за избавление.
	Мракът беше почти пълен, когато Гюс, черно-бялото коли на Дон Йейтс, доприпка до изгубената овца. Малко след него крачеше Самюъл, увит добре заради снега — с черна ски шапка и палто от овча кожа. Беше сменил мокасините с работни ботуши с връзки. Извиках от благодарност и той спря изненадан.
	— Джоузи?
	— Самюъл! Навехнах си глезена и не мога да се прибера с колелото до дома. Опитах се да пълзя — заекнах с тракащи зъби. — Но си изгубих ръкавиците и е твърде далече.
	Той клекна до мен, свали си шапката и я сложи на главата ми. Внезапната топлина и облекчението от присъствието му накараха сълзите, които бях сдържала, да рукнат по лицето ми. Той хвана ръцете ми и започна силно да ги разтрива.
	— Защо си тук?
	Звучеше ядосан и търкаше ръцете ми доста силно.
	Сълзите ми бликнаха още повече.
	— Всеки следобед ходя на уроци по пиано при госпожа Грималди. Тя живее на върха на Закътания хълм.
	Не му казах как съм се увлякла от музиката и съм се затъркаляла по склона.
	— И как се оказа на четири крака и замръзнала почти до смърт? — попита той смаяно.
	— Ами подхлъзнах се — отвърнах аз, издърпах ръцете си и избърсах сълзите от замръзналите си бузи.
	Той си свали ръкавиците и отново сграбчи ръцете ми. Нахлузи ръкавиците си на тях, стана и посегна да ме изправи.
	— Ще можеш ли да вървиш, ако ти помагам?
	Сега не звучеше толкова ядосан и аз се опитах да направя крачка напред. Сякаш някой заби леден шиш в глезена ми и се стоварих в краката му. Догади ми се от болката и съдържанието на стомаха ми се надигна бунтовно. Повърнах до ботушите на Самюъл. За щастие, бях яла само една ябълка и половин сандвич преди доста време и нямаше какво да повръщам. Но повръщането пред публика беше по-гадно и от изкълчения глезен. Изстенах ужасена, когато Самюъл нарита сняг върху остатъците от обяда ми и клекна отново до мен. Подаде ми шепа сняг да си почистя устата и аз с благодарност го направих, ръцете ми трепереха.
	— Не каза ли, че си дошла с колело? — попита той внимателно.
	— В подножието на хълма е, ей там.
	Гласът ми трепереше и аз внезапно замълчах, не исках да се излагам още повече.
	Самюъл стана и се отдалечи накъдето му посочих. След няколко минути се върна, като буташе колелото ми.
	— Ще ти помогна да се качиш…
	— Не мога да въртя педалите, Самюъл — прекъснах го, гласът ми отново се разтрепери от напиращите сълзи.
	— Знам — каза той спокойно. — Но седалката е дълга. Мога да седна зад теб и да въртя педалите.
	Колелото беше подходящо за мен, но Самюъл бе много висок. Щеше да е доста интересно. Той го хвана с една ръка и ме вдигна на крака с другата. Приближи колелото до мястото, където се олюлявах, после го обкрачи и ми помогна да се кача пред него.
	— Можеш ли да сложиш крака пред себе си?
	Рамката беше U-образна и предоставяше добра опора за краката ми. Самюъл ми помогна да вдигна наранения си крак и аз внимателно седнах възможно най-напред на седалката, докато той държеше колелото и мен. Отблъсна се леко, изсумтя и след малко потеглихме. Колелото се клатушкаше силно, снегът и чакълът правеха пътя изключително опасен. Затворих очи и преглътнах лек вик. Самюъл първо се отблъскваше с крака, докато наберем достатъчно скорост, за да започне да върти педалите.
	— Ами овцата? — попитах внезапно; бях забравила за моята другарка по съдба.
	— Гюс ще я отведе у дома. С това темпо може да стигнат по-бързо от нас.
	Погледнах назад, като надникнах предпазливо над рамото му, за да не наруша равновесието на колелото. И наистина, овцата припкаше по пътя, а Гюс я следваше.
	Отпуснах се, доколкото можех, опрях глава в извивката на рамото на Самюъл. Ръцете и краката му ме предпазваха да не падна от тясната седалка. Някаква глупава песен за колело за двама изскочи в ума ми: „Няма да се оженим със стил; не мога да си позволя карета…“.
	Когато чакълестият път най-сетне стана асфалтов, усетих, че Самюъл се отпусна леко. Пътуването внезапно стана много по-гладко. И все пак едва ли му беше приятно. Представях си как изглеждаме на озарения от луната път, съвсем сами в нощта, като създание с осем крака и две глави. Засмях се въпреки болката в глезена и наранената си гордост.
	Усетих вибрация и в гърдите на Самюъл и извърнах глава да го погледна изумена. Не го бях чувала да се смее.
	— Стой мирна!!! — извика той, защото колелото внезапно се наклони.
	Бях забравила, че трябва да се движа съвсем бавно.
	— Извинявай! — изписках и се хванах за ръцете му, докато той умело възстанови баланса.
	— Не мърдай — повтори твърдо.
	Продължихме в тишина няколко минути, накрая реших, че е време за благодарностите.
	— Ти ме спаси — казах простичко. — Не знам какво щях да правя, ако не се беше появил. Може би наистина ми спаси живота. Сигурно татко и Джони щяха да забележат, че ме няма, чак след часове. Те не ми обръщат много внимание.
	— Не съм сигурен, че искам да съм отговорен за спасяването на живота ти.
	— Защо? Толкова ли не ме харесваш? — попитах, много огорчена.
	Самюъл въздъхна.
	— Не става дума за това. И, да, харесвам те. — Звучеше леко смутен при това признание. — Просто в много местни култури, когато спасиш нечий живот, ставаш отговорен за него. Все едно му ставаш пазител или нещо такова.
	Това не ми звучеше никак зле. Дори ми хареса мисълта Самюъл да е до мен като доживотен пазител.
	— Не бих искала друг да се грижи за мен — признах аз.
	Някак ми беше много по-лесно да съм искрена в тъмното. Все пак се напрегнах малко, докато чаках отговора му.
	Такъв не последва. Пътувахме в мълчание, носехме се покрай домовете на съседите ни, докато накрая Самюъл не спря пред нашата къща. Старият пикап на Джони беше паркиран небрежно на чакъла отпред, а работният пикап на татко беше на алеята. Самюъл ми помогна да сляза, остави колелото на земята, после ме нарами на гръб. Щеше ми се да ме понесе на ръце като булка. Чувствах се тежка и тромава така просната на гърба му и вкопчена в раменете му. Стаих дъха си, докато той изкачваше стълбите и ме плъзна на земята, за да почука.
	— Това е нашата къща! Направо влизай — казах, посегнах покрай него и отворих вратата.
	Веднага чух шум от баскетболен мач по телевизията и усетих топлината от печката на дърва. Самюъл ме пренесе безцеремонно на дивана, остави ме възможно най-бързо и се отдръпна, сякаш си мислеше, че ще загази, задето ме е докосвал.
	Татко седеше на фотьойла и ни гледаше зяпнал цяла минута, преди да се съвземе. Аз преброих две празни кутийки от бира до него и още една в ръката му. Въздъхнах. Той не ставаше лош, когато се напиеше. Просто бе сънлив и в настроение, докато удавяше самотата си в този вечерен ритуал с будвайзер и спорт — футбол, баскетбол, бейзбол, каквото и да е. Не пиеше изобщо, докато мама беше жива. Ние, мормоните, не сме големи пиячи. Всъщност мормоните не пият изобщо, ако живеят съвсем според вярата си. Може би затова татко никога не ходеше в църквата и не му пукаше дали и ние ходим. Мама нямаше да е много доволна от това, сигурна бях.
	— Какво е станало? — попита той.
	Още не завалваше думите, беше ранна вечер.
	Започнах да му обяснявам накратко историята с падането, овцата и Гюс, като по някое време включих и Самюъл.
	— Никакви уроци по пиано повече! — измърмори татко. — Не е безопасно. Знаех си, че нещо не е наред. Тъкмо щях да тръгвам да те търся.
	— О, не, татко! — извиках бързо, изправих гръб и свалих здравия си крак на пода. — Ще внимавам повече. Подготвям се за коледната програма. Не мога да пропусна уроците. Освен това Соня… госпожа Грималди… ще ме обучава в църквата следващите няколко седмици, за да ме учи да свиря на орган.
	Не вярвах, че татко дори е забелязал липсата ми, нито че е смятал да ме търси и спасява, но виждах, че се чувства зле, задето съм била в беда, а той е нямал никаква представа.
	Самюъл му стисна ръката и бързо си тръгна, трябвало да провери дали Гюс е върнал заблудената овца в ограждението.


>	5.
>	Виртуоза

	Единствената църква в Левън е построена през 1904 година. Красива сграда от светли тухли с висока изящна кула и стълби, които водят към двойни дъбови врати. Не всички хора от града ходеха на църковните служби, но всички ходеха в църквата. Тя беше събирателният център на общността от почти сто години. Тя бе място за богослужение и високите й зали бяха видели всяка сватба в града, бяха попили мъката на много погребения. Красивият параклис имаше високи извити прозорци, които бяха високи два етажа. Тежките дъбови пейки носеха патината на времето и нежните грижи.
	Соня ме учеше да свиря на орган в този малък красив параклис. В деня на първия ми урок се появих със сини джинси, но Соня ме изпрати у дома да си облека рокля.
	— Това е място за почитане на Бог — каза ми тя строго. — Не влизаме в параклиса с ежедневни дрехи!
	Коледа наближаваше и аз щях да изпълня „Тиха нощ, свята нощ“ на пианото по време на службата на Бъдни вечер. Всички в града идваха на коледната служба, без значение дали ходеха редовно на църква. Това беше духовната кулминация на коледните празници за нашия град. Хорът щеше да изпее свещените коледни песни, Соня щеше да им акомпанира на органа, а камбаните щяха да забият. От амвона Лорънс Мангелсон щеше да прочете историята на Младенеца. Той притежаваше дълбок, плътен глас на оратор. Това беше любимият ми празник и сърцето ми на музикант преливаше от мисълта, че ще дебютирам на такова събитие. Бях вземала уроци по пиано от понеделник до петък, цели три години и все още не бях свирила пред никого, освен пред Док, Соня и семейството си.
	Първоначално диригентката на църковния хор, която бе омъжена за споменатия Лорънс Мангелсон, отказа на молбата на Соня да ми позволи да свиря на специалната коледна служба. Тя беше мила жена, но се тревожеше, че уменията ми на тринайсетгодишна няма да бъдат достойни за случая. Соня ме заведе у госпожа Мангелсон и настоя да ме чуе.
	Изсвирих изключително трогателна и трудна интерпретация на „Тиха нощ, свята нощ“ на пианото в малката й дневна и когато приключих, милата стара дама ме помоли за прошка и настояваше да се включа в програмата. Господин Мангелсон каза, че това ще е най-хубавата коледна служба досега, и предложи да запазим в тайна моето соло на пианото.
	Тази година Бъдни вечер се падна в неделя и аз присъствах на службата в девет сутринта без семейството си. Тъй като всички щяха да се съберат вечерта, сутрешната служба бе по-кратка. Бях посветила леля Луиз и Тара в малката си тайна, затова по-късно този следобед леля Луиз дойде да ми фризира косата, изглади естествените ми къдрици в сияещи вълни и гримира очите, бузите и устните ми. Соня каза, че музикантите често се обличат в черно на концертите, но според нея бялото щяло да е по-подходящо за случая. Беше ходила до Прово, град на около час северно от Левън, за да ми намери семпла, но елегантна бяла кадифена рокля с дълги ръкави. Когато слязох от стаята си на тавана, фризирана и издокарана с новата рокля, единият ми крак обут в обувка с висок ток, а другият в шина, заради търкалянето по Закътания хълм, загрубялото лице на татко омекна и долната му устна затрепери.
	— Приличаш на ангел, скъпа. Бих те прегърнал, но не искам да ти измачкам роклята.
	Вечерта беше студена и тиха, снегът се трупаше на дълбоки преспи покрай не добре изчистените пътища. Тръгнах към църквата, която беше осветена и приканваща на лунната светлина. Соня седеше пред органа и свиреше великолепна прелюдия, сгряваща сърцата и навлажняваща очите, преди програмата да започне. Настанихме се на обичайната си пейка, а Рейчъл дойде при нас, за да седне с Джейкъб. Те бяха сгодени и щяха да се оженят през пролетта. Джаред се беше върнал от колежа за празниците и всички бяхме заедно. Всички бяха чисти и издокарани с най-хубавите си дрехи, с пригладени коси и вратовръзки.
	Програмата започна, стомахът ми се сви, когато наближи моментът за моето соло. Бях седнала в края на пейката, за да имам достъп до пътеката, която водеше право към пианото с отворен капак. На подиума около него бяха настанени хористите. Гласът на Лорънс Мангелсон се извисяваше вдъхновено, докато говореше за ангелите, които предизвестили раждането на Царя. Внезапно дойде моят ред да свиря и аз станах с разтреперени крака и тръгнах към пианото. От залата се чуваше шепот. Службата винаги се провеждаше според традицията, с малки вариации в проповедта или музиката. Това беше изненада, а и никой не знаеше, че свиря на пиано.
	Седнах и затворих очи в молитва, молех се да треперят само краката ми, не и ръцете. Коленете ми да се тресат колкото искат, те нямаше да ми попречат да свиря. Започнах тихо, настройвайки се към красотата на звука, към извисяващата се прелест на мелодията, към величието на музикалната фраза. Хората изчезнаха, докато аз радостно се предавах на мелодията, и когато приключих, бавно се спуснах пак на земята. Станах от пианото съвсем стабилно, забравила за притесненията, и погледнах към смълчаното множество.
	По лицето на татко имаше сълзи, а братята ми сияеха от гордост. Леля Луиз и Тара се усмихваха широко, Тара дори ми помаха развълнувана, преди майка й да забележи и да дръпне ръката й надолу. Соня бе свалила очилата и бършеше очите си с дантелена кърпичка.
	После в дъното на залата някой започна да ръкопляска. Мормоните не ръкопляскат на църковни служби. Църквата е място за богослужение и проповедите и службите бяха следвани от „амин“ от цялото паство. Когато някой свири или пее, дори „амин“ не следваше. Хорът или изпълнителят разбираха колко добре са се справили по тишината и вниманието на хората.
	Ръкопляскането предизвика леко ахване сред събралите се и аз потърсих с поглед онзи, който бе направил този гаф. Някъде отзад, до пейката, където винаги седяха баба му и дядо му, облечен с бяла риза и черен панталон, с прибрана назад и вързана на ниска конска опашка коса, стоеше Самюъл. Той ръкопляскаше със сериозно и невъзмутимо изражение. И продължи да ръкопляска, не спираше. Баба му и дядо му седяха до него, по лицата им личеше, че не знаят дали да го спрат, или да се включат и те. Постепенно хората започнаха да се присъединяват, изправяха се усмихнати и аплодисментите станаха оглушителни.
	Аз стоях неподвижно, не знаех какво да сторя, докато Соня не се приближи до мен и ме помоли да изпълня „Аве Мария“ на Шуберт. Знаех „Аве Мария“ наизуст само защото я обичах. Никога не бях възнамерявала да я свиря пред публика, но несекващите аплодисменти ме окуражиха и аз седнах пак на пейката и започнах непланирания си бис, приканвайки хората да седнат и да слушат. Когато приключих невероятно красивата и свещена мелодия, вече нямаше аплодисменти. Тишината беше пълна, хората плачеха.
	По-късно Соня ми каза, че абсолютно всички плачели. Аз погледнах към мястото, където стоеше Самюъл. Той срещна очите ми и кимна веднъж, сериозно. Леко се поклоних и тръгнах към нашата пейка, където татко ме чакаше с отворени обятия.

	* * *

	— Не си ми казвала, че можеш да свириш така на пиано.
	Със Самюъл отново бяхме в автобуса, от парното под седалките струеше топлина, а около нас лъхаше на мокри крака и гумени ботуши. Коледната ваканция свърши, двете седмици свобода приключиха и децата бяха в мрачно настроение. Не бях виждала Самюъл от службата на Бъдни вечер.
	— И кога да ти кажа? — попитах смутена. — Не сме говорили за музика. Ти свириш ли на нещо?
	— Не. Ние имаме традиционни песни, всъщност не познавам някой, който да свири на инструмент. — Самюъл ме погледна с почуда. — Но ти… ти свириш като… като никой друг.
	— Благодаря. — Заля ме удоволствие. — И благодаря, че ръкопляскаше — добавих тихо. — Това беше най-красивият момент в живота ми.
	Осъзнах, че звуча твърде драматично, и усетих как бузите ми порозовяват. Но беше вярно. Не бях изпитвала нищо такова. Музиката, аплодисментите, красотата на църквата и хората, които обичах, ме гледаха и _слушаха_. Никога не бях ставала център на внимание и вече знаех защо изпълнителите свирят пред публика. Бях се научила да свиря просто от любов към музиката и заради радостта, която тя ми носеше. Но изпълненията пред публика определено имаха своя чар. Само като се сетех за Самюъл, за изражението му, докато стоеше там и ми ръкопляскаше! Никога нямаше да го забравя, никога.
	— За мен също — каза той малко смутено и аз разбрах, че се притеснява от това признание. — Никога не бях чувал такава музика.
	— Знаеше ли, че не бива да ръкопляскаш? — попитах срамежливо, като му се усмихвах.
	— Да. Но не можах да се сдържа.
	— Някой ден ще обиколя света, ще свиря красива музика, ще правя хората щастливи, ще слушам аплодисментите им — казах замечтано и за миг потънахме в приятно мълчание, докато си представях бъдещето. — Искаш ли да чуеш нещо? — попитах внезапно, посягайки към уокмена си и слушалките. Соня и Док ми ги бяха подарили за Коледа и аз прекарах цялата ваканция в записване на касетки с любимата ми музика от колекцията на Соня.
	Извадих уокмена „Сони“, отворих го и погледнах касетката вътре. На нея с прилежен почерк пишеше „Бетовен“. Натиснах бутона и Деветата симфония изпълни ушите ми. Превъртях до началото и сложих слушалките на ушите на Самюъл. Аз слушах музика силно; не можеш да се насладиш както трябва на класическата музика, на възходите, на отделните ноти и трели, ако не усилиш и не й посветиш цялото си внимание. Натиснах бутона и стаих дъх.
	Не знам защо толкова ми пукаше. Но ми пукаше. Имах чувството, че разкривам нещо много лично за себе си, и неговото одобрение и възхищение от музиката бяха изключително важни за мен. Вече много държах на мнението му и не бях съвсем сигурна как ще реагирам, ако не харесаше моята музика. Вероятно щях да се почувствам отхвърлена. Ако кажеше: „Става“ или „Хм, интересно“, това сигурно щеше да се отрази на отношението ми към _него_. Щом осъзнах това, съжалих за спонтанния си жест и се опитах да сваля слушалките от главата му. Вече не исках да знам какво мисли.
	Той вдигна бързо ръце и покри моите, после ме погледна яростно, като отдръпна глава. Ръцете ми паднаха в скута ми и аз погледнах примирено през прозореца, чаках да приключи. От време на време му хвърлях по някой поглед. Той беше свел очи, но още притискаше слушалките. Имаше някаква скованост в позата му, която не можех да изтълкувам. Музиката беше достатъчно силна и аз долових кога свърши „Одата на радостта“. Натиснах бутона, за да я спра, и Самюъл бавно свали слушалките от главата си.
	— Как се казва това? — попита с благоговение в гласа.
	— Това е Деветата симфония на Бетовен. Наричат я още „Одата на радостта“.
	Той ме погледна, сякаш искаше да чуе повече.
	— Бетовен чул поема, наречена „За радостта“, повече от трийсет години преди да я въплъти в музика в своята Девета симфония. Тя е последната му. Когато я завършил, вече бил глух и болен. Работил по нея десет години. Променял темата на „Одата на радостта“ почти двеста пъти, докато не останал доволен.
	Спрях, не знаех дали иска да чуе повече.
	— Бил е глух? — попита Самюъл, повишавайки глас от изумление.
	— Да. Соня ми каза, че не можел да чуе аплодисментите, когато я дирижирал за първи път във Виена. Един от певците го обърнал, за да види публиката, която ликувала и ръкопляскала в залата. По време на репетициите Бетовен лягал на пода, за да усети вибрациите на музиката.
	— Но откъде е знаел как звучи? Все пак, за да пишеш музика, нали трябва да можеш да я чуваш? — попита смаяно Самюъл.
	— Предполагам, че е била в него. — Свих замислено устни. — Била е в главата и в сърцето му. Сигурно я е усещал, затова не е било нужно да я чува физически. — След малко добавих: — Соня ми каза веднъж, че много от великите композитори, включително Бетовен, твърдели, че музиката, която композират, е във въздуха. Тя вече си е там, ти само трябва да я чуеш. Повечето от нас не могат. Ние можем само да сме благодарни, че хора като Бетовен го умеят и са я записали, за да я чуем и ние.
	— А ти чуваш ли я? — попита Самюъл, взирайки се в мен.
	— Не я чувам… но знам, че е там. — Исках да обясня нещо, което никога не бях формулирала с думи. — Понякога си мисля, че щом мога да _виждам_ без очите си и да _усещам_ без ръцете си, бих могла и да _чувам_ музиката. Не използвам ръцете си, за да усещам любов или радост, или мъка, но все пак ги усещам. Очите ми ми позволяват да виждам невероятно красиви неща, но понякога си мисля, че онова, което _виждам_, ми пречи да… да видя отвъд красотата. Сякаш видимата красота е просто хубава завеса, която ме разсейва от онова, което е от другата страна… и ако разбера как да отдръпна тази завеса, там ще открия музиката. — Размахах развълнувано ръце. — Не мога да ти го обясня.
	Той кимна бавно.
	— Музиката ме накара да затворя очи, докато ти свиреше онази нощ в църквата. Другите хора направиха същото. Може би това е причината. Ушите ни се опитват да чуят онова, което очите ни крият от нас.
	Той разбираше. Усетих как сърцето ми се изпълва от внезапното силно желание да го прегърна.
	— Тя е във въздуха — каза тихо Самюъл. Погледът му бе отнесен, а челото — сбърчено в размисъл. — Като _нилхи_.
	— Какво? — попитах аз.
	— Като _нилхи_. Това е думата на навахо за вятъра… но и нещо повече. Той е свещен и има сила. Баба казва, че нилхи означава Свещен дух на вятъра. Всичко в този свят общува чрез нилхи. Заради това Свещеният дух на вятъра, нилхи, е в ушите на _дине_ или хората, и шепне своите заповеди, казва им кое е добро и кое лошо. Хората, които постоянно пренебрегват нилхи, са изоставени. Той вече не е с тях. — Очите му се фокусираха отново и се сведоха към мен. — Баба вярва, че нилхи е във всяко новородено, то го приема с първия си дъх. Така нилхи е винаги с детето. Нилхи го води, докато расте.
	— Прилича на Светия Дух. Научих за Светия Дух в църквата. Той ти помага да различиш доброто от злото, пази те, предупреждава те, води те, но само ако си достоен за него. Той говори само истината. Учителят в неделното училище казва, че така ни говори Бог.
	— Може би онова, което Бетовен е чувал, е нилхи, който пее Божията музика.
	— Мисля, че може би си прав.
	Превъртях касетата и разширих слушалките като за Голиат. После се наведох към Самюъл и ги наместих на главите ни, едната слушалка на лявото ми ухо, другата на неговото дясно ухо. И слушахме Божията музика притиснали глави до края на пътуването.

	* * *

	Самюъл никога не възрази на избора ми на музика. Всъщност като че ли много му харесваше. Той намести слушалките ми така, че да извъртим меките главички навън и да не трябва да притискаме глави. Аз нямах нищо против да ги притискаме, но не бих го признала. Той като че ли се притесняваше, че някой може да разбере това погрешно. Имахме по една слушалка и я притискахме към ухото си. След около седмица на Бетовен, аз донесох касета с Рахманинов. Слушахме внимателно „Прелюдия в до диез минор“, черните очи на Самюъл бяха широко отворени и блестяха. Той се обърна към мен, когато музиката стигна до смайващия си финал.
	Заговори с благоговение:
	— Тази музика ме кара да се чувствам толкова могъщ, сякаш мога всичко, сякаш нищо не може да ме спре, докато музиката звучи в главата ми. И онази малка част, когато става триумфална, като при изкачване, изчакване и накрая достига върха, а после сякаш казва „Успях!!!“. Както когато Роки вдига ръце на върха на онези стълби. Разбираш ли ме? — Говореше тихо и искрено, после ме погледна и се усмихна смутено на ентусиазма си. — Толкова е мощна, че… почти повярвах, че ако продължа да я слушам, ще стана Супер Сам!
	Засмях се, доволна от рядката проява на хумор. Самюъл не се шегуваше често и определено не беше приказлив.
	— Знам точно какво имаш предвид. Помниш ли, когато си изкълчих глезена? — попитах смутено. — Тогава бях завладяна от музиката в главата си и за минута повярвах, че мога да летя.
	Той се вгледа в мен с лека усмивка, клатейки глава.
	— Може би трябва да направя и за двама ни еднакви пелерини, а това ще е нашият саундтрак. — Заех поза и добавих: — Супер Сам и Бионичната Джоузи ще спасят света! — пропях аз.
	Този път се засмя с глас. И звукът бе дори по-хубав от музиката. Усмихнах му се, не помнех да съм била толкова щастлива.
	Самюъл помълча малко, не приближи отново слушалката до ухото си. Аз натиснах бутона, за да спра касетата.
	— Дали ще можеш да ми запишеш тази касета? — попита той сковано.
	Чудех се защо му е толкова трудно да ме помоли за нещо съвсем нормално, когато очевидно му бях приятел.
	— Разбира се — отвърнах ведро.
	Той ме погледна някак притеснен, радостта от музиката отслабваше в очите му.
	— Казах ти, че искам да отида в Морската пехота, нали?
	Кимнах, чаках да продължи.
	— Ужасно съм изплашен.
	Гледаше ме яростно, предизвикваше ме да кажа нещо.
	Аз мълчах.
	— Там трябва да знаеш да плуваш… а аз съм бил на басейн точно два пъти в живота си. Израснах в индиански резерват, Джоузи. Там пасях овце цяло лято, не плувах. Мога да плувам криво-ляво кучешката…
	Замълча.
	— А защо искаш да станеш морски пехотинец, Самюъл?
	Бях любопитна защо, след като не може да плува, изобщо иска да отиде там.
	Той помълча малко. Когато ми отговори, не бях сигурна, че е разбрал въпроса ми.
	— Моята _шимасани_, моята баба навахо, каза, че когато съм се родил, тя окачила пъпната ми връв на стойката за пушките, защото знаела, че ще стана воин. Това е традиция на навахо.
	Той се усмихна леко, когато се ококорих насреща му.
	— Традиция е да окачвате пъпната връв на стойката за пушките? — попитах смаяна.
	— Традиция е да се запазва пъпната връв и да се слага на специално място, което ще бъде важно за детето, когато порасне. Може да се зарови в ограждението на животните, ако смятат, че детето ще има интерес към конете. Може да се зарови в царевичната нива, ако детето ще се прехранва от земята, или пък под стана, ако мислят, че детето ще има дарбата на тъкачка. Баба каза, че е знаела, че аз трябва да се боря, за да намеря пътя си в двата свята, и затова ще ми е нужен воински дух. Първо заровила пъпната ми връв в своя хоган, за да знам винаги, че там е домът ми. Но после усетила, че не е правилно, и се молила няколко дни, за да реши къде да я сложи. Каза, че хоганът няма винаги да е моят дом. Изровила я и я сложила на поставката за пушките.
	Срещнах, заинтригувана, погледа му. Той продължи:
	— Тя вярваше, че ще последвам стъпките на дядо ми.
	— А той какъв е бил?
	— Моят дядо навахо е бил морски пехотинец.
	— Разбирам. Значи, винаги си мислил, че трябва да станеш морски пехотинец, защото баба ти е вярвала, че това е твоята съдба?
	— Аз също го вярвам. Мечтая да видя други места, да принадлежа към нещо, да съм част от нещо, където няма значение дали съм бял, или навахо. Ако преминеш дванайсетседмичното обучение, ставаш морски пехотинец, един от малцината достойни. — Устата му се изви безрадостно, когато цитира девиза. — Аз нямам братя и сестри. Мама се омъжи за човек, който вече имаше пет деца, затова сега имам три доведени сестри и двама доведени братя, всички по-големи от мен. Не ги познавам много добре и не ги харесвам особено. Те ме наричат „бялото момче“, когато мама не е наблизо. Искам да се махна, Джоузи. Не искам да се връщам в резервата. Гордея се с произхода си, но не искам да се връщам там. Не искам да паса овце цял живот.
	— Значи… плуването. Това ли е единственият проблем? — попитах колебливо.
	Той ме погледна остро.
	— Бих казал, че това е доста голям проблем.
	— В училището има басейн, Самюъл. Не можеш ли да се научиш? Няма ли кой да те научи?
	— Кой? — погледна ме той гневно. — Кой, Джоузи? Кога? Такова си дете! Всяка сутрин пътувам по четиресет минути с автобуса до училище и още толкова следобед. Няма как да стигна по-рано там или да остана до късно. Нямам шофьорска книжка, затова дори Дон да ми позволи да взема пикапа, няма да мога да го карам.
	— НЕ съм дете, Самюъл! — Той така внезапно ми се беше нахвърлил, че и аз се ядосах. — Може би трябва да потърсиш малко помощ. Не бъди толкова упорит! Сигурна съм, че някой от училище ще се съгласи да те научи, особено ако знае защо е необходимо.
	— Никой не иска да ми помага и никога не бих се молил. — Лицето му беше мрачно, юмруците стиснати. — Съжалявам, че те нарекох дете. Просто… забрави, става ли?
	Седяхме в мълчание до края на пътя. Питах се защо музиката го бе накарала да мисли за Морската пехота. Може би защото Рахманинов го караше да се чувства могъщ, когато всъщност се чувстваше толкова безпомощен.


>	6.
>	Импромптю

	Физическото беше задължително в прогимназията. Цялото лято преди седми клас бях живяла в страх как ще се събличам в съблекалнята. Имах ужасни видения как се къпя в онези открити кабини и всичките ми кльощави, все още ненавлезли в пубертета съученички се взират в интимните ми части. Имах кошмари как тичам през съблекалнята чисто гола, за да търся хавлията си, а всички стоят там напълно облечени и ме зяпат. В съня ми гърмеше музиката на Вагнер.
	За щастие, къпането не беше задължително и аз си носех огромна кърпа от дома, която държах в шкафчето си, и се криех зад нея, докато обличах спортния си екип всеки ден. Имах дълги крака и обичах да тичам, но само дотам стигаха атлетичните ми постижения. Отборните спортове не бяха за мен. Никак не ме биваше. По време на играта на баскетбол се опитах да уцеля коша, но хвърлих толкова силно, че топката рязко отскочи от дъската и ме халоса по лицето, разкървави ми носа и ми насини очите. Мразех доджбола още повече, а на скачането на въже бях направо нелепа. Обикновено се кандидатирах да въртя въжето за другите или носех топките, само и само да не участвам. Постоянно ме назначаваха да „работя“ с две изоставащи момичета не защото можех да им помогна в спорта, а защото бях мила. Трябва да кажа обаче, че и двете ме биеха и на доджбол, и на баскетбол. Бяха по-добри и в скачането на въже.
	Този ден по физическо правихме каланетика — модерна дума за разтягане, — която бе относително лесна за хората с лоша координация като моя милост. Госпожица Свенсон, учителката, си беше довела помощничка, за да ни учи на разтягането. Тя беше мажоретка от гимназията, на име Марла Пейнтър, която беше много красива и много пластична. Вдигаше крака си толкова високо, че можеше да се изрита в главата. Показа ни всички три вида шпагати, а аз тайничко станах и се промъкнах до госпожица Свенсон, която оценяваше контролни. Сигурно бяха от курса по здравно образование, който водеше. Не бях виждала нито едно контролно по физическо.
	— Госпожице Свенсон? — попитах срамежливо.
	Тя не ми обръщаше голямо внимание. Нямаше излишно търпение за клуба на кьопавите, на който бях председател.
	Тя приключи с оценяването на контролното и вдигна, подразнена, поглед към мен.
	— Да? — попита ме с нетърпение.
	— Имам един приятел, който трябва да се научи да плува. Ами… как точно може да го направи тук, в училището, за предпочитане през учебно време? — довърших бързо, с надеждата, че няма да ме разкара веднага.
	— В кой клас е? — попита тя и отново погледна към контролното.
	— Той е от големите. Мой съсед е в Левън и транспортът е проблем. Иска да се запише в Морската пехота, когато завърши, но трябва да се научи да плува — обясних обнадеждена, макар че не смеех да се надявам прекалено.
	— Защо ти питаш вместо него? — попита ме тя с подозрение.
	— Ами той е нов в училището и е малко срамежлив, затова казах на баба му, че ще попитам дали може — излъгах и усетих как бузите ми пламват.
	— Хм. Когато Марла приключи, иди с нея в сградата на гимназията. Ще ти дам една бележка. След това имаш обяд, нали?
	Всички седмокласници обядваха първи и аз закимах с готовност.
	— Попитай треньора Джуд или треньора Ясперсон за това. Може би те ще измислят нещо за момчето. И аз имам брат в Морската пехота. Задължително е да можеш да плуваш — довърши учителката с вече много по-мил тон.
	— Много ви благодаря, госпожице Свенсон.
	Изчаках да ми напише бележка и да я подпише.
	Марла ме заведе в салона на гимназията и накара едно момче, което отиваше към съблекалните, да провери дали треньорът Джуд или треньорът Ясперсон са в кабинета там. След това си отиде и ме остави пред мъжката съблекалня да чакам завръщането на пратеника. Чаках много дълго. Треньорите или не бяха там, или момчето беше забравило. Тъкмо щях да се откажа вече, когато последният човек, когото исках да видя в момента, вървеше през салона към съблекалнята.
	— Джоузи, какво правиш тук? — попита Самюъл, смаян да ме види да се мотая на място, където нямах никаква работа.
	— Госпожица Свенсон ме изпрати да говоря с треньорите Джуд и Ясперсон. Марла Пейнтър дойде с мен, но си тръгна, а аз не мога да вляза там!
	Гласът ми звучеше малко като жален вой и бях така засрамена, че ми идеше да заплача. Не смятах да казвам на Самюъл, че съм тук заради него.
	— Чакай малко — каза той веднага. — Ще отида да видя дали има някой там.
	В този момент треньорът Ясперсон, придружен от пратеника на Марла, излезе от светилището си. Ядеше огромен сандвич с риба тон и пържени картофки, сплескани между двете половини на питката. Явно нямаше желание да остави обяда си, за да поговори с мен. Въздъхнах с облекчение, после потреперих от ужас. Това щеше да засрами и мен, и Самюъл. Знаех, че може никога да не ми прости, но все пак го направих. Когато пратеникът се отдалечи, аз заговорих:
	— Треньор Ясперсон, Самюъл е мой съсед — посочих към него, без да смея да го погледна. — Иска да се запише в Морската пехота, когато се дипломира. Проблемът е, че не знае да плува. Трябва да се запише на плуване или нещо такова тук, в училище, и някой да го научи. — Говорех така бързо, че треньорът спря да дъвче, за да схване. — Не може да идва по-рано на училище и не може да остава по-късно заради проблеми с транспорта, затова ще е много мило от ваша страна, ако някак му помогнете да се научи в учебно време — довърших като навита на пружинка.
	Дръзнах да погледна Самюъл. Лицето му беше като студена твърда маска. Знаех, че никога вече няма да ми проговори, и усетих как сърцето ми се пропуква.
	— Сигурна съм, че Самюъл с радост ще поговори с училищния съветник, за да промени програмата си и да се получи.
	Бях направила всичко по силите си и замълчах.
	— В Морската пехота, а? — Треньорът отново започна да дъвче. — Сигурен съм, че можем да измислим нещо… Самюъл беше, нали? Говориш ли английски?
	Изтръпнах. Разбирах защо треньорът си е помислил, че не говори английски. Все пак нали аз бях говорила вместо него.
	— Да, говоря английски — отвърна рязко Самюъл и чух гнева в гласа му.
	Беше ми бесен. Все пак се надявах треньорът да не забележи и да не го приеме погрешно.
	— Добре, добре! — каза господин Ясперсон, който бе твърде зает със сандвича си и пропусна стрелите, изхвърчали от ониксовите очи на Самюъл.
	— Ами двамата ще отидем при господин Уайтинг, педагогическия съветник, и ще те прикрепя към някое от момчетата от отбора по плуване. Мисля, че Джъстин Макферсън може да ти помага втория срок. Той ми е помощник и не му осигурявам достатъчно работа. Ако успеем да ти освободим място в програмата, ще се получи.
	Благословен да е треньорът Ясперсон, че беше така отзивчив и така разсеян. Той прегърна Самюъл през раменете и го поведе, като му говореше и облизваше соса от салатата с риба тон от пръстите си. Самюъл се обърна към мен над едрата ръка на треньора. Аз прехапах устна, за да не се разрева, когато ме изгледа кръвнишки. Той извърна глава и аз веднага се изнесох от салона.

	* * *

	Този ден нарочно не се качих в автобуса и изчаках почти до пет часа следобед, за да пътувам с Джони след тренировката му по борба. Бях изморена, гладна и доста притеснена. Бях написала всичките си домашни, включително доклада за книга, който трябваше да предам след две седмици. Опитах се да чета, но бях твърде нервна, за да се концентрирам. Копнеех за школите си по пиано — с тях поне можех да отида в музикалния салон и да посвиря. Бях се обадила на Соня от канцеларията, за да й кажа, че ще пропусна урока си този следобед. Когато най-сетне дойде време за тръгване, се натъпках между Джони и един потен борец. Трябваше просто да се кача в автобуса, но нямах куража да се изправя пред Самюъл.
	На следващия ден се престорих на болна. Татко не ме разпитва твърде много. Всъщност изобщо не ме разпитва. Никога не се преструвах на болна, затова, когато казах, че не се чувствам добре и няма да ходя на училище, той само сви рамене, пипна ми челото и ме попита дали да остане у дома с мен.
	— О, моля те, недей — отвърнах отчаяно.
	Така цял ден трябваше да се преструвам. Казах му, че просто ще поспя и ще се справя съвсем добре сама. Не се наложи да го убеждавам много. Цял ден свирих на пиано, докато гърбът и вратът ме заболяха, а пръстите ми продължиха да свирят дори след като спрях.
	В три и половина на вратата се позвъни. Бях пак пред пианото, свирех „На Елиза“, боса, с любимите си джинси и мек син суитшърт, който Джаред ми беше подарил за Коледа. Прокарах пръсти през косата си и тръгнах към вратата. Мислех си, че е Тара.
	На прага стоеше Самюъл, пъхнал ръце в джобовете, без шапка, лъскавата му черна коса се развяваше на студения януарски вятър. Не беше с раница, затова предположих, че първо си е отишъл до дома. Зачудих се какъв ли повод е измислил да дойде при мен. Сърцето ми бумтеше така силно, че бях сигурна, че и той го чува.
	— Може ли да поговорим за малко?
	В гласа му нямаше гняв, но виждах напрежението около устата му, което толкова мразех.
	Влязох навътре и отворих по-широко вратата, като го поканих с жест. Той като че ли се поколеба, но сигурно осъзна, че не можем да стоим на верандата в студа твърде дълго. Освен това дядо му или някой друг можеше да мине и трябваше да обяснява. Хората в малките градчета виждаха всичко и говореха. Ако някой видеше Самюъл да седи на верандата с мен, клюките щяха да тръгнат и нямаше да са хубави.
	Той пристъпи вътре и аз затворих вратата. Не седна, остана да стои сковано на няколко крачки от вратата. Аз седнах отново пред пианото. Свих крак под себе си и се вгледах в черно-белите клавиши, чаках.
	— Болна ли си? — попита той направо.
	— Не — прошепнах.
	— Защо не дойде на училище днес? И къде беше вчера след училище? — попита безизразно.
	Опитах се да продумам, но буцата в гърлото ми пречеше и трябваше да преглътна няколко пъти, за да изкарам думите навън:
	— Страх ме беше да те видя.
	Сякаш се изненада, че мога направо да си призная това.
	— И какво си мислеше, че ще направя? — попита той рязко.
	— Не какво ще _направиш_ — отвърнах нещастно, буцата нарастваше, давеше ме. — А как ще се държиш. Не мога да понеса да си ми толкова ядосан. Вчера ме погледна така, сякаш искаш да умра, и аз просто не можех да се изправя отново пред теб, като знам колко много ме мразиш!
	Обгърнах се с ръце, исках някак да облекча болката в сърцето си.
	— Бях ядосан… но не бих могъл да те мразя.
	Говореше тихо и усетих как напрежението в гърдите ми отслабва, вече дишах малко по-леко.
	— Ще ми се да не го беше правила, но част от мен е доволна. Мисля, че това ме ядоса още повече. Мразя тази част от себе си, която ти е благодарна. Слабост е да трябва някой да говори вместо мен. — Замълча за миг и аз се извъртях на пейката, за да го погледна. Той се взираше в мен със стисната челюст и влажни очи. — Не бива да го правиш отново, Джоузи. Не искам да се грижиш за мен. Знам, че си го направила, защото ти пука, но не ми отнемай гордостта.
	— Нима гордостта е по-важна от приятелството? — попитах тъжно.
	— Да! — отвърна той рязко и отсечено.
	— Това е толкова глупаво! — отговорих вбесена.
	— Джоузи! Ти си само едно малко момиче! Не знаеш колко безпомощен, слаб и глупав се почувствах, докато стоях там, а ти уреждаше живота ми, сякаш съм някакво сираче, което чака милостиня!
	Самюъл зарови ръце в косата си и се обърна към вратата.
	— Не съм малко момиче! От много време не съм малко момиче… ако изобщо някога съм била! Не мисля като малко момиче и не се държа като малко момиче. Не ИЗГЛЕЖДАМ като малко момиче, нали? Не смей да ми казваш, че съм малко момиче!
	Ударих по клавишите в бурен акорд, който напомняше на Вагнер. Сега знаех какво имаше предвид Соня с думите за освобождаването на звяра! Исках да хвърля или счупя нещо, да се разкрещя на Самюъл. Той беше невъзможен! Толкова упорит, такъв инатлив глупак! Свирих силно няколко минути, а той стоеше стъписан до вратата.
	Внезапно седна до мен пред пианото и сложи ръце върху моите, за да спре шума.
	— Съжалявам, Джоузи — каза тихо.
	Аз плачех, сълзите капеха по клавишите и те ставаха хлъзгави. Бях ужасен звяр, не яростен — а някакъв хлипащ, разреван мъничък звяр. Самюъл като че ли не знаеше какво да стори. Стоеше съвсем неподвижно, покрил ръцете ми със своите. Бавно вдигна длани към лицето ми и внимателно попи сълзите от бузите ми.
	— Ще изсвириш ли нещо друго? — попита тихо, почти разкаяно. — Ще ми изсвириш ли нещо… моля те?
	Избърсах сълзите си от клавишите със суитшърта си. Самюъл чакаше търпеливо да се овладея. Аз още бях разстроена и изобщо не го разбирах. Но никога не съм можела да тая гняв задълго, затова веднага му простих и въздъхнах треперливо.
	— Знам, че обичаш „Одата на радостта“, но не ми се свири точно сега. — Гласът ми беше малко прегракнал от плача. Погледнах го. — Чувал ли си „Концерт за пиано номер 23 в ла мажор“ на Моцарт?
	— Ами и да съм го слушал, нямаше да знам.
	Той ми се усмихна печално, когато ме погледна, поклати глава и избърса една сълза от бузата ми.
	— Това ми е любимата мелодия… днес — ухилих се леко. — Имам си различни любимци в различните дни. Но днес е ден за Моцарт.
	Ръцете му паднаха в скута, сякаш за молитва. Аз започнах унасящата мелодия, прелитах през нотите, пръстите ми летяха през акордите и извличаха до капка болезнената сладост от изпълнената с копнеж музика. Как я обичах! Как ме лекуваше тя, как ме изпълваше, как ме успокояваше.
	Последните музикални фрази бяха така леки, така ефирни, че Самюъл се наведе да чуе високите ясни тонове, преди пръстите ми да застинат на клавишите. Погледнах го. Той се взираше в ръцете ми.
	— Изсвири още нещо — каза тихо. — Изсвири онова, което свири на Коледа… второто.
	Аз бях готова, сърцето ми се изпълни от думите му, от искреното му удоволствие.
	— Има ли си име? — попита с благоговение, когато приключих.
	— „Аве Мария“ — усмихнах се. — Красива е, нали? Написана е от Франц Шуберт. Той е умрял на трийсет и една години. Бил е напълно разорен, не е знаел, че музиката му ще бъде вечно ценена от хората.
	— И ти знаеш това, защото…? — погледна ме Самюъл въпросително.
	— Защото моята учителка по пиано, госпожа Грималди, ми разказва за композиторите, докато свирим музиката им. Тя казва, че за да бъдеш велик композитор, трябва да обичаш най-великите, а ако не ги познаваш, как ще ги обичаш?
	— Ти кого харесваш най-много?
	Засмях се.
	— Все едно ме питаш за любимата ми мелодия. Винаги е различна, зависи в какво настроение съм. Госпожа Грималди казва, че съм много хаотична.
	— Май ще трябва да проверя тази дума.
	— В речника пише, че означава „активен, непостоянен и изпълнен с енергия“ — засмях се аз. — Наложи се да я проверя, когато тя го каза, но мисля, че госпожа Грималди имаше предвид просто непостоянна и непредвидима.
	— Тогава кой е любимият ти композитор днес?
	— Напоследък се влюбих във Фредерик Шопен.
	— Влюбила си се?
	Пак се засмях.
	— Ами да кажем, че съм запленена.
	— И защо си запленена от него?
	— Защото е бил красив — отговорих веднага и се почувствах като пълна глупачка, когато Самюъл изви вежди и се ухили. — Но предимно защото е писал много за пиано… повече от всеки друг композитор в историята. Аз съм пианистка, така че… това ми харесва. Освен това е умрял много млад, само на трийсет и девет години. От туберкулоза. И е имал гореща любовна афера с прочута писателка. Бил е изпълнен с вина, защото така и не се оженил за нея, и бил сигурен, че ще отиде в ада заради това. Приключил връзката, преди да умре, защото искал да се разкае за греховното си поведение, но е толкова романтично. Бил е такава трагична фигура.
	— Изсвири нещо от Шопен тогава — каза Самюъл.
	Вече бях научила първата част от „Ноктюрно в до минор“. Харесваше ми драматичният ритъм на ниския мотив в началото. Това бе тъжна мелодия и пасваше на романтичната ми природа, а после внезапно ставаше сладка и мелодична, изпълнена с носталгия и нежност. Не бях научила още невероятно трудното финално движение, което свързваше всичко в триумфален и впечатляващ край, затова импровизирах малко накрая.
	— Разбирам защо си запленена — подразни ме Самюъл. Беше се отпуснал и устните му бяха извити от удоволствие. — Сега ми изсвири нещо, което си написала ти.
	Сковах се от смущение.
	— Аз не съм композитор, Самюъл.
	— Искаш да кажеш, че не си измислила свои мелодии? Моцарт е бил… на колко каза, че е бил? Четири или пет? Когато е започнал да измисля… как се наричаха?
	— Менуети — помогнах му аз.
	— Не си ли се опитвала да композираш? — настоя той.
	— Малко — признах смутена.
	— Тогава нека чуя нещо.
	Не помръднах, ръцете ми бяха в скута ми.
	— Джоузи… всичко, което знам за музиката, го научих от теб. Можеш да изсвириш нещо на Бетовен, да кажеш, че е твое, и аз няма да разбера. Ще го сметна за прекрасно, каквото и да изсвириш. Нали знаеш това? — подтикна ме той нежно.
	Аз работех по нещо свое. Преди няколко месеца една мелодия си проправи път в подсъзнанието ми и аз все не можех да определя откъде е. Тя се спотайваше, тормозеше ме, докато накрая не я изтананиках на Соня, после я изсвирих на пианото, създадох акорди от единични ноти и ги свързах в мелодия. Тя ме слушаше внимателно и ме помоли да го изсвиря отново и отново. Всеки път добавях по още нещо, по още един слой, изграждах я, докато тя не ме спря, като ме докосна леко по рамото. Когато вдигнах очи, видях на лицето й благоговение, почти духовно сияние.
	— Това е твое, Джоузи — каза тя.
	— Как така? — попитах, объркана.
	— Не съм чувала тази музика. Не си я чула и ти. Това е нещо, което сама си създала.
	Соня сияеше от радост.
	Мислех за тази мелодия, докато Самюъл седеше тихо до мен и търпеливо чакаше да поддам. Музиката бе дошла при мен, след като се скарахме за Хийтклиф и значението на истинската любов. Когато мислех за нея, мислех за Самюъл.
	Вдигнах ръце над клавишите, издишах бавно и позволих на музиката да се излее от пръстите ми. Свирех напрегнато. В мелодията имаше копнеж, който разпознавах като самотата си. Мелодията не ставаше мощна, но ме трогваше с простотата и чистотата си. Докосвах леко клавишите, изливах мелодията от плахата си душа. Това беше скромен дар, който не бе достоен за петгодишния Моцарт, но отекваше със страстта на искрено сърце. Когато и последната нота затихна, а Самюъл още мълчеше, аз го погледнах притеснено.
	— Как се казва? — прошепна той и вдигна черните си очи към мен.
	— Песента на Самюъл — прошепнах, като го гледах, внезапно дръзка и смела.
	Той се извърна рязко от мен, сякаш не можеше да продума. Стана и тръгна към вратата. Там спря и хвана дръжката със сведена глава.
	— Трябва да вървя. — Погледна ме и видях битката, която се водеше в очите му, и смущението, изписано на лицето му. — Твоята мелодия… това е най-хубавото нещо, което някой е правил за мен.
	Гласът му беше изпълнен с емоция. После той отвори вратата и излезе в ледения ден, като затвори леко след себе си.

>	7.
>	Дисонанс

	Последната седмица на февруари Самюъл не дойде на училище. В понеделник си помислих, че може да е болен, но след няколко дни се притесних за него. До четвъртък вече не можех да търпя, затова измислих как да го видя. Нети Йейтс ми беше дала рецепта за хляб с тиквички и шоколадови парченца, когато правихме консервите през лятото. Беше настъргала тиквичките и ги сложи във фризера в торбички, като залепи ламинираната рецепта върху тях, за да мога „да я забъркам набързо, когато реша“. Още не я бях правила. Тиквичките и шоколадовите парченца ми се струваха странна комбинация.
	Сега бях доволна, че имам повод да отида при нея, и се надявах да разбера какво става със Самюъл. Извадих настъргани тиквички от фризера, направих два хляба с тях и шоколадови парченца и тръгнах в мразовитата февруарска вечер, прегърнала увития в кърпа топъл самун, за да си сгрявам пръстите.
	Нети Йейтс ми отвори вратата на второто почукване и като че ли се зарадва.
	— Джоузи! — възкликна тя. — Колко се радвам да те видя! Влизай, влизай! О, навън е ужасно! Пеша ли дойде?
	— Не е далече, госпожо Йейтс — казах с тракащи зъби. — Направих хляба по вашата рецепта и си помислих, че ще искате да го опитате и може би да ми дадете някакви съвети — излъгах без усилие.
	— Денят е идеален за топъл хляб с тиквички! Много бих се радвала! Ела в кухнята. Свали си палтото и ботушите в гардеробната до задната врата.
	Аз й подадох хляба, увит като пеленаче, и си свалих палтото и ботушите. Не видях и помен от Самюъл. Влязох в кухнята по чорапи, като се опитвах да огледам, без да се издавам. Палтото му не висеше на закачалката в гардеробната. Обърнах се и забързах към топлата кухня, когато чух някой да се качва по задните стълби. Вратата се отвори и влезе Дон Йейтс, със зачервени бузи и нос и ниско нахлупена каубойска шапка. Аз тръгнах още по-бързо към кухнята, не исках да стоя там и да зяпам, ако Самюъл идва след него.
	— Джоузи Дженсън е тук, Дон! — извика му Нети от кухнята. — Донесе хубав хляб с тиквички. Влизай и ще ти направя горещ шоколад.
	Дон дойде при нас, опакован с дебелите фланели, и потриваше ръце.
	— Здравей, госпожице Джоузи.
	Отиде до мивката и си изми ръцете и лицето, докато Нети режеше хляба и го мажеше дебело с масло. Седнах, не знаех как ще изкопча информацията, която ми трябваше. Самюъл очевидно не беше тук… освен ако не лежеше болен в стаята си.
	— Джоузи, хлябът изглежда прекрасно! — възкликна Нети.
	Отхапах голямо парче от резена, който тя постави пред мен, и задъвках бавно, за да си дам време да измисля план. Наистина беше вкусен. Кой да предположи, че тиквичките ще си паснат с шоколадовите парченца? Вкусът им не се усещаше — просто правеха хляба влажен. Приличаше на плътен, ароматен кейк, а шоколадът се бе събрал по крайчетата. Усетих прилив на гордост, че се е получил толкова добре.
	— Тази нощ температурата ще падне до минус десет — промърмори на себе си Дон. — Прибрах конете, но въпреки това ще им е много студено. Мразя февруари… най-ужасния месец от годината.
	— Госпожо Йейтс… забелязах, че Самюъл не е в автобуса… да не е болен? — попитах аз с престорено нехайство.
	— О, за бога, не! — заяви тя, като прикри устата си, за да отговори между хапките. — Самюъл се върна в резервата.
	Времето спря и аз се втренчих ужасена в нея.
	— Завинаги ли? — Гласът ми прозвуча нелепо пискливо и аз се втренчих в недояденото парче хляб, главата ми се маеше. — Няма ли да се върне? — попитах по-овладяно, макар че сърцето ми се свиваше болезнено в гърдите.
	— Ами не знаем точно — каза внимателно Нети и хвърли многозначителен поглед на Дон.
	— Какво означава това?
	Страхът ме правеше непредпазлива.
	— Ами…
	Нети започваше всяко изречение с „ами“, особено когато се опитваше да бъде дискретна.
	— Майка му поиска той да се върне.
	Сериозният глас на Дон прозвуча рязко, той избърса с ръка устните си, за да махне трохите от мустаците си.
	— Но… — Опитвах се да продължа внимателно, не исках да издавам чувствата си. — Няма ли да му е трудно да завърши училище, ако си тръгне сега?
	— Майка му каза, че нямало нужда да се дипломира, ако ще пасе овце. Нуждаела се от него там. — Виждах, че Дон не е особено доволен от ситуацията. — Самюъл е на осемнайсет години. По закон е вече възрастен и никой не може да го накара да се дипломира.
	— Но аз си мислех, че тя е искала той да дойде тук!
	Бях ядосана и объркана и вероятно това личеше по изражението ми.
	— Така е! — Явно бях докоснала болно място, защото Дон повиши глас. — Тя говори с него по телефона миналата седмица. Каза, че й звучал добре, и реши, че бил „излекуван“ — натърти и вдигна пръсти, размахвайки ги, за да сложи въображаеми кавички.
	— Но… ами Морската пехота? — Опитвах да се овладея. Не исках да разберат колко ме е разстроил този разговор. — Той работи толкова усилено! Дори се научи да плува!
	Нети остави хляба си и ме погледна изненадана.
	— Откъде знаеш за Морската пехота?
	— Със Самюъл седим заедно в автобуса, госпожо Йейтс — признах аз. — Поговорих си малко с него. Той работеше много усилено, за да получи добри оценки! Не мога да повярвам, че просто ще напусне училище.
	— Самюъл се разкъсва, Джоузи. — Дон поклати глава и потърка тила си. — Не знам дали смята, че има думата по въпроса.
	Трябваше да се махна оттук. Щях да избухна в сълзи, а нямаше начин да го направя пред Дон и Нети. Прехапах вътрешността на бузата си и острата болка отложи изблика на емоцията.
	— Е, най-добре да се прибирам. Татко ще иска нещо топло за ядене в такава нощ.
	Тръгнах да си взема палтото, не си позволявах да дишам твърде дълбоко и продължавах да стискам със зъби вътрешността на бузата си.
	Нахлузих ботушите, закопчах трескаво палтото си и сложих качулката над рошавите си къдрици. Дон понечи да стане, може би за да ме изпрати до дома.
	— Не, не ме изпращайте, господин Йейтс. Оттук се вижда светлината на нашата веранда. Само една пресечка е, ще се оправя.
	— Е, благодаря, че дойде, Джоузи.
	Нети изглеждаше малко смутена от странното ми поведение. Сигурно помисли и интереса ми към Самюъл за странен.
	Взех кърпата от протегнатата й ръка и се обърнах да си тръгна.
	Спрях, разкъсвана между тревогата за Самюъл и желанието ми да напусна кухнята им, преди да съм се превърнала в локва от сълзи.
	— Ако се чуете със Самюъл, ще му предадете ли, че съм идвала и съм питала за него? Моля ви да му припомните за пъпната му връв.
	Нети и Дон се взираха в мен, сякаш си бях изгубила ума.
	— Просто му кажете, става ли? Той ще разбере.
	Излетях от къщата в ледената февруарска вечер.

	* * *

	Измина още една седмица. Дойде март, а Самюъл не се върна в училище. Не отидох отново при Дон и Нети. Това само щеше да породи въпроси, а вече бях дала повод за достатъчно такива. Бях започнала да му записвам касети с музиката, която слушахме. Направих му цяла колекция от най-хубавото на всичките ми любими композитори. Имах десет касети с любими неща, всичко от Бетовен до Гершуин. Бях събрала най-любимите ми в една касета, надписана „Топ 10 на Джоузи“. Включих „Прелюдия в до диез“ на Рахманинов, която Самюъл толкова обичаше. Преди не ми беше сред топ десет, но вече щеше да бъде. В кутийките бях сложила надписи. Не знаех как ще му дам сега този подарък.
	И тогава, една сутрин, около две седмици след като си тръгна, аз се качих в автобуса, а той седеше там и ме чакаше, сякаш никога не беше изчезвал. Хукнах към него. Седнах, хванах ръката му и я стиснах с всички сили.
	— Ти си тук! — прошепнах, опитвайки се да бъда дискретна, но ми идеше да се смея с глас и да танцувам.
	Той извърна лице към мен и видях, че лявата му страна, от окото до брадичката, е покрита със зелено-жълта синина, вероятно от няколко дни.
	— Какво се е случило? О, Самюъл, лицето ти!
	Той ми позволи да задържа ръката му още миг и я стисна здраво. После внимателно издърпа пръстите си и сви ръце, сякаш се страхуваше да не го хвана отново.
	— Ще остана до дипломирането, което ще е по-трудно, отколкото беше преди две седмици. Трябва да отида при учителите и да ги моля да ми помогнат. Пропуснах междинните изпити и дипломните задачи за всеки от предметите. Трябва да прочета „Отело“. — Изкриви лице и ме погледна. — Може да ми потрябва помощта ти за това. — Кимнах с готовност, а той продължи: — Когато се дипломирам, баба и дядо ще ме закарат до Сан Диего, в подготвителния лагер за Морската пехота. Не мисля, че ще се върна скоро в резервата.
	Мъката бе очертала бръчки около устата му, тя се изви леко надолу.
	Посегнах с дясната си ръка и нежно докоснах насинената му буза.
	— Какво стана? — попитах отново с надеждата, че няма да се отдръпне.
	— Ами комплименти от съпруга на майка ми.
	— Ударил те е? — попитах шокирана.
	— Да, и аз го ударих. Не се стряскай толкова. И аз го подредих добре. Всъщност се наложи да се сдържам, защото той беше толкова пиян, че нямаше да е честно.
	Гласът и лицето му бяха спокойни, но не му повярвах съвсем.
	— Майка ти му е позволила да те удари?
	— Тя вече не може да контролира нищо. Пие твърде много и се страхува от него. По-изплашена е, че той ще си отиде и най-вече, че аз ще съм причината за това. Най-добре за всички е да не съм там.
	— Но… мислех, че майка ти е искала да се прибереш при нея. Така ми казаха баба ти и дядо ти.
	— Мама не иска да ставам морски пехотинец и да се самоубия в някоя война на белите. Тя не разбира защо искам да го направя. Казва, че изобщо не е трябвало да се омъжва за татко. Твърди, че я напускам, защото се срамувам, че съм наполовина навахо. Странно. Иска да ме няма, но не иска да си тръгвам.
	Усетих безпомощността му и не знаех как да го успокоя. Не разбирах отношенията му с майка му, нито колко е трудно да си от смесена раса, от две различни култури, изпълнен със смесени чувства.
	— Какво те накара да се върнеш?
	Не мислех, че аз бих имала куража да напусна семейството си.
	— Прекарах известно време при баба. През зимата овцете са в кошара близо до дома и баба почти постоянно работи на стана си. Тя прави невероятни черги и одеяла. Казва, че дарбата на тъкачка е от Жената паяк. — Погледна ме, на устните му играеше лека усмивка. — Жената паяк няма нищо общо със Супер Сам и Бионичната Джоузи. — Изви вежди към мен и продължи сериозно: — Жената паяк се смята за една от Свещения народ, нещо като богове за навахите. Баба никога не е ходила на училище. Родителите й се отнасяли с подозрение към училищата на белите. Скрили я в една царевична нива, когато социалните дошли да наложат насила образователните закони в резервата. Тогава изпращали децата в пансиони. Били далече от родителите си и не им позволявали да говорят езика на навахо. Родителите й се притеснявали, че училището ще я промени. Казали й, че овцете ще се грижат за нея и ще й дадат всичко необходимо. Странното е, че се оказали прави. Баба е много независима. Тя се грижи за овцете и те й дават всичко. Знае да стриже вълна, да я пере, да я разчепква, да я преде. От преждата прави килими и одеяла за продан. В езика на навахо „овца“ означава: „онова, чрез което живеем“. Тя казва, че е благодарна за дара на тъкачка от Жената паяк и за овцете си, за хогана си, за живота си… но съжалява, че не е ходила на училище. Докато бях при нея — продължи той, — ми каза да се уча усилено, да се гордея с произхода си и да не се страхувам от себе си. Каза, че съм навахо, но съм и син на баща си. Едното наследство не е по-важно от другото.
	Той замълча, а аз седях замислена до него.
	— Аз ще ти помогна, Самюъл!
	— Знам, Джоузи. Джоузи?
	— Да?
	— Помниш ли, когато ти казах, че ти нямаш нищо общо с навахо?
	Засмях се леко, спомних си насмешката, с която направи това изявление.
	— Да, помня.
	— Осъзнах нещо, докато бях при баба. — Замълча и се усмихна леко. — Ти ми приличаш на нея. Странно, нали?
	Замислих се за миг. Той продължи, явно не очакваше да отговоря:
	— Тя ми пя лечебна песен, преди да тръгна. Обикновено такива песни се пеят от старите мъже, но баба каза, че думите са като молитва, а молитвата е за всички. Думите на песента са:
P>
	Зад мен има красота, докато ходя,
	пред мен има красота, докато ходя,
	под мен има красота, докато ходя,
	над мен има красота, докато ходя.
	Трябва винаги да ходя в красота.
P$
	— Ти винаги ходиш в красота, Джоузи. Постоянно я търсиш. Мисля, че все пак ще се окажеш навахо.
	Той хвана ръката ми за първи път.
	— Може ли да получа тайно име? — подразних го, но бях трогната от думите му.
	— Ще си помисля. — Устните му потрепнаха и веселие пробяга по строгите му черти. — Между другото, Нети и Дон казаха, че си ходила да ме търсиш. Държала си се странно и си говорила за пъпна връв.
	В очите му танцуваше смях.
	Изкикотих се и покрих устата си с шепа.
	— Самюъл? — Той ме погледна. — Мисля, че имам нова кодова дума за музика.
	Той сбърчи чело.
	— Каква?
	— Овца.
	— Защо?
	— Ами защото музиката е, това чрез което живея аз.
	— _Бее инаани ате?_
	— Еха, така ли се произнася? Още по-добре.
	И ние слушахме „Реквием“ на Моцарт в дружеско мълчание.


>	8.
>	Прекъсната каденца

	Казах на Самюъл, че ще му помогна да прочете „Отело“, но се оказа трудно за мен. Езикът на Шекспир не ми беше съвсем чужд, но темите за ревността, расизма и предателството не ми харесваха. Усетих, че Отело започва да ме дразни, ядосвах се от лекотата, с която се поддаде на машинациите на Ято. Отчаяно исках щастлив край, но нямаше да го получа.
	Самюъл като че ли прие по-добре историята, наслаждаваше се на сюжета и на сложността на езика на Шекспир. Пиесата не беше много дълга и до края на седмицата вече бяхме на пето действие, втора сцена. Самюъл я четеше усилено и аз слушах как плавният му глас предава сложното действие без нито едно запъване. Вероятно щях просто да се наслаждавам на мелодичната каденца, ако не беше ужасната съдба на бедната Дездемона. Опитвах се да мълча и да слушам внимателно, но се усетих, че постоянно го прекъсвам.
	— Тя е невинна! Защо той така лесно повярва, че го е предала?
	Бях искрено ужасена.
	Самюъл ме погледна и отговори:
	— Защото винаги е по-лесно да повярваш в най-лошото.
	Погледнах го смаяна.
	— Не е така! Не мога да повярвам, че го каза! Нима няма поне да се усъмниш, че човекът, когото обичаш, те е предал? — Лекотата, с която Отело повярва в предателството, ми беше напълно непонятна. — И защо Отело ще вярва на Яго, а не на Дездемона? Не ми пука за колко честен го мисли! Емилия дори каза на Отело, че според нея е манипулиран и измамен!
	Самюъл въздъхна и се опита да прочете сцената до края. Аз го прекъснах. Не можех да се сдържа. Бях искрено вбесена.
	— Но той каза: „Той бе човек — кажете — неразумен в любовта си, но дълбоко любещ!“. А направи точно обратното! Той _не беше неразумен в любовта си_! Тя заслужаваше любовта му! Тя беше мъдрият избор! Но той не я е обичал достатъчно! Ако беше обичал Дездемона повече, ако й беше вярвал повече, Яго нямаше да успее да ги раздели. — Отново закопнях за „Джейн Еър“, за правдата и принципите, които печелеха накрая. Джейн получи своя любим и го направи със стил. Дездемона имаше своя любим и той я удуши.
	Самюъл затвори книгата, пъхна я в раницата си и ме погледна топло.
	— Свърши, Джоузи, няма да се налага да я четеш отново.
	— Но… искам да разбера защо… защо трябваше да я убива? Жената, която би трябвало да почита, защитава и пази.
	Бях искрено съсипана от тази пиеса. Усещах как буцата в гърлото ми нараства. И за да стане още по-лошо, Самюъл изглеждаше вбесяващо спокоен. Зарових в раницата си, търсех уокмена. Сложих слушалките и натиснах вбесено бутона. После се облегнах и затворих очи, за да се концентрирам в музиката. „Приспивна песен в ре бемол мажор“ на Шопен се понесе от слушалките. След малко изстенах отчаяно, защото красивата мелодия сякаш засили ужаса ми от съдбата на невинната Дездемона.
	Самюъл свали слушалките от главата ми, а аз отворих очи и се втренчих студено в него.
	— Какво?
	— Приемаш го твърде навътре — каза той простичко.
	Отново се хвърлих в боя.
	— Отело е толкова горд и успял човек. И все пак се поддаде лесно на интриги! — казах разпалено.
	Самюъл се замисли за миг.
	— Отело е човек, който е трябвало да постигне положението си с борба. Вероятно е имал чувството, че корабът му всеки миг може да се пропука. И тогава? Тогава той първи ще бъде изхвърлен зад борда, макар че корабът е негов.
	— Значи, Отело е просто лесна мишена? — промърморих. — Защото гордостта му всъщност е само фасада за несигурността?
	— Да, несигурност… минал опит… живот, кой знае? Гордостта му изисква да потърси възмездие. Работил е твърде усилено, за да си позволи да бъде подиграван от най-близките си.
	— Значи, е унищожен от гордостта си. Не от Дездемона!
	— О, каква ирония.
	Самюъл ми смигна и ме хвана леко за брадичката. Подаде ми пак слушалките и изви едната навън, за да можем да слушаме заедно Шопен. Аз се взирах в силните му черти, в черните очи, които постепенно губеха фокус, докато потъваше в музиката. Той беше толкова поразителен. На лицето му започна да се разлива спокойствие. Аз се натъжавах все повече от музиката и продължавах да гледам лицето му, което ми беше станало толкова скъпо.
	Автобусът се разтресе силно и спря. Сутрин ни вземаха последни, но следобед ни оставяха първи, когато господин Уокър минаваше обратно по маршрута си. Самюъл свали слушалката, подаде ми я и вдигна раницата ми, за да мога да ги прибера вътре. Тръгнахме нестабилно по вибриращата пътека и слязохме от автобуса на късното мартенско слънце. То се отразяваше ослепително в топящия се сняг. Когато Самюъл тръгна към дома си, аз извиках след него, присвила очи срещу светлината. Той се обърна, извил вежди, раницата висеше на рамото му.
	— Любовта наистина ли е толкова сложна? — попитах отчаяно. — Наистина ли е толкова трудно да се доверяваш? Не разбирам. — Отново си спомних цитата от Първото послание до коринтяни. — Отело обичал ли е изобщо Дездемона?
	Самюъл ме погледна и в погледа му видях мъдрост и разбиране, които ме накараха да се почувствам изключително наивна.
	Върна се до мен и каза:
	— Отело е обичал Дездемона. Бил е луд по нея. Това е проблемът. Проблемът на Отело е, че всъщност никога не се е чувствал достоен за нея. Той е „черен мавър“, а тя е „красивата Дездемона“. — Говореше с нормален тон, но изглеждаше тъжен. — Било е твърде хубаво, за да е истина, твърде приятно, за да продължи дълго, затова, когато някой се е опитал да разруши доверието му в нея, на Отело му се е струвало по-разумно да се усъмни, отколкото да повярва, че тя наистина го обича.
	— Но тя го обичаше!
	Самюъл сви леко рамене, пренебрегвайки това. Отново се извърна.
	— Самюъл!
	— Какво, Джоузи?!
	Другите хлапета, които бяха слезли на нашата спирка, вървяха към дома си и вече не можеха да ни чуят, но той като че ли не искаше да продължим разговора.
	— Но тя го обичаше! — настоях аз, наблягайки на всяка дума.
	Очите му спряха на лицето ми и осъзнах, че съм стиснала здраво зъби, вирнала съм брадичка, предизвиквайки го да отрече.
	— Вярвам ти, Джоузи — каза той накрая.
	Обърна се и си тръгна с лека и плавна походка, мокасините му не вдигаха никакъв шум по твърдия отъпкан сняг.
	Изпитах облекчение, явно се разбирахме. Едва когато прочетох пиесата отново, много години по-късно, осъзнах, че изобщо не сме говорили за Дездемона и Отело.

	* * *

	Учебната година приключваше. Самюъл стана по-дистанциран, отдръпна се отново, почти като в началото. Беше в постоянна връзка с вербовчика си и мислено почти беше заминал. Вече плуваше достатъчно добре. Беше атакувал този спорт яростно и бе сигурен, че ще се справи с обучението, дори да не е най-силният плувец. Тичаше всяка вечер, опитваше да се подготви колкото може за лагера. Каза ми, че искал да изкара идеален резултат на физическия изпит. Беше си взел всички медицински картони от резервата. Трябваше да си направи пропуснати имунизации, както и няколко задължителни изследвания. Беше мрачен и сприхав през последния месец в училище. Беше готов да се дипломира, готов да продължи напред.
	Аз не разбирах защо е толкова нетърпелив да замине. Лагерът ми звучеше като нещо ужасно… и нима изобщо нямаше да му липсвам? Не можех да си представя, че няма да го виждам всеки ден, да слушаме музика, да четем заедно. Докато той ставаше все по-нервен и сприхав, аз станах все по-унила. Исках да му подаря нещо за дипломирането. Завършваше с отличие и беше много горд с това. Той беше новият любимец на госпожица Уитмър. Тя бе така впечатлена от него, че му даде награда за изключителни постижения по литература. Но всичко това като че ли не го успокояваше.
	Една сутрин в автобуса му предложих слушалките, но той отблъсна ръката ми с раздразнение. Потиснах момичешкия инстинкт да заплача от обида. Соня ми каза, че жените имат много емоции, но само една физическа реакция. Когато сме ядосани — плачем. Когато сме щастливи — плачем. Когато сме тъжни — плачем. Когато сме изплашени, познайте какво — плачем.
	— Какво има, Самюъл? — попитах го след няколко минути напрегнато мълчание.
	— Просто не ми се слуша — отвърна сприхаво.
	— Добре. Но защо ми отблъсна ръката? Притеснявам ли те?
	— Да.
	Той вирна брадичка при тези думи, сякаш нарочно искаше да ме нарани и ядоса.
	— Но какво съм направила?
	Отново започнах да се боря с влагата, която заплашваше да подкопае достойнството ми. Изричах ясно всяка дума, фокусирах се върху формата й и звученето, а не върху чувството.
	— Ти си толкова… — Плавният му глас бе наситен с раздразнение. Той рядко повишаваше глас, аз също, но заплахата се усещаше. — Толкова си… спокойна, примирена и НАИВНА понякога… Просто искам да те разтърся!
	Чудех се какво е предизвикало тази яростна атака и мълчах смаяна няколко секунди.
	— Дразня те, защото съм спокойна… и примирена? — попитах, почти изкрясках от изумление. — Да не искаш да бъда хипер… ами непримирима?
	— Ами няма да е зле от време на време да се противопоставяш на нещо. — Той набираше скорост в спора. Виждах вълнението на лицето му. — Живееш в свой собствен щастлив свят. И не знаеш какво е да не си на мястото си никъде! Аз не съм на мястото си никъде!
	— И защо мислиш, че съм си създала свой собствен щастлив свят? — изстрелях в отговор. — Защото там съм на мястото си! — Мразех, когато се опитваше да се кара с мен. — Стига, Самюъл. Всички се чувстват така понякога, нали? Госпожа Грималди дори ми каза, че Франц Шуберт, композиторът, понякога имал чувството, че за него няма място на целия свят. Той е създал невероятна, красива музика. Имал е огромна дарба и все пак също се е чувствал не на място.
	— Франц Шуберт ли? Онзи, който е написал мелодията, която изсвири на Коледа, нали?
	— Да! — усмихнах се като горд учител.
	— Не е съвсем същото, Джоузи. Не мисля, че с него имаме нещо общо.
	— Е, надявам се да нямате! — казах кисело. — Бедният Франц Шуберт никога не е изкарвал достатъчно пари от музиката си и е бил напълно разорен и крайно отчаян, когато е умрял от тиф на трийсет и една.
	Самюъл въздъхна и поклати глава.
	— Ти винаги имаш отговор за всичко, нали? Тогава ми кажи какво да правя, Джоузи. Мама продължава да ми се обажда. Обажда се късно през нощта и е толкова пияна, че може само да плаче и проклина. Баба и дядо се опитват да не се бъркат в това, но знам, че тези обаждания посред нощ ги притесняват. Тя казва, че никога няма да намеря _хозхо_ в света на белите. Можеш ли да повярваш? Използва вярванията на навахите, за да ме кара да се чувствам виновен, когато тя е пълна развалина?
	Осъзнах, че терзанията на Самюъл нямат нищо общо с мен.
	— Какво е _хозхо_? — попитах внимателно.
	— _Хозхо_ е в основата на религията на навахо. По същество означава „хармония“. Хармония с твоя дух, с живота, с Бог. Някои хора го сравняват с кармата, с идеята, че каквото направиш, се връща при теб. Това е баланс между тялото, ума и душата.
	— А ти намери ли _хозхо_ в резервата?
	Стаих дъх, надявах се да не съм прекалила.
	— Ха! — изсмя се Самюъл, отмятайки глава назад. — Най-близо до него се чувствах, когато бях с баба, когато я слушах и се учех от нея; но не… никога не го открих там.
	— Като че ли и майка ти не го е открила. Тогава защо се опитва да те поучава за нещо, което сама не притежава? — започнах да се възмущавам.
	— Мама не е имала _хозхо_, откакто татко умря. Казва, че е обърнала гръб на своите, когато се е омъжила за него, но мисля, че обръща гръб на мен, като говори такива неща. Бях на шест години, когато той почина. Помня какво е да имаш семейство! Бяхме щастливи! Татко беше добър човек! — Самообладанието му се пропука и той видимо се разтърси. — Баба Йейтс ми даде дневниците на татко. Започнал ги е още в гимназията и ги е водил на мисията си в резервата. Когато напуснал дома, опаковал всичко, но някак дневниците останали при дядо и баба. Не съм ги чел всичките, но онова, което прочетох, ме кара да искам да приличам на него _повече_, не по-малко! Имам чувството, че съм разкъсван на две части. Не искам да виждам повече майка си. Отвращавам се от нея. Знаеш ли, че татко никога не е пил алкохол? Никога! В дневника си пише, че един от приятелите му в гимназията изнасилил момиче, след като се напил. Казва, че този приятел никога не би направил такова нещо трезвен. Това съсипало живота както на момичето, така и на приятеля му. И татко решил никога да не докосва алкохол. В резервата алкохолът е голям проблем. Толкова много пъти съм виждал втория си баща да удря мама, че ми призлява. Бил съм се с него заради нея, а сега тя се обръща срещу мен. Преди не беше такава. Имам спомени, че беше нежна и щастлива. Но няма извинение! Все пак я е отгледала баба ми. А баба Яци е най-прекрасната жена, която познавам. Дядо Яци беше много по-възрастен от нея и е бил болнав, затова голямата отговорност е била на нейните плещи, но и двамата са обичали майка ми и са я възпитали добре. Мама е единственото им дете. Баба помятала много пъти и те смятали мама за чудо, за дар. Научили я на традициите и на езика на народа си. Мисля, че тя обръща гръб на _дине_, като се крие в бутилката.
	— А какво ти казва баба ти Яци?
	— Всъщност не съм говорил с нея за това. Тя не говори много добре английски и макар че има достъп до телефон, се притеснява да го използва. Кара мама да се обажда, когато се налага, но за нещастие, сега, когато майка ми през повечето време е пияна, баба стои настрана. Тя живее на земята, на която е родена, в своя хоган. Майка ми живее в племенна къща със съпруга си и с което от децата му реши да се прибере у дома.
	— Но ти каза, че баба ти е казала, че трябва да оцеляваш и в двата свята, помниш ли? Ето защо ти е нужен воински дух. Може би за теб _хозхо_ няма да дойде от едно от двете места, а от сливането им — предположих аз, в опит да го успокоя.
	Той ме погледна тъжно, изглеждаше объркан.
	— Може би Богът на татко ще ми помогне да открия отговорите, които ми трябват. Библията му е у мен. Майка ми я даде много отдавна; преди да се омъжи отново. Нали ти казах, че понякога четеше от нея. Когато се е омъжила за татко, е вярвала в нея. Не мисля, че тя е открила някакъв баланс, докато е била между двата свята.
	— Но, Самюъл, ти току-що каза, че някога е била щастлива с баща ти. Може би загубата на баланса е дошла, когато е отхвърлила Бога на баща ти. Тя е отхвърлила и своята традиция, и религията. Не е приела напълно начина на навахо и се е отказала от другия. Отказала се е и от двете. Да, върнала се е в резервата след смъртта на баща ти. И какво? Нима животът в резервата те прави навахо?
	— Какво? — Самюъл ме погледна с нещо като шок в широко отворените си очи, дори беше зяпнал. Хвана ме за ръката. — Какво каза току-що? Кажи го пак!
	— Че не е нужно да живееш в резерват, за да бъдеш навахо ли? — заекнах объркана.
	— Не го каза така — поклати глава той. — Каза, че „животът в резерват не те прави навахо“.
	— Ами да… и?
	— Тогава кое ме _прави_ навахо? Това ли ми казваш? — прозвуча повече като твърдение, отколкото като въпрос.
	— Да, предполагам. Какво прави някого навахо, Самюъл? Какво е това, което те определя като навахо? Дали мястото, където живееш, цветът на кожата, мокасините ти, тюркоазът, който носиш на шията си? Какво?
	Той изглеждаше стъписан. Нямах търпение да чуя отговора му. Аз бях потомка на датчани и ако някой ме попиташе, можех да му разкажа малко за произхода си. Но бях ли датчанка? Никога не бях ходила в Дания. Не говорех езика. Не знаех нищо за датските обичаи и традиции. Ставаше дума само за произход. Имах чувството, че да си навахо е нещо повече от произход.
	Самюъл се опита да отговори:
	— Свързано е с кръвта…
	— Добре — казах аз, като направих отметка във въздуха.
	Той се усмихна и поклати глава в престорено раздразнение.
	— Свързано е и с езика…
	— Добре!
	— Както и с културата.
	— Какво за културата? Може ли да не живееш в хоган и пак да си навахо?
	— Някои традиционалисти биха казали „не“. Старите лечители не одобряват, че някои от по-младото поколение _хатаалии_ (лечители) се опитват да модернизират или променят старите начини. Но баба Яци казва, че културата е да учиш децата на обичаите, традициите и приказките, които са се предавали от поколения. Това пак ни връща към езика. Ако младите поколения не учат езика, губим културата. Няма английски превод за много от думите на навахо. Те имат собствено значение. Изгубиш ли значението, можеш да изгубиш и поуката от легендата, губиш и културата си.
	— Хм, бих казала, че и това си изпълнил — казах аз. — Учил си се от най-добрите. Какво друго?
	— Да си навахо, означава да пазиш племенните земи.
	— Това ще трябва да ми го обясниш.
	Бях сбърчила чело в концентрация.
	— Може да не живееш в резерват, за да бъдеш навахо, но можеш ли да си представиш да нямаш земя, където да се върнеш?
	— Е, нима Америка не принадлежи на всички американци, сред които левънци и навахи?
	— Не е същото.
	— Защо?
	— Затова наричат Америка претопяващ казан. Идеята, че различни хора от различни места идват в Америка и стават един народ. Това е хубаво. Разликата за навахите е, че земята, от която произхождат, е самият Американски континент. Няма народ навахо отвъд океана, който само чрез съществуването си помага да се запази културата на първоначалното население, като Италия, Африка или Ирландия. Когато хората от Ирландия емигрират в Америка, Ирландия все още съществува и е пълна с ирландци. Откъде са твоите предци?
	Знаех си, че ще стане дума за Дания, и му отговорих, бях напълно потънала в обяснението му.
	— Добре, да си представим, че някоя по-голяма съседна страна превземе Дания, превърне я в национален парк и каже на датчаните: „Вземайте си дървените обувки и се разкарайте. Добре дошли сте в нашата страна. Все пак всички сме скандинавци и можете да живеете в нашата страна също така добре, както и тук“.
	— Не мисля, че датчаните са носели дървени обувки — сопнах се аз.
	— Но разбра мисълта ми, нали? Ако датчаните нямаха Дания, накрая вече нямаше да са датчани. Ще бъдат просто скандинавци или нещо такова. Ако отнемеш земята на един народ, той престава да бъде народ. Ако им отнемеш племенните земи, навахите постепенно ще изчезнат.
	Сега беше мой ред да се втренча смаяна в него.
	— Ти си много умен навахо, Самюъл. Тук ти давам една огромна отметка.
	Той извъртя очи. Но вече виждах, че е по-спокоен. Въздъхна и посегна съм слушалките ми.
	— Какво ще слушаме? — попита дружелюбно и _хозхо_ беше възстановен на нашата твърда зелена седалка в паянтовия жълт училищен автобус.


>	9.
>	Кода

	Бях дала на Самюъл всички записани за него касетки, когато се върна от резервата през март. Бях ги подредила в една кутия за обувки и бях надписала всяко произведение, заедно с композитора, като направих и справочна карта за обложката на всяка касета. Той каза, че слушал различна всяка нощ, преди да заспи. Аз правех същото и често гледах през прозореца надолу по улицата, където виждах къщата на баба му и дядо му, и се питах кой ли композитор прави компания на Самюъл тази нощ. Той скоро щеше да си тръгне и исках да му направя подарък за дипломирането — нещо, което ще му напомня за мен.
	Всъщност накрая Соня ми даде идеята. Тя записваше уроците ми и ми ги пускаше, за да мога да чуя грешките си, бързината, музикалното фразиране и темпото. Внезапно разбрах какво Самюъл би харесал повече от всичко.
	През следващата седмица упражнявах мелодията, която бях написала за него, исках да стане идеално. В нощта преди последния учебен ден попитах Соня дали ще можем да направим нов запис. Тя се поинтересува какъв и аз й казах, че искам да запиша моя композиция. Тя с готовност вдигна капака на рояла на най-високото положение и поднесе малкия си микрофон към зейналата му уста. Изсвирих мелодията с цялото чувство, на което бях способна, като мислех за неизбежната раздяла.
	Когато приключих, Соня се взираше странно в мен. Натисна бутона на касетофона, преди да заговори:
	— Скъпа моя, ако не знаех, че не е така, щях да помисля, че си влюбена.
	Каза го леко развеселено, но с нотка на притеснение. Беше с гръб към мен и бях благодарна за това, защото усетих как вратът ми пламва. Тя извади касетата и я пъхна в кутийката.
	— Направих си копие, ако нямаш нищо против — промени тя плавно темата и приключихме с любовния въпрос за следващите няколко години.
	За съжаление, така и не казах на Соня за Самюъл. Той беше строго пазена тайна, докато не стана твърде късно да й кажа, докато тя вече не беше в състояние да ме разбере.

	* * *

	Самюъл не искаше да ходи на церемонията по дипломирането. Каза, че си бил заслужил дипломата, без значение дали ще му я поднесат официално, но Нети и Дон настояваха да отиде. Джони също се дипломираше, затова семейството ми присъства на церемонията. Беше доста скучно, пълно с банални приказки за успеха и стремежите. Имаше няколко вяли музикални изпълнения и абитуриентите изпяха училищния химн, но без особен ентусиазъм. Цветовете на гимназията в Нефи бяха алено и златно. Момчетата бяха облечени с алени тоги, а момичетата със златни. Златното беше малко с цвят на горчица и момичетата изглеждаха безлични на този фон.
	Самюъл беше на задната редица заради високия си ръст и азбучния ред. Аленото сияеше до тъмната му кожа и аз постоянно го поглеждах скришом. Той не показа особено емоция, когато извикаха името му, взе дипломата си и стисна ръката на директора Бракен. Неговият славен миг беше минат преди седмица, на училищните награди, когато госпожица Уитмър го беше обявила за своя ученик на годината по литература от дванайсети клас. Тя казала, че е показал такъв забележителен напредък и желание да се учи, че определено заслужава тази награда. На учениците вероятно не им пукаше, но аз усетих, че е горд, когато ми разказа за това след училище.
	След церемонията родителите правиха снимки и младежите позираха със съучениците си. Нети и Дон разговаряха, а татко се занимаваше с камерата. Намерих Самюъл застанал отстрани, беше върнал тогата и шапката на педагогическия съветник. Сега бе с черния панталон и бялата риза, които носеше на църковната служба на Бъдни вечер. Черната му коса бе сресана назад. Не след дълго тази дълга коса щеше да бъде остригана късо, по войнишки. Бяха му казали да се подстриже, преди да се яви в лагера, но още не го беше направил.
	Баба му и дядо му щяха да го откарат в Сан Диего на следващата сутрин. Дон и Нети искаха да превърнат това в нещо като екскурзия, и двамата не бяха излизали често от Левън. Планираха да разгледат забележителностите. Самюъл щеше да се яви в наборния пункт на Морската пехота в понеделник сутринта.
	— Искам да ти дам нещо — казах смутено, като се опитвах да не привличам внимание, но исках да си уредим среща. — У дома ли се прибираш после?
	Винаги имаше голямо училищно празненство след дипломирането, но се съмнявах, че той ще остане за него.
	— Нети и Дон искат да ме водят в ресторанта на Микелсон за ранна вечеря, но след това ще си бъда у дома. — Той се вгледа в мен за миг. — И аз имам нещо за теб. — Извърна очи, като се отдели от мен с езика на тялото си. — Знаеш ли голямото дърво, което е разцепено надве?
	Кимнах. Наричах това дърво и другите около него Слипи Холоу. Слипи Холоу бе мястото, където растяха три огромни дървета, в триъгълник, на около два километра нагоре по пътя от дома на Самюъл, точно преди да завиеш към гробището и после към Закътания хълм. Мълния беше ударила най-високото от трите дървета и го беше разцепила до средата на дънера. Интересно, но дървото не беше умряло, просто се бе разделило на две дървета, поддържани от един огромен ствол — като дървесна версия на сиамски близнаци. Горните клони, сега наклонени под ъгъл от четиресет и пет градуса, бяха създали нещо като скеле, което се извиваше към другите две дървета на поляната. По-ниските бяха разкривени и деформирани от мълнията и растяха настрани вместо нагоре, като покрити с листа умолително протегнати ръце. Късно наесен, когато дърветата губеха листата си, дебелите разкривени клонаци заприличваха на костеливи ръце със застрашително свити пръсти и това ме вдъхнови да измисля името Слипи Холоу. Но през пролетта, когато дърветата отново се покриваха с премяната си, тези странни клони, комбинирани с другите две дървета в долчинката, създаваха гъсто зелено убежище, естествена ниша, напълно скрита от черния път наблизо.
	— Ще дойдеш ли там, да кажем, в осем?
	Самюъл изглеждаше смутен, но решителен и аз веднага се съгласих. Слънцето залязваше чак към девет, тъй като наближаващото лято удължаваше дните, а аз щях да съм свободна до вечерта.

	* * *

	Пристигнах преди Самюъл и застанах в заслона на дърветата, като държах подаръците си. Бях решила в последния момент да дам на Самюъл още едно съкровище, нещо, с което не исках да се разделям, защото и на мен ми беше подарено, но знаех, че ще има специално значение за него.
	Самюел дойде на кон. Държеше нещо в ръцете си. Плъзна се от коня и върза поводите за един клон. Конят веднага започна да пасе, а Самюъл го заобиколи и разкри пухкавия си товар. Чисто бяла муцунка и влажно черно носле се появиха изпод свитите му ръце. Ахнах.
	— Самюъл! О, господи! — изписках и хукнах към него. Кученцето в ръцете му беше дебело и с много бяла козина, като малко полярно мече. — Откъде го взе?
	— Ханс Ларсен каза, че мога да си взема кученце, когато разбра, че неговата Баши е бременна. Дядо и Ханс си помагат със стадата. Един-два пъти съм пасъл овцете на Ханс.
	— Лабрадор ли е? — попитах, като гледах красивата му муцунка.
	— Наполовина — отвърна Самюъл. — В неговия случай смесената порода изглежда доста оригинално, нали?
	Говореше лековато и аз не коментирах нищо относно „смесената порода“.
	— А каква е другата половина? — попитах, като погалих копринената главичка на кученцето и го погъделичках под брадичката.
	— Ханс Ларсен казва, че майка му е акбаш. Оттам и името й. Баши.
	— Акбаш ли? Не съм чувала за такава порода.
	— Защото те са овчарски кучета от Турция. Ханс от години използва акбаши да пазят овцете му. Казва, че не са толкова диви като обикновеното овчарско куче. Всъщност изобщо не подкарват овцете. Смятат се за пазачи. Много са спокойни и е в природата им просто да си лежат сред стадото. Ханс има овчарско куче, което му помага да подкарва овцете, а акбашът пази и живее със стадото. Ханс казва, че майката на това кученце си мисли, че овцете са нейни.
	— И как така наполовина е лабрадор?
	Самюъл сложи топлото телце в ръцете ми и аз потърках бузата си в гърба му.
	— Онази седмица през януари, когато имаше силни бури, Ханс подкарал стадото към дома. Кучето на Стефенсон, голям бял лабрадор, отишло на приятелско посещение, за голямо разочарование на Ханс. Той бил уредил да развъди кучето си с друго от същата порода. Лабрадорът обаче го изпреварил.
	Засмях се леко и седнах на меката пръст и тревата, като свих крака и оставих кученцето да шава около мен.
	— На мен ми прилича на лабрадор… но е толкова бяло!
	Самюъл клекна до мен, посегна към малкото животинче и прокара пръсти по гладката му снежна козина.
	— Акбашите са чисто бели и приличат на лабрадори в муцуната и главата, но краката им са по-дълги и имат пухкава извита опашка. Този малкият има опашката на татко си. — Самюъл потупа малката опашчица. — Ще стане голямо куче. Всъщност, когато порасне, вероятно ще тежи повече от теб, но ще се грижи за теб, докато ме няма. — Гласът му беше тих и сериозен. — Все пак ти спасих живота и съм отговорен за теб, помниш ли?
	Усмихна се леко, за да смекчи сериозността на думите си.
	— За мен ли е?
	Самюъл се засмя.
	— Не мога да го взема със себе си, Джоузи.
	— О, господи, Самюъл! — ахнах отново, като гледах с нови очи прекрасното създание.
	Не бях и помисляла да си имам куче. Покрай кокошките, конете и разни проскубани котки, които се мотаеха на задната веранда, винаги бяхме имали твърде много животни, за които да се грижим. Внезапно тази мисъл ми се стори безкрайно привлекателна. Взех новия си приятел на ръце, прегърнах го като бебе и направо загуках, когато мокрото му носле докосна бузата ми.
	— Мислиш ли, че баща ти ще ти позволи да го задържиш?
	Този въпрос ме сепна. А после си дадох сметка колко малко неща съм искала. Татко нямаше дори да се поколебае. Ако занесях кученцето у дома и му кажех, че го искам, то щеше да стане мое.
	— Татко не би имал нищо против.
	Гледахме как малкото кученце се клатушка около нас и души земята.
	— А как ще го наречеш? — попита Самюъл, като седна на тревата и протегна дългите си крака.
	— Хм. — Свих замислено устни. — Кръстила съм всичките си кокошки на литературни герои, така че може би Хийтклиф? Това определено ще ми напомня за теб! — засмях се и поклатих глава, докато мислех за онези дни с „Брулени хълмове“ в автобуса.
	Веднага усетих прилив на меланхолия, защото си спомних за заминаването на Самюъл.
	— Хийтклиф е оная дебела котка, която обича лазаня в комиксите в „Сънди“ — каза Самюъл. — Трябва да е нещо по-кучешко… Освен това и двамата сме съгласни, че не харесваме особено Хийтклиф.
	Самюъл се вгледа в лицето ми и аз видях проблясък на същата меланхолия.
	— Прав си. Може би трябва да го нарека Рочестър, на голямата любов на Джейн. Ще го наричам Честър, за по-кратко. — Замислих се и поклатих глава. — Не. Искам да го кръстя на теб. Но не искам да е Самюъл, би било странно. — Пак се замислих. — Сетих се. — Обърнах се към него. — Яци.
	Устните му потрепнаха и той погледна топло извърнатото ми нагоре лице.
	— Яци е идеално. Баба Яци би го харесала. Нашите пазители са с еднакви имена.
	Малкият Яци се покатери в скута ми и се тръшна там с изморено пухтене. Сложи глава на лапите си и веднага заспа.
	— И аз имам нещо за теб.
	Взех единия от пакетите, които лежаха до мен. Подадох му първо касетата. Бях я опаковала с обикновена амбалажна кафява хартия. Самюъл не беше по панделките.
	Той разкъса лесно хартията и извади касетата на изтляващата светлина, която бе още по-слаба в нашето убежище под дърветата.
	— „Песента на Самюъл“ — прочете той. — Записала си я? — Повиши глас от вълнение. — Това е песента, която ми изсвири онзи ден, нали? Твоята песен?
	— Твоята песен — отвърнах срамежливо, доволна от реакцията му.
	— Моята песен — повтори той почти шепнешком.
	— Ето.
	Подадох му и другия подарък. Не беше нужно да го отваря, за да разбере какво е. Поклати глава, докато сваляше хартията от големия зелен речник, с който бяхме подпечатали приятелството си. Погали корицата и очите му останаха сведени, когато възрази:
	— Това е твое, Джоузи. Не искам да ти го взема. Ти обичаш тази книга.
	— Искам да е твоя — настоях и се наведох през него, за да отворя корицата, където бях написала:
C>
	На моя приятел Самюъл, навахо бард и човек с характер.
	С обич,
@	Джоузи
C$
	— Навахо какво? — изви развеселено вежди той.
	— Бард. Провери я! — отвърнах през смях.
	Той въздъхна силно, отново влизайки в ролята на неохотен ученик. Прелисти бързо страниците.
	— Бард: амуниции за кон — прочете.
	— Какво? — извиках и посегнах към книгата.
	Самюъл се засмя с цяло гърло, отърсил се за миг от постоянната сериозност. Издърпа книгата далече от мен.
	— О, може би имаш предвид _другото_ значение. Бардът е поет — рече той, веждите му отново се извиха въпросително, докато вдигаше поглед от речника.
	— И ти си точно такъв — навахо поет. Надарен с красиви мисли и способността да ги споделя — изтъкнах най-сериозно.
	— Много те бива в това, знаеш ли? — каза той тихо.
	— В кое?
	— Да ме караш да се чувствам специален, а не отхвърлен, да ме караш да се чувствам важен.
	— Ти си важен, Самюъл — казах искрено.
	— Ето, пак го правиш. Вземи — каза внезапно, като посегна нагоре и развърза тънката кожена връв, която носеше на врата си. — Ти ми даде нещо твое. Искам и аз да ти дам нещо мое.
	Тюркоазът се олюляваше на черната връв, когато ми подаде огърлицата. Никога не го бях виждала без нея. Поклатих отрицателно глава, както той бе направил преди малко.
	— Вдигни си косата — нареди ми Самюъл.
	Подчиних се, вдигнах русите си къдрици и се наведох към него. Ръцете му бяха топли и нежни, докато завързваше кожената връв на шията ми. После, уважителен и внимателен както винаги, се отдръпна от мен. Камъкът беше топъл от кожата му и ме завладя желанието някак да го задържа, да го моля да не заминава на сутринта.
	Гласът ми пресекваше, докато споделях страха си.
	— Не искам да си тръгваш. — Усещах как сълзите се събират, не можех да ги удържа. Избърсах ги яростно, но те напираха отново. — Ти си най-добрият приятел, който съм имала.
	— Ако остана, няма да можем да сме вече приятели.
	Гласът му беше овладян и той поддържаше обичайната дистанция, но скованият гръб издаваше вълнението му.
	— Защо? — проплаках, като търках бузите си.
	Сълзите ми секнаха при този отговор.
	— Заради разликата във възрастта. Изобщо не бива да съм тук с теб сега. Исках само да се сбогуваме, защото всъщност ти си най-добрият приятел, който някога съм имал, а най-добрите приятели не се разделят, без да си кажат сбогом.
	Той се изправи и се наведе да ми подаде ръка. Аз прегърнах Яци с едната си ръка и протегнах другата към него.
	— Ще се върнеш ли? — попитах изтръпнала, усещах как безчувствеността на отрицанието се опитва да ме предпази от тази раздяла.
	— Надявам се — каза тъжно Самюъл. — Когато се върна, може би нещата ще са различни.
	Взирах се в краката си, главата ми кипеше, търсех някакъв начин да го забавя, да удължа сбогуването. Очите му бяха много черни в сумрака, а дъхът му беше топъл по влажните ми бузи. Той се наведе предпазливо надолу, без да срещне погледа ми, докато лицата ни не се приближиха толкова, че формата и цветът им се размиха. Наведе се леко надясно и аз вдигнах устни към неговите за най-плахата покана за целувка на света. Неговите само изпърхаха покрай устата ми и се залепиха твърдо на челото. Задържаха се там, а аз въздъхнах със затворени очи. Останахме така няколко дълги секунди. После той се отдръпна от мен. Взе подаръците си и сърцето ми.
	— Никога няма да те забравя, Джоузи — говореше тихо, лицето му не показваше никаква емоция.
	Обърна се и излезе от малката полянка. Конят изцвили приветствено, Самюъл се метна на седлото и хвана юздите. Пришпори коня с пети и потегли — черен силует на фона на виолетовия залез. Аз тръгнах бавно след него, прегърнала Яци, който бе опрял глава на рамото ми.

	* * *

	Когато се прибрах, казах на татко истината за Яци. Казах му, че е бил на внука на Дон и Нети, който е заминал за Морската пехота и ми го е дал, защото не може да го вземе. Чистата, голата истина, макар че някой би могъл да каже, че е доста съкратена. Татко, изглежда, не се интересуваше откъде съм го взела.
	— Мислех да взема куче. — Той също се разтапяше от кучето, като истински каубой. — Ти си добро момче, нали! О, какъв красавец!
	Какво им имаше на бебетата и малките кученца, че караха всички да им говорят с нацупени като за целувка устни? Оставих Яци на ентусиазираните грижи на татко и се качих в стаята си. Свалих огърлицата на Самюъл от шията си и я вдигнах пред себе си. Гледах как тюркоазът се олюлява леко на кожената връв. Татко не беше разпитвал за кученцето, но все някога щеше да забележи, че нося голям тюркоаз. Кученцето и камъкът, взети заедно, можеха да го притеснят, а аз бях достатъчно умна, дори на тринайсет, за да знам как другите могат да схванат тази връзка.
	Потърках камъка в лицето си, затворих очи и си помислих за нашата „почти“ целувка. Искаше ми се Самюъл да не беше толкова внимателен и почтен. Искаше ми се наистина да ме беше целунал, първата ми целувка да е негова. Почти веднага се засрамих от тези мисли. Щом Джейн Еър можеше да се лиши от целувките на господин Рочестър въпреки чувствата си, макар че никой нямаше да пострада и на никого нямаше да му пука, а просто заради принципа, значи, и аз трябваше да постъпя така. Точно това беше направил тази вечер Самюъл в Слипи Холоу.
	Прибрах огърлицата в малката кутия за бижута, която държах в бюрото си. Вътре имаше гривна със сребърни сърчица от мама, брошка слънчоглед, която Тара ми беше подарила за рожден ден, и зелен пръстен от томбола в неделното училище. Затворих внимателно капака и слязох по стълбите, за да се върна при моя пухкав пазител.


>	10.
>	Облигата

	В началото не можех да пиша на Самюъл. Още нямаше адрес. Беше обещал да ми пише при първа възможност. Писмото пристигна около две седмици след заминаването му.
C>
@@	7 юни 1997 г.
	Скъпа Джоузи,
	Първите няколко дни тук почти ми се сливат. Натовариха ни на автобус, беше доста късно — към един сутринта. Беше толкова тъмно, че не виждахме нищо навън, докато ни караха към така нареченото посрещане. Когато спряхме, един тип с униформа дойде при автобуса и започна да крещи да си съберем боклуците и да се наредим до жълтите знаци по асфалта. Бях доста замаян и не можех дори да видя къде са тези знаци. Онзи не спираше да крещи: „Веднага!“. Едно от момчетата се разплака, просто така. Овладя се, но мисля, че всички му съчувствахме, освен сержанта, който застана пред него и му нареди да престане.
	Дадоха ни възможност за петнайсетсекундно обаждане и аз позвъних на мама. Никой не отговори и не мисля, че ще се обадя отново. Писах й къде съм и какъв е адресът ми, така че сега всичко зависи от нея. Не знам дали ще ми пише. Баба Яци би го направила, ако можеше — тя не очаква писма, защото не може да ги прочете и да отговори. Знае, че ще отида да я видя, когато ме пуснат от лагера след дванайсет седмици.
	Не спах изобщо първата нощ. След като се обадихме, отидохме в една стая с бюра и започнаха да ни заливат с информация — че подът всъщност не е под, че това е „палуба“, че вратата е „люк“. Шапката се нарича фуражка, а обувките — кубинки. Когато приключа тук, ще говоря три езика — английски, навахо и пехотински. Казаха ни номера на взвода и трябваше да го напишем на лявата си ръка с черен перманентен маркер. Взводът ни е 4044, първи батальон. След това събраха всичките ни цивилни дрехи, бижута, ножове, лични вещи, цигари, храна и дъвки — всичко. Едно хлапе се опита да натъпче десертче в устата си, за да не трябва да го предава. Сержантът го накара да го изплюе върху нещата си.
	Не можем да използваме думите „аз“, „мен“ или „мой“. Трябва да казваме „редник“, когато говорим за себе си. Всички все се объркват. Аз сега съм редник Йейтс — без първо име. Сержантът каза, че морските пехотинци не са индивиди, а екип. Важен е само взводът. Сега сме четири нула четири четири. Числото четири е свещено за навахите. Има четири свещени планини, които обграждат земите на навахо. Затова си мисля, че повтарянето на тези четворки ще ми донесе късмет.
	Веднага ни заведоха на така наречената „черепна ампутация“. Сержантът вдигна голяма врява, когато дойде моят ред да ми стрижат косата. Определено беше най-дългата от всички и знаех, че ще ме обръснат, защото вербовчикът ми беше казал да го очаквам. Обръснаха ни почти нула номер. Остана само четина. Все ми иде да се пипам по главата, но не искам да привличам внимание. Имам чувството, че колкото по-малко внимание привличам, толкова по-добре. Все пак ми беше трудно да гледам как косата ми пада на пода. Това ми напомни за Самсон от Библията на татко. Той изгубил цялата си сила, когато му отрязали косата.
	После получихме екипировката си за тринайсетте седмици, които ще прекараме тук. Дори ни дадоха малка кърпа, на която са начертани всички части на М-16, за да знаем къде да ги слагаме, докато чистим оръжието си. Сега сигурно минава четири сутринта, но не съм сигурен, защото не ни е позволено да имаме часовници. Не съм спал, откакто рапортувах призори предишния ден, и вече усещам умората.
	След това ни отведоха в казармите. Койките (така наричат леглата тук) имат голи матраци. Същият тип, който натъпка сникърса в устата си, тръгна направа да ляга. Сержантът веднага изникна пред него, за да му каже да се „върне в строя“ — което означава да се нареди до бялата линия. Той ни научи как да вървим в строй и после марширувахме към столовата. Не ни е позволено да говорим, докато сме там, което ме устройва — само сержантът крещи през цялото време. Трябва да държим таблите под определен ъгъл, със събрани пети и насочени навън пръсти на краката. Има толкова неща за помнене, но винаги се намира кой да те поправи на мига, ако объркаш нещо. Имаме около десет минути да се нахраним, преди да ни подкарат отново навън.
	Всъщност не си легнахме чак до осем вечерта. Учихме се да маршируваме, да вдигаме крака, да стоим в редица и такива неща. После ни отведоха пак в казармите и трябваше да се научим да си оправяме леглата в пехотински стил. Посред нощ ни събуди крясъкът на сержанта: „До линията, до линията“. Един тип продължи да си спи — и сержантът смъкна одеялото му и му закрещя в лицето, докато хлапето буквално не се търколи на пода. За щастие, беше на долната койка. Друго хлапе се засмя и сержантът се обърна към него и каза: „След един час ти обещавам, че няма да се усмихваш, редник!“. Започнахме да се обличаме, като следвахме точно заповедите. Когато ни казаха да се хидратираме, трябваше да изпием цялата манерка с вода и да я обърнем над главите си, за да го докажем.
	И нещо много важно. Имам идеалния резултат от 300 точки на първоначалния тест за сила. Това означава, че направих 100 коремни преси, 20 набирания с главата надолу и пробягах пет километра за 17,58 секунди. Работих усилено и исках да съм най-добрият. Не може да се разбере дали бяха впечатлени, или просто привлякох нежелано внимание. Предполагам, че с времето ще стане ясно. Един от инструкторите като че ли ми се подигра с думите, че това означавало само, че ще трябва да ме товарят повече от другите.
	На четвъртия ден тук ни преместиха в нови казарми. Представиха ни инструкторите, които са назначени на нашия взвод. Старшина Медоус е старши инструкторът, старшина Блъд (името му подхожда, повярвай ми) и сержант Еджъл са другите двама инструктори на нашия взвод. Сержант Блъд постоянно реве с цяло гърло (научих този израз от теб). Никога не съм го чувал да говори спокойно. Той е навсякъде, постоянно в движение, крещи, действа. Не ни е позволено да го гледаме в очите и това вероятно е добре, защото ще ми се завие свят, ако се опитам да го направя. Трябва да се взираме право напред. Постоянно крещим: „Да, сър!“, и мразя това. Нямам нищо против думите. Крещенето ме изморява, но когато сержант Блъд се изтъпани пред мен и започне да пръска слюнка и да крещи, че не ме чувал, адски ми се ще да го цапардосам.
	Няколко от момчетата вече се разплакаха. Не ми пука, каквото и да ми се случи тук, няма да плача. Не мога да си представя как ще запазя самоуважение, ако го направя. Няма да се откажа, ще съм най-добрият и няма да хленча и рева като тях. Срамота е. Едно хлапе започна да плаче, след като изкрещяхме: „Убий. Убий. Морска пехота!“. Което правим доста често. Хлапето просто се изплаши. Сержант Медоус го издърпа настрани и поговори с него. Не знам дали това момче ще устиска до края. То е същото, което се опита да изяде десертчето и легна на голия матрак онази вечер без разрешение. Казва се редник Уитън, но неколцина от другите вече го наричат редник Хлипън.
	Моят съсед по койка е едро бяло хлапе, на име Тайлър Янг. Той е от Тексас, но говори така, сякаш се мисли за черен, което дразни момчетата, които наистина са черни. Но аз донякъде го харесвам. Добродушен е и винаги се усмихва. Много говори, но според мен всички говорят твърде много. Попита ме дали съм мексиканец. Аз казах само, че не съм. Друг от нашия взвод, който е латино, се намеси и ме попита какъв съм. Казах му, че съм редник. Сержант Блъд ме чу и май хареса отговора ми, но момчетата сега са подозрителни към мен, сякаш крия нещо от тях. Не че се срамувам, че съм навахо — просто ми омръзна постоянно да обяснявам какъв съм. Никога не говоря за произхода си тук.
	Сержант Блъд казва, че шепна, когато трябва да крещя. Застава точно пред мен и реве: „Защо шепнеш, редник?!!!“. Казва, че сигурно нямам сърце. Не е нужно да крещя, за да имам сърце. Оставям действията ми да говорят сами. Никой няма да ме победи, никой няма да ме надбяга, никой няма да стреля по-добре от мен. Гарантирам това — но няма да бъда най-гръмогласният пехотинец във взвода, това е сигурно. И тъй като не съм бил достатъчно шумен, сержант Блъд ме накара да направя двайсет допълнителни лицеви опори, сто допълнителни коремни преси, изтласкване от клек и катерене, докато краката ми се разтрепериха. Другите наказани са хленчещите и онези, които постоянно бъркат нещо или изостават. Не искам подобно внимание.
	Знам, че писмото стана дълго, но трябва да разкажа на някого за това откачено място. Надявам се, че си добре, че свириш на пиано и пишеш музика. Училището свърши и вероятно имаш повече време за упражнения и четене. Позволиха ми да задържа речника и Библията на татко. Реших да я прочета, докато съм тук, като използвам речника за всички думи, които не знам… а те са горе-долу половината. Получавали по един час свободно време всеки ден. Музика не е позволена, затова се налага да слушам Рахманинов само в главата си.
	Надявам се да пишеш,
@	Самюъл
C$
C>
	Скъпи Самюъл,
	Бях много развълнувана, когато получих писмото ти. Проверявах в пощата всеки ден и когато то най-сетне дойде, направо ми се доплака. Нали ме знаеш — малко съм емоционална. Трябва да кажа, че аз вероятно не бих издържала и един ден в този лагер. Не мога да издържа, когато хората ми крещят. Освен това съм ужасно непохватна. Сигурно ще се провалям постоянно и ще провалям и останалите. Гадост! Хубаво е, че Бог е дал на хората различни таланти. Светът щеше да е в голяма беда, ако аз бях морски пехотинец.
	Добавих малка преходна част към твоята песен. Може би някой ден ще мога да я запиша и да ти я изпратя. Не знам обаче дали някога ще ти позволят да слушаш музика, затова ще ти я дам, след като завършиш лагера. Свиря я постоянно, откакто свърши училището. Соня работи с мен по композирането на музика и записването й с ноти. Досега само съм чела и свирила музика, никога не съм писала. Прилича на училище, но нямам нищо против. Соня казва, че ще мога да се прехранвам като музикант, вероятно да свиря с оркестър или филхармония, може би ще обиколя Европа. Няма ли да е страхотно? Не знам обаче дали ще мога да напусна татко.
	Мислех си за твоите думи за Самсон, когато са ти обръснали главата. Затова пак прочетох историята. Не мисля, че силата на Самсон е била наистина в косата му. Винаги съм смятала, че е голям идиот да повери на Далила тайната си. Тя се оказа напълно недостойна за доверие. Използва всичко, което й е споделил, срещу него. След като прочетох историята, ми хрумна, че Самсон всъщност не й е вярвал. Той просто не е вярвал, че наистина може да изгуби силата си, ако си отреже косата. Вярвал е в силата си и че тя не му е дадена от Бог с определени отговорности и условия, както са го учили родителите му. Той не е изпълнил обещанието си към Бог. Бог е казал, че неговата дълга коса ще бъде символ на това обещание. Не източникът на силата му. Затова, когато Самсон е разкрил символа на обещанието си пред Далила, той е отхвърлил Бог и всъщност сам се е откъснал от източника на силата си. Затова, казано накратко — твоята индивидуалност не идва от начина, по който изглежда косата ти, Самюъл. Твоята индивидуална стойност се съдържа в това да държиш на обещанията си и да бъдеш човек с характер. Знам, че ми е лесно да го кажа от удобната си стая, докато слушам Моцарт. Но мисля, че все пак е истина.
	Помниш ли онази част, която ти прочетох от „Джейн Еър“? Нейната стойност идва от чистия й и надежден характер. Предполагам, че никой от нас не знае какъв е характерът му, докато не бъде подложен на изпитание. Мисля, че през тези няколко седмици ще откриеш, че притежаваш силен характер. Аз вярвам в теб. Ще те смутя ли, ако ти кажа, че много ми липсваш? Защото е така.
	Ще слушам достатъчно музика и за двама ни и ще се опитвам да ти я изпращам телепатично. Няма ли да е хубаво? Да можем да си предаваме мисли като радиовълни? Сигурно има начин.
	Пази се и бъди щастлив,
@	Джоузи
C$
C>
@@	1 юли 1997 г.
	Скъпа Джоузи,
	Получих писмото ти снощи, когато даваха пощата. Прочетох го бавно, на части, за да продължи по-дълго. Моята баба Нети постоянно ми изпраща колети, пълни с неща, които не е позволено да имам. Тя предава обичта си чрез храната, а не чрез писма, макар че ми изпрати и едно кратичко. Твоите писма са особено ценни — благодаря ти. Някои от момчетата си показваха писмата, особено ако бяха от момичета. Някои от тези момичета не притежават никаква класа. Толкова са различни от теб, че направо е смайващо. Не заслужават дори да ти ближат подметките. Едно едро черно хлапе от Лос Анджелис, на име Антон Карлтън, показваше някаква мръсотия и всички се хилеха. Не исках да я прочета и отказах да взема писмото, когато Тайлър ми го подаде. Това ядоса Карлтън и той каза: „Твърде важен ли си за това, белчо? Или просто не харесваш момичета?“. Казах му, че нямам желание да докосвам боклука му. Не мисля, че ме харесва особено, но чувствата са взаимни.
	Тайлър веднага се намеси и каза, че не съм бял, а онова момче латино, Меркадо, рече: „Е, знаем, че не е латино“. Всички се втренчиха в мен. Аз просто продължих да си чистя оръжието. Тайлър пак се обади и рече, че съм зелен. Така се наричат самите морски пехотинци. Преди си мислех, че щеше да е много хубаво, ако всички хора бяхме един цвят — ако бяхме еднакви. Но вече не мисля така — защото тогава ти нямаше да си същата. Косата ти нямаше да е толкова руса и златна, а очите ти нямаше да са толкова сини. Но тук нашата цел ни прави еднакви… зелени. Странно терапевтично е след толкова години, в които бях разкъсван от желанието да науча повече за културата на баща си и все пак да остана верен на културата на майка си. Това тук е съвсем друга култура.
	Трябваше да се досетя, че ще намериш начин да ме успокоиш за косата. Интересно си схванала историята на Самсон… Сама ли го измисли? Като те познавам, сигурно. Намерих я в Библията и я прочетох вчера през свободния час. Самсон е бил сериозен воин. Мисля, че си права — силата му всъщност не е била в косата. Вероятно това е добър урок за повечето от нас тук. Самсон е бил невероятно могъщ, но е изгубил всичко, когато е решил, че може да се справи сам.
	Тук, в лагера, историята е на голяма почит. Изучаваме я с часове. Интересно е и изгражда у мен гордост, сякаш съм част от нещо важно. Набиват ни в главите дати и битки — Инчън, Бело Уд, Сайпан (моят дядо се е бил в Сайпан), Пелелиу, Окинава, Чосин и много други. Иво Джима през Втората световна война е нещо като апогей за Морската пехота.
	Учим и за Воините, както ги нарича старши инструкторът — морски пехотинци, които са извършили велики дела. Днес разбрах, че един индианец, на име Джим Кроу, е бил морски пехотинец. Чувал съм името му, той има интересна история. Освен това трябва да запомним и четиринайсетте особености на водачеството, които са неща като честност, знания, полезност, смелост (мисля, че това ще ти хареса — ти обичаш силните характери), осемте принципа на камуфлажа, шестте бойни дисциплини и така нататък, и така нататък. Наричат всичко това „познание“ и постоянно ни изпитват за него.
	Няма време за дебати или дискусии и един ден се сетих за теб, докато ни наливаха в главите факти и характеристики. Почти се засмях (което нямаше да е добре), като си помислих колко нямаше да ти хареса това. Ти обичаш да анализираш всичко и дискусиите са важни за теб — не би искала просто да наизустяваш онова, което ти казват, че е важно. Иначе мисля, че от теб щеше да излезе страхотен морски пехотинец. Ти каза, че светът щял да загази, ако беше пехотинец. Не, нищо подобно. Физическите умения се учат — макар че за теб може да се окаже трудно. Ти си толкова всеотдайна, лоялна и смела. Не се сещам и за едно качество, което да не притежаваш. Светът щеше да е много по-добро място, ако имаше повече хора като теб.
	Тази седмица започнахме обучение с тояги. Те са дълги около метър и двайсет и са дебело подплатени в двата края. Редниците носят каски и предпазители. Бихме се с момчетата от взводове 4043 и 4045. Накараха ни да се строим покрай дъсчената пътека и се бихме един срещу друг. Целта е да нанесеш удар по главата или гърдите, като и двата се смятат за смъртоносни. Първият, който нанесе два смъртоносни удара, печели. Когато дойде моят ред, полетях по рампата, крещейки както баба ми ме е учила да правя, когато койот се опитва да нападне овца. Повалих противника си от платформата с един мощен удар в гърдите. Сержант Медоус буквално извика от възторг. Сержант Блъд каза:
	„Какво беше това, да не е някакъв индиански боен вик?“. Като че ли му хареса — поне не се оплакваше, че не съм достатъчно шумен. Мисля, че противникът ми беше по-изплашен от ужасния ми вик, отколкото от удара в гърдите. Започнах да осъзнавам какъв е смисълът на това постоянно крещене. Ние паднахме от взвод 4043, затова те отнесоха флага. Аз бях леко ядосан от това. Но трябва да призная нещо на Карлтън. Може да е уличен бабаит, но знае как да се бие. Той ми каза същото, когато приключихме, само че без „уличния бабаит“. Почти го харесах днес. Някои от момчетата никога не са участвали в юмручен бой. Аз цял живот се бия. Кой да знае, че това ще ми даде предимство в лагера. Както и да е, тъй като изгубихме, накрая получихме наказателна тренировка.
	Знаех си, че няма да ми се размине, и се ужасявах от басейна. След няколко урока и инструкции сложихме куртките, каските, раниците и ботушите и трябваше да скочим в басейна с пълна екипировка. Казаха ни как да не потънем, но аз усещах нарастването на паниката. Лицето ми потъна под водата, но ако се отпуснеш по гръб на раницата и наклониш глава нагоре, лицето ти излиза над водата. Трябваше да плуваме по гръб напред-назад из басейна няколко пъти. После трябваше да скочим от кулата и да преплуваме 15 метра. Не беше толкова зле. Мога само да си представям колко ужасяващо щеше да е всичко това, ако не се бях научил да плувам. Не бях най-бързият, но не привлякох нежелано внимание. Всъщност имаше един-двама, които не можеха да плуват. Аз щях да съм като тях, ако не беше ти.
	Вече имам нов прякор. Неколцина от момчетата забелязали, че чета Библията в свободното си време, и вече съм Проповедника. Не е много подходящо, мен ако питаш. Нали проповедниците трябва да проповядват и учат хората? Е, можеше да е и по-зле. Някои от момчетата говореха за любимата си музика. Никой не каза класическата. Не се изненадах. Аз не казах какво харесвам. По-късно си говорих с Тайлър Янг и той ме попита какво слушам, затова му казах за Бах. Попита ме кои песни харесвам. Казах му, че много обичам една сюита — голяма грешка! Помисли си, че говоря за момиче. Сега ме нарича Сю. Мисля, че предпочитам Проповедника. Тайлър е много устат, особено когато си мисли, че ще ни разсмее, и преди да се усетя, разказа на всички, че обичам някаква си Сю.
	Всъщност ми харесва тук. Смисълът на този лагер е да станеш нещо по-добро. Тази идея ми харесва. Изминаха четири седмици и съм сигурен, че ще се справя. Между другото, как е Яци? И ти ми липсваш.
	Не се променяй,
@	Самюъл
C$
	Написах няколко писма на Самюъл, опитвах да се сетя за всичко, което може да го заинтригува. Казах му как Яци дъвче всичко, което може да докопа с малките си зъбки, и как тормози кокошките. Ако не беше такава пухкава сладка топчица, татко сигурно щеше да ме накара да се отърва от него. Пазех повечето му бели в тайна, за да го защитя. Почти разруши къщата. Определено ми отвори доста работа. Трябваше да реша козината му всеки ден, за да не оставя косми навсякъде, но пък си струваше. Гушках го постоянно и получавах много обич в замяна. Благодарение на него ми ставаше по-леко на сърцето.
	Ако не броим Яци, животът бе относително скучен и аз трудно намирах материал за кореспонденцията си. Не можех да му кажа, че предния ден съм плакала, докато храних кокошките, защото си мислех как ще събирам тъпите им кафяви яйца поне още пет години, докато те кудкудякаха и ме кълвяха неблагодарно по краката. Междувременно Самюъл щеше да е заминал, за да води битки по света, щеше да бъде мъж, щеше да се влюбва в ЖЕНИ. Мразех факта, че ще навърша едва четиринайсет и съм твърде млада за него. Стоях сама в стаята си прекалено често, мечтаех как той ще се върне през есента и ще се возим на автобуса, ще седи до мен с униформата си от Морската пехота, ще ми държи ръката и ще слушаме класическа музика от периода на романтиците.
	И щом се усетех за какви глупости фантазирам, се чувствах още по-зле, защото осъзнавах, че наистина са детински. Той ужасно ми липсваше и аз много, много се страхувах, че никога няма да го видя отново. Пишех това в писмата, но после ги късах на малки парченца и изпращах по-подходящо писмо, в което ставаше дума за музика, за разни интересни факти и истории, които Соня ми разказваше по време на уроците.
	Прекарвах свободното си време със Соня и Док — толкова, колкото да не им се натрапвам прекалено. Уроците ми бяха много разнообразни и покриваха повече теми от музиката. Дори Док участваше понякога, като споделяше по нещо от огромните си познания и даваше мнение. Той не беше музикално надарен, но обичаше да ме слуша как свиря и повечето пъти спеше в креслото си, когато си тръгвах. Не знаех какво става с намерението му да пише книга. Доколкото знам, той така и не я написа, но по някаква причина със Соня обичаха Левън и останаха. Синът на Док беше вече голям и живееше в Кънектикът или някъде другаде, също толкова далече — затова не го виждаха често. Техните леки ексцентричности не бяха чак толкова силни, че да се чувстват задушени в нашето малко градче. Хората като че ли ги харесваха и Соня показваше музикалната си дарба на органа в църквата всяка седмица. Док също си подремваше в църквата всяка седмица, но винаги ходеше, макар че продължаваше да стиска с устни лулата си по време на службата. Никога не я палеше, затова може би хората не протестираха.
	Често си мислех, че ако не бяха Соня и Док, мозъкът ми сигурно щеше да атрофира, защото нямаше да има с какво да го занимавам, освен с храна за кокошки, рецепти и лесни уроци в училище. Те бяха истински еликсир за копнеещото ми сърце и стимулант за интелекта ми.
	Онова лято проверявах за писма всеки ден, но получавах рядко от Самюъл. Два месеца след като той напусна града, получих още едно. Хукнах към дома, хвърлих останалите писма в кошницата за сметките за по-късен преглед и изтичах в стаята си, където се хвърлих на леглото и разкъсах плика. Първо помирисах страниците със затворени очи и си представих как ги пише. Чувствах се като онези момичета, които плачат, след като са видели Елвис. Отърсих се от глупостта си и разгънах страниците. Писмото беше дълго и прецизният му почерк се накланяше агресивно напред. Зачетох жадно.
C>
@@	31 юли 1997 г.
	Скъпа Джоузи,
	В съня си чувам как сержантите крещят: „Кръгом, равнис, прикрий се, не бързай!“. Тренираме сякаш с часове. Имам чувството, че марширувам в съня си. Антон Карлтън буквално марширува насън. Тайлър беше наряд предната вечер и Карлтън отишъл при него, марширувайки и спящ. Тайлър извикал: „Кръгом, върни се в строя!“. Получило се. Голямото момче измарширувало обратно към койката си. Тайлър разсмива всички с тази история — нали се сещаш, че не може да я запази в тайна. Карлтън малко се обиди, но двама други чернокожи му казаха да не се впряга. Всички решиха, че е много смешно.
	Май всички осъзнават, че ако не се държим заедно, ще страдаме. Един ден водачът на нашия взвод, един корав червенокос тип от Юта, на име Травис Фиц, трябваше да прави наказателни тренировки всеки път, когато някой от нас не изпълни заповед или сбърка нещо. Той плащаше за нашите провали. Това беше много голям урок. Някъде по средата помолих за разрешение да говоря и поисках да заема мястото му. Тормозех се, че той е наказван заради всички нас. Сержант Блъд каза, че това прави истинският водач — поема ударите заради екипа. Позволи ми да сменя Фиц, но урокът бе научен.
	Прекарахме последните няколко седмици на стрелковия полигон. Баба ме научи да стрелям. Когато излизахме да пасем овцете, тя ме изпращаше далече от тях и аз се упражнявах. Наричаше това време „мързеливо“ — когато овцете се напасат и са вече сити и сънливи, и оставаме на същото място известно време, за да ги гледаме. Когато баба била малка, прогонвала койотите с лък и стрели. Знам колко примитивно звучи това — повечето хора вероятно няма да повярват. Баба имала свое стадо на осем години. Ако изгубела овца, щели да я бият с каиш, защото това означавало загуба на храна и препитание. Виждал съм я да язди, да крещи срещу койот, да стреля от седлото. От баба вероятно също щеше да стане добър морски пехотинец. Трябва да й кажа това, когато я видя. Тя много ще се зарадва.
	Не срещнах никакви трудности на стрелковия полигон, и то благодарение на нея. Но имаше редници, които никога не са стреляли с пушка. Направо не мога да повярвам — дори момчетата в Левън имат ловни пушки, нали? Накъде отива Америка? Нашето поколение е невероятно мекушаво. Господи, започвам да говоря като сержанта. Както и да е, на изпита отбелязах 280 точки, което ме прави експерт. Сержант Медоус каза, че трябва да помисля за школата за снайперисти, след като приключа бойното обучение в Морската пехота. Не съм сигурен какво ще направя. Преди си мислех, че просто ще отида в запаса, но си мисля, че може и да започна активна военна служба.
	Вече сме почти на средата на курса и току-що ни направиха снимки в пълна парадна униформа. Направо ми се доплака. Странно, досега нито веднъж не ми се е доплаквало, нито когато ме болеше, когато бях изморен, когато ми крещяха. Но когато облякох униформата, в гърлото ми се появи огромна буца. Невероятно. За първи път имам чувството, че наистина принадлежа някъде.
	Знам, че все някога ще трябва да прочета „Джейн Еър“, но не мога по време на лагера, затова те моля да не ми я изпращаш. Няма да го преживея — представи си, че идва пощата, сержантът къса пакета и вади „Джейн Еър“? Ще ме затвори в карцера за година.
	Мисля, че Бетовен звучи в мен. Какво си направила? Продължавай с телепатията.
	Не се променяй,
@	Самюъл
C$
	Веднага хукнах към малкото си бюро и му писах.
C>
	Скъпи Самюъл,
	Днес слушах Джон Филип Соуса и си представях как маршируваш със синята униформа. Ще ми изпратиш ли снимка, когато завършиш курса? Нямам търпение да те видя сериозен до знамето. Сериозността ти се удава, затова не мисля, че ще ми изглеждаш твърде различен.
	Не се изненадвам, че се справяш толкова добре. Обичам историите за баба ти. Бих искала някой ден да се запозная с нея.
	Има, чувството, че стоя неподвижно, докато ти тичаш напред. Малко се притеснявам, може би дори малко завиждам, че ти сбъдваш мечтата си. Сигурно и аз ще имам такава възможност някой ден.
	Ходих да помогна на баба ти Нети в градината й днес. Тя поговори малко за теб. Каза, че си й изпратил писмо. Каза ми много неща, които вече знаех, но разбира се, не го споменах. Тя много се гордее с теб. Няма търпение да получи снимката ти с униформа. Показа ми къде ще я закачи. Избрала е място до снимката на Дон с военна униформа. Каза, че той е бил в Националната гвардия. Сигурно знаеш за коя снимка става дума. Видях още една в коридора, която не бях забелязала досега. Ходила съм много пъти в къщата, но обикновено влизам в кухнята или в дневната. На снимката сте ти, майка ти и баща ти, когато си бил на четири години. Знам, че снимките може да са подвеждащи, но и тримата изглеждате щастливи. Ти много приличаш на тях — не мислиш ли? Татко ти е бил толкова хубав мъж, а майка ти е красавица.
	Животът може да бъде жесток. Понякога си мисля за мама, за твоя баща, за хората, които обичаме и които ни напуснаха. Ще ми се да разбирах Божия промисъл малко по-добре. Смъртта на мама определено ме направи по-способна и по-независима, и вероятно по-силен, по-добър човек. Просто понякога ми липсва. Ти също ми липсваш.
	С обич,
@	Джоузи
C$
	Не получих друго писмо, докато Самюъл не завърши курса и аз се приготвях да започна осми клас. Той вече звучеше толкова различно, толкова пораснал и фокусиран. Изглеждаше ми толкова далечен. Тъгувах за загубата на момчето, което беше мой приятел, макар че мъжът, в който се превърна, ме впечатляваше.
	Най-хубавата част от писмото му беше малката снимка в него. Дъхът ми секна и сърцето ме заболя и запя едновременно. Той беше толкова хубав. Косата му я нямаше и силната челюст и скулите изпъкваха на слабото тъмно лице. Ушите му бяха прилепнали към главата. Тъмните му очи се взираха сериозно изпод тънката черна козирка на бялата шапка. Широката уста бе твърда и не се усмихваше. Тъмносинята униформа блестеше със златните си копчета. До него беше знамето, а изражението на Самюъл казваше: „Не се закачай с мен“. Дори се засмях леко. Но смехът премина в стенание и аз се хвърлих на леглото и плаках, докато главата и коремът ме заболяха.
	През следващите месеци писмата идваха все по-рядко. Аз продължих да пиша, когато знаех адреса му. После писмата напълно спряха. Не видях Самюъл две години и половина.


>	11.
>	Интермецо


	_Декември 1999 г._
	Нети Йейтс донесе чиния с коледни сладки и бонбони два дни преди Коледа. Тази година имаше много малко сняг, но беше доста студено. Поканих я в къщата заедно с порив студен въздух и затворих вратата след нея, докато ахках от възторг заради сладките.
	— Влез в кухнята, Пети. И аз искам да ти покажа нещо. — Тя ме последва в кухнята, където чакаха няколко хляба с тиквички и шоколадови парченца, увити в алуминиево фолио и вързани с весели червени панделки. Имах поне двайсет хляба на плота. Коледа може да е особено стресираща в малките градове. Невинаги знаеш откъде да започнеш и къде да спреш в размяната на подаръци със съседите. Всеки е съсед и хората лесно се обиждат. Същото важи и за сватбите. Трябва буквално да поканиш целия град и да приемеш всички. Така не рискуваш да пропуснеш някого и да започнеш вражда като между Хетфийлд и Макой, която продължава от поколения. Хората по принцип бяха по-отстъпчиви към мен, защото не бях възрастен човек, но все пак не исках да рискувам.
	— Хляб с тиквички? По моята рецепта? — усмихна се Нети, когато й подадох нейния самун.
	— Да, но не съм те споменала в коледните картички — усмихнах се и аз.
	Хлябът с тиквички и шоколадови парченца бе станал един от любимите ми, откакто го използвах като извинение да измъкна информация от Дон и Нети преди няколко години.
	Тя се засмя сърдечно и си издърпа стол до кухненската маса, където връзвах панделките върху опакованите с фолио хлябове. Очевидно искаше да поостане и аз не можех да я виня, че не й се излиза веднага в студената нощ.
	— Е, Самюъл ще дойде на службата на Бъдни вечер с мен и Дон утре — каза Нети без предисловия. — Много му хареса как свири предишния път. Помниш ли как ни изложи с ръкопляскането? — Изкикоти се като момиче. — Помислих си, че ще ни изхвърлят от църквата. — Смехът й стана още по-гръмогласен при спомена.
	Моето сърце бе спряло преди секунди и аз стоях скована на стария балатум в кухнята, вдигнала ръце да отрежа още една дълга част от червената панделка. _Самюъл? Тук?!!_ Сигурно съм се взирала тъпо в нея, защото тя спря да се смее и стана да докосне бузата ми.
	— Добре ли си, Джоузи? — попита сепната.
	Аз се съвзех малко, изпънах се и се усмихнах ведро на разтревоженото й лице.
	— Да, просто малко се изненадах — казах бързо, горда, че гласът ми прозвуча почти нормално. — Защо се връща? За празниците ли?
	Спомените за Самюъл се надигнаха неканени и в гърдите ми се настани болка, когато си помислих колко отчаяно ми липсваше.
	— Ами — въздъхна Нети, доволна, че съм добре, седна пак и продължи да връзва панделките. — Понякога го пускат в отпуск, за празниците. Но винаги е толкова зает. Обучават го за снайперист — прошепна тя заговорнически, сякаш споделяше интересна клюка, а очите й се разшириха при мисълта за уменията на внука й. — Не говори много за това, но Дон май смята, че го изпращат на опасни задачи.
	Усмихнах се на вълнението, изписано по лицето й. Тя беше голям почитател на романите на Том Кланси. Можех да си представя какво си мисли сега.
	— Както и да е — продължи делово. — От години го молим да се прибере, но той като че ли не искаше. Мисля, че Самюъл ни обича, но не знам колко хубави спомени има от Левън и от месеците, които прекара тук. Това беше трудно време за него.
	Малката пукнатина в сърцето ми, която името на Самюъл бе отворила, се разшири още повече. Нети продължи в пълно неведение за мъките ми.
	— Ами той ще остане няколко дни с нас и после ще отиде в резервата в Аризона за около седмица. Баба му Яци е вече на възраст. Родила е майка му на четиресет години. Господи, сега трябва да наближава осемдесет. Самюъл казва, че още се грижела за овцете. Извежда стадото на кон! Боже, дори не мога да си го представя!
	— А той сега тук ли е?
	Извърнах се от нея и започнах да прибирам чиниите от сушилника, като се опитвах да се държа небрежно.
	— О, ще дойде утре по някое време. Със сигурност ще те поздрави след службата в църквата вечерта. Аз определено нямам търпение да те чуя как свириш, скъпа. Боже, сякаш си имаме собствен Либерачи.
	Усмихнах се на сравнението й. Нямах много общо с пъстрия Либерачи, но Нети го каза искрено и я обичах заради това.
	— Ами вече ще си ходя, скъпа. Дон ще се чуди къде съм.
	Изпратих я до вратата, като говорех весело и се усмихвах, но през цялото време страдах от лека паник атака при мисълта, че ще видя Самюъл отново. Затворих вратата зад Нети, свлякох се немощно по нея и протегнах крака напред. Бях на шестнайсет години. Самюъл беше на двайсет и една. Дали щеше да е същият? Дали изобщо щеше да говори с мен? Дали се присмива на себе си, като си спомня приятелството ни? Дали се срамува, че е бил толкова добър приятел с малко момиче? Внезапно почувствах ужасно силна нужда от мама. Не знаех дори дали ще мога да свиря на службата в църквата, ако той е там. Стомахът ми се сви от нерви, надигнах се и седнах пред пианото, решена да свиря по-добре от всякога.
	Цялата следваща сутрин рових в гардероба си във все по-нарастваща паника. Накрая, след като изпробвах всички комбинации, се предадох и се обадих на леля Луиз. Биваше я в гримирането и прическите. Все пак си изкарваше хляба с ножиците, но тя и децата й имаха лека склонност да стават неприятни и твърде напористи. Бях се въздържала да моля за помощ относно външния си вид просто защото знаех, че ако подадеш на леля Луиз или Тара пръст, ще ти отхапят ръката. Потреперих, докато набирах номера, защото знаех, че тя ще се зарадва да помогне, но аз може много да съжалявам. Луиз вдигна на първото позвъняване. Чувах хаоса около нея и трябваше да повиша глас, за да се представя. Набързо й обясних какво ми трябва: коледната програма беше тази вечер, а нямах какво да облека. Дали би ми помогнала с косата и грима? Затворих здраво очи и преплетох пръсти, когато я попитах дали ще може да дойде _у дома_, вместо аз да ходя там. Мисълта да съм на показ пред всички братовчеди и чичо Боб беше непоносима.
	— Трябва ми повод да изляза от къщи — каза Луиз делово. — Кога изобщо децата ще надраснат тази коледна треска? Моите направо се люлеят по гредите. Мисля, че ще се застрелям.
	Чух я да крещи нещо на Боб, после два ултиматума към двете най-малки и нареждане към Тара „да извади всичко от гардеробите, което ще стане на Джоузи“.
	— Ще дойда в три и половина. Така ще имаме предостатъчно време.
	Чувах усмивката в гласа й, но бях твърде благодарна, за да се изплаша.
	— Обичам те, лельо Луиз. Какво щях да правя без теб? — въздъхнах с признателност.
	— О, стига, момиче. Щеше много да загазиш, ето какво — засмя се Луиз. — Крайно време е да започнеш да се грижиш за външния си вид. Как изобщо искаш някой да те забележи, ако носиш старите дрехи на Джони до края на живота си? Имаш много хубава фигурка и красиво лице, но никой не знае това, защото се криеш зад очилата и книгите. Какво стана с контактните лещи, за които ти извадихме рецепта? Най-добре да си с тях, когато дойда…
	— Благодаря, лельо Луиз! — прекъснах я ведро, защото усетих, че набира инерция за лекция. — Ще се видим в три!

	* * *

	Татко като че ли не хареса външния ми вид, когато Луиз ме поведе надолу по стълбите от малката ми стая на тавана и обяви, че сме готови да тръгваме за църквата. Аз обаче бях доста доволна от резултата и влязох смутено в кухнята след Луиз, защото не исках да срещам погледа на татко.
	— О, Луиз! Ама на какво си я направила? — измърмори татко. — Тя е още дете, а сега прилича на двайсет и пет годишна.
	_Двайсет и пет ли? Еха!_
	Засмях се в шепа и реших, че определено не сбърках, като се обадих на леля си. Тя бе донесла черна рокля с остро деколте и дълги ръкави, която подчертаваше извивките ми и се развяваше около краката ми. Имаше малки черни копчета по гърдите и ми ставаше идеално. Дори бях с черен чорапогащник и черни обувки на висок ток. Леля Луиз бе вдигнала русите ми къдрици, беше сложила спирала на миглите ми, червило и лек розов руж. Чувствах се много изискана и се надявах да не се спъна на път към пианото. Но щях да събуя обувките, преди да започна да свиря. Като си знаех късмета, като нищо токчетата щяха да се заклещят в педалите на пианото и да съсипят всичко.
	— Тя вече не е дете, Джим! — Леля Луиз скръсти ръце и вирна брадичка. — Не можеш да си затваряш очите за факта, че момичето ти порасна! Най-добре се приготви да й дадеш някакви пари след Коледа! Това момиче няма нищо в гардероба си! Нищо! Ще я заведа да пазаруваме и ще изхвърлим всички стари тениски на Джони и протритите гащеризони, старите гуменки и всички други боклуци, които е носила през последните осем години, откакто сестра ми почина. Ще започне да се облича като млада дама, каквато е! Не е ли така, Джим!?
	— На мен ми харесва как изглежда! — възрази татко.
	Всяко споменаване на майка ми определено беше лош ход.
	Започнах да ги подкарвам към вратата, докато продължаваха да се карат.
	— Защото така ти е удобно и безопасно. Така им отърва на бащите. Не, уважаеми, не и ако зависи от мен! Вече не! — Луиз определено набираше скорост. — Крайно време е тя да получи малко женска помощ. Трябваше да го направя преди много време!
	Татко се качи с пъшкане в кабината на пикапа. Аз седнах до него, а Луиз скочи зад мен, като не спираше да говори. Погледнах към татко и оформих само с устни: „Съжалявам, тате“. Той изстена и потегли към църквата.
	Стомахът ми се беше свил от нерви, докато търсехме място за паркиране. Липсата на сняг улесняваше задачата. Обикновено по тротоарите имаше големи преспи, които се изсипваха по зле почистените пътища. Тази вечер беше просто студено и безветрено, с много място по улицата за пикапите и семейните коли, които обикновено опасваха църквата по време на служба.
	— Тази нощ ще вали. Помнете ми думите — прекъсна татко Луиз, която още го тормозеше заради липсата ми на женствени дрехи. — Ако стане така, ще ми се обадят от електроцентралата. Както винаги законът на Мърфи. Ще ми се обадят и Дейзи ще вземе да роди…
	Татко се тревожеше за кобилата, която трябваше да роди тези дни. Песимизмът му като че ли накара леля Луиз да замлъкне за малко и видя, че Боб и децата й тъкмо спират на паркинга от другата посока.
	— О, ето ги моите хора. Тръгвам, Джоузи. Не си ближи устните! Ще съсипеш червилото! И опитай да не се прегърбваш. Роклята увисва отпред, когато го правиш! Нали не искаш копчетата да се отварят и всички да видят какво има отдолу!
	След тези заръки тя слезе от пикапа и ние с татко дружно въздъхнахме.
	— Наистина не мога да понасям тази жена — промърмори той. — Тя изобщо не прилича на майка ти. Не разбирам как може да са от един род, камо ли сестри. — Въздъхна отново и добави мрачно и бързо: — Много си красива, Джоузи. Луиз е права за едно. Всички пораснахте. Някой ден ще си отидеш и ще оставиш своя старец. Не очаквам този ден с нетърпение.
	— Не се тревожи, татко. Винаги ще се грижа за теб — усмихнах се аз и го хванах под ръка, докато вървяхме към църквата.
	Пейките се пълнеха бързо и аз се опитвах да не се оглеждам за Дон и Нети. И за Самюъл. Исках да го видя почти толкова, колкото и не исках да го видя. Взирах се право напред, като се опитвах да го забележа с периферното си зрение. Всички винаги седяха на едни и същи места. Просто така се случваше. Ние сме създания на навика. Някои семейства седяха на едни и същи пейки от поколения. Направо да си помислиш, че хората в Левън вписват църковните пейки в завещанията си. Доколкото виждах, семейство Йейтс още ги нямаше. Поех си въздух с облекчение и в същото време сърцето ми се сви от разочарование.
	Все си повтарях да не се оглеждам за него. Очите ми бяха вперени в подиума, където Лорънс Мангелсон тъкмо започваше встъпителната си проповед. Когато дойде време да свиря, бях по-нервна от всякога. Краката не ме държаха и много внимателно изкачих трите стъпала към пианото. Плъзнах се на гладката пейка, изпънах гръб и събух обувките отстрани. Трябваше да погледна. Просто не можах да се въздържа. Позволих на очите си да се плъзнат към мястото, където обикновено сядаха Дон и Нети. Самюъл беше с тях, седеше отдясно на Нети, близо до края на пейката. Извърнах поглед, преди очите ми да са регистрирали подробности. Той беше тук.
	С дълбока въздишка започнах да свиря, като позволих на тренираните си ръце да водят. Сякаш се гледах някъде отстрани. Не направих никакви грешки и както обикновено не след дълго музиката се протегна и ме привлече, затова, когато свирих последните ноти, моето наблюдаващо Аз и моето свирещо Аз отново се бяха слели в едно.
	Когато вечерта приключи и хорът изпя химните, всички се събраха, поздравяваха се с красивата служба, говореха за деца, крави и кой какво прави. Аз стоях до семейството си и чаках, с гръб към мястото, където седеше Самюъл. Знаех, че накрая Нети ще дойде при нас. След около десет минути любезни разговори и благодарности към хората, които похвалиха изпълнението ми, осъзнах, че тя, естествено, няма никаква представа, че ще очаквам да доведе Самюъл. Може би дори не помнеше, че ми е обещала да ни поздравят. Може би вече си бяха отишли. Като се проклинах, задето стоях като някаква крава, която чака да я издоят, аз се обърнах да видя дали са излезли от църквата.
	Отне ми само минута да установя, че Нети и Дон са в дъното на църквата и говорят с Лорънс Мангелсон. Нямаше и помен от Самюъл. Нети улови погледа ми и ми помаха да отида при тях. Тръгнах към нея, а очите ми бързо претърсваха залата, за да видя дали някой не е заговорил Самюъл. Може би беше излязъл навън.
	— О, Джоузи! Беше прелестна. Просто плача всеки път, когато свириш. — Нети ме прегърна и ме потупа по бузата след това. — Не беше ли прекрасно, Дон?
	Той добави не толкова цветиста похвала, а Лорънс Мангелсон потвърди думите й. Не споменаха Самюъл. Аз се прокашлях колебливо.
	— Стори ми се, че Самюъл седи с вас. Исках да го поздравя — казах аз и после се опитах да изглеждам отегчена, за да скрия чувствата си.
	Нети махна с ръка.
	— Той беше тук, но се е измъкнал веднага след последната молитва. Мисля, че е много гладен. Пътувал е доста днес и пристигна точно навреме, за да се изкъпе и да дойде с нас. Телешкото и бисквитите, които оставих на фурната, явно са го призовали!
	_Телешко и бисквити?!_ — помислих си вбесена. Не можа дори да ми каже „Здравей“? Погледнах надолу към черната си копринена рокля и високите обувки и внезапно се почувствах много глупаво. Бях пренебрегната заради телешко и бисквити.
	Извиних се, пожелах им весела Коледа, излязох през дървените двойни врати и тръгнах по стълбите в сребристата нощ. Дъхът ми излизаше на малки бели облачета и аз си ги представих като отчаяни димни сигнали, издигащи се към небето. За нещастие, единственият индиански воин, който знаеше нещо за димните сигнали, изглежда, бе крайно незаинтересован от разговори с мен.

	* * *

	Братята ми и половинките им — Джейкъб и Джаред се бяха оженили, а Джони си имаше сериозна приятелка — винаги идваха на вечеря на Бъдни вечер и си разменяхме подаръци. Коледата се бе лишила от блясък, откакто пораснахме и играчките и Дядо Коледа останаха в миналото. С татко щяхме да ходим у леля Луиз на коледен обяд на следващия ден.
	След като изядохме половин дузина различни предястия, огромна шунка, картофено пюре и домашни рулца, ние седнахме до елхата и започнахме да отваряме подаръци. С пълни стомаси и до топлия огън никой не бързаше да си тръгва, затова си седяхме и си говорехме за разни неща. Още бях с черната рокля и прическата. Някъде на заден план в ума си продължавах да мисля, че може пък да имам шанса Самюъл да ме види, докато изглеждам на двайсет и пет, изискана и красива. Седях сковано на края на дивана, бях изритала обувките до вратата. Братята ми изглеждаха объркани от външния ми вид и започнаха да ме дразнят, но Рейчъл ги накара да замълчат и ми смигна.
	— Понякога е толкова приятно да се издокараш, че е трудно да се преоблечеш в края на вечерта.
	Усмихнах й се с благодарност, а братята ми свиха рамене и продължиха да не ми обръщат внимание.
	А татко позна — дебели бели снежинки започнаха да се сипят с напредването на вечерта и с въздишки и стонове братята ми подкараха дамите си и си тръгнаха. Джони щеше да спи в къщата на Шийла и щяха да прекарат Коледа със семейството й. Джейкъб и Рейчъл си бяха купили малък дом в Нефи миналата година, а Джаред и Тоня бяха в студентско общежитие в университета „Бригам Янг“ в Прово. Всички трябваше да тръгнат на север, по хребета и искаха да потеглят, преди снегът да е натрупал.
	По хребета минава петнайсеткилометровият стар двулентов път от Левън към Нефи. Левънци пътуват по него безброй пъти на седмица по безброй причини — до училище и работа и обратно, до супера за покупки или до библиотеката за книги, за да ги държат, докато „книгомобилът“ не мине пак през Левън. Всички шестнайсетгодишни в Левън бяха шофирали по хребета безброй пъти, преди да навършат шестнайсет. Това беше фермерска общност и така стояха нещата. Ние започвахме да караме рано и карахме всичко — от трактори до очукани стари пикапи. Аз умеех да карам със скорости още когато бях на десет и го правех достатъчно добре, за да могат братята ми да се задържат в каросерията, докато хвърлят бали сено на кравите. Хребетът бе прав и тесен и много тъмен нощем. Хората прелитаха по него, унесени от усещането за безопасност, просто заради честотата, с която бяха шофирали по този път. Беше още по-опасно заради елените, които слизаха от планината, за да търсят паша, и изскачаха на шосето. Постоянно имаше ударени елени или пък инциденти, когато хората се опитваха да ги избегнат. Разбира се, обилният сняг правеше положението още по-опасно. Всяка година някой умираше на това шосе между двата малки града.
	Стоях на предната веранда, все още издокарана, и махах на братята си. В къщата на Йейтс светеше. Виждах отпред пикап, който сигурно беше на Самюъл. Какво извинение можех да измисля, за да се отбия в единайсет вечерта да го видя? Стоях там, трепереща, и се надявах да излезе. Вместо това светлините примигнаха и къщата потъна в мрак. Опитах се да не плача, влязох у дома и изключих лампата на верандата в примирен отговор.

	* * *

	Татко ме събуди в пет сутринта, за да ми каже, че са го извикали в електроцентралата. Супервайзърът на смяна катастрофирал през нощта и трябвало някой да го замести за ранната смяна. Казах му да внимава, обърнах се на другата страна и отново се унесох. Чух го да прошепва, че ще се върне навреме за коледния обяд у Луиз и да не забравя да нахраня конете, когато стана.
	Събудих се пак в осем и реших да полежа и да се посъжалявам, сам-самичка в коледната утрин. Но истината беше, че нямах нищо против да съм сама в къщата, и започнах да си мисля как ще си направя голяма чиния с остатъци от пиршеството и ще слушам „Месия“ на Хендел до дупка. Облякох най-меките си джинси, коледните чорапи на червени и зелени райета и един особено грозен суитшърт с гигантска еленска глава, който бях получила миналата година като майтапчийски подарък. Бях свалила фибите от косата си, преди да си легна, но всъщност не ми се искаше да се разделям с грима си… затова спах гримирана. Засмях се на енотските си очи, когато се видях в огледалото, и реших, че гримът определено си е изпял песента. Измих си лицето, измих си зъбите, прокарах пръсти през бунтовните си къдрици и реших, че изглеждам добре. Тъкмо бях седнала пред обилната закуска и бях включила диска, който получих като подарък вечерта, когато си спомних за конете.
	— О, по дяволите! — извиках.
	Звучах досущ като татко. Трудно беше да не се науча да ругая, когато живеех във ферма. Никога не произнасяхме напразно името Господне, нито псувахме мръснишки, но всички в Левън често проклинаха и ругаеха. Честно да ви кажа, тези думи всъщност не се смятаха точно за ругатни. Миналата седмица в църквата Гордън Аагард изнесе проповед за изпитанията. Каза „по дяволите“ насред проповедта, но на никого не му мигна окото.
	Нахлузих старите ботуши на Джони и тръгнах към ограждението. Яци танцуваше веселия си кучешки танц около краката ми. Той обичаше да ходи при конете. Татко бе построил малък навес до ограждението и Джо и Бен ме поздравиха с цвилене и ме побутнаха с носове, когато влязох под навеса и напълних ведрата им. Водата в поилото беше хванала лед, аз го строших с лопатата, изгребах го и го изхвърлих.
	Дейзи, кобилата на татко, беше в обора, отделена от другите коне, защото там беше малко по-топло и по-сухо, а тя щеше да роди скоро. Влязох в обора, нетърпелива да приключа със задачите си, когато видях, че Дейзи е легнала, диша тежко и гърбът й лъщи от влага. На пода на голямата ясла имаше малко кръв и аз изпуснах лопатата и хукнах към нея. Бях гледала достатъчно ожребвания, за да знам, че Дейзи е на път да стане майка, а бях съвсем сама.
	— Татко каза, че така ще стане — рекох на глас и погалих мекия й нос. — И какво да правя сега?
	Хукнах в къщата и набрах номера на електроцентралата. Обикновено имаше някой в канцеларията, който предаваше съобщения на хората на смяна. Днес беше Коледа и персоналът бе ограничен. Никой не вдигна телефона. Чух записано съобщение с молба да позвъня в работен ден. Изръмжах в отговор и затворих телефона. Обадих се в дома на Джейкъб и Рейчъл и чух веселия й глас на телефонния секретар, който ми каза, че не са у дома, и ме помоли да оставя съобщение. Бяха си у дома. Просто си лежаха и се наслаждаваха на коледната утрин. Оставих леко паникьосано съобщение с настояване Джейкъб да си довлече задника във фермата. Джони беше в дома на Шийла и аз набрах номера им, но със същия резултат. Само че този път съобщението ми беше по-любезно. Джаред бе твърде далече, за да е от полза. Не му се обадих.
	Хукнах обратно към обора и закрачих нервно. Не виждах нищо. Не знаех и какво точно трябва да гледам, но от задния край на Дейзи не стърчаха малки копитца или глава. Тя изстена и между задните й крака шурна нещо воднисто.
	— О, господи! Не мога да го направя сама — изпищях аз.
	Изтичах от обора толкова бързо, колкото можех с калните си ботуши, и хукнах към дома на Йейтс. Дон щеше да знае какво да направи. Останала без дъх, стигнах до тяхната алея, като се подхлъзвах и залитах към вратата. Задумках по нея и крещях името на Дон. Бях така концентрирана в Дейзи и предстоящото раждане, че бях изтичала покрай пикапа, който видях вечерта, без дори да го забележа. Чух зад мен да се отваря врата и се обърнах, за да видя как Самюъл слиза от пикапа със загрижено изражение на красивото си лице. А това беше много красиво лице. За миг забравих напълно за Дейзи. Той беше с джинси и дочено яке. Кракът, с който бе стъпил на земята, беше обут в ботуш, а черната каубойска шапка бе нахлупена ниско на главата му. Другият крак още беше в кабината на пикапа.
	— Джоузи? Баба я няма. С дядо отидоха при леля Табрина тази сутрин. Искаха да видят как децата ще си отворят подаръците. Аз също съм тръгнал натам… искаш ли да им предам нещо?
	Самюъл беше толкова любезен и официален, че за миг просто се втренчих в него, като се чудех дали не съм си въобразила цялото ни приятелство. Той също ме гледаше, извил вежда, очаквайки отговор.
	— Дейзи ще ражда. Татко го извикаха на работа в пет часа сутринта. Не мога да се свържа с братята си и не знам какво да правя.
	Осъзнах, че говоря, без да спирам, и Самюъл изглеждаше леко притеснен.
	— Дейзи? — попита бавно.
	— Нашата кобила! — изкрещях.
	Той изключи двигателя, извади крака си от кабината, затръшна вратата и тръгна по улицата към нашата къща. Гледах го тъпо, докато не осъзнах, че ще ми помогне. Хукнах да го настигна.
	— Хубав пуловер.
	Самюъл дори не ме поглеждаше, докато говореше, и аз сведох очи към гърдите си. Рога и червен нос се виждаха под разкопчаното ми яке. Изстенах вътрешно. Къде беше Самюъл Йейтс снощи, когато бях готова да бъда видяна отблизо и лично? Господ сигурно има чувство за хумор, помислих си печално. Той беше отговорил на коледната ми молитва — само че с малко закъснение. Ха-ха-ха, много смешно. И защо изобщо трябваше да показвам коледния си дух тази сутрин? Защо не бях изхвърлила тъпия пуловер на боклука, където му беше мястото? Ръцете ми полетяха към косата. Усетих как къдриците ми подскачат във весел безпорядък.
	— Благодаря — казах сковано.
	Може и да си въобразих, но устните му май потрепнаха.
	— Някога помагал ли си на раждаща кобила? — попитах притеснено, когато заобиколихме къщата и тръгнахме към обора.
	— На много овце и само на една кобила — отвърна той кратко. — Не мисля, че ще е особено различно. Но сигурно ще разберем. Можем ли да се обадим на някой ветеринар?
	— Ами има един ветеринар, който отговаря за окръга, и набрах номера на пейджъра му, но не знам дали ще ми се обади, а не смятам да чакам до телефона. Татко казва, че и без това не може да различи главата си от задника.
	Осъзнах, че речникът, който бях изграждала с такова старание и с който толкова се гордеех, напълно ме е изоставил в това трескаво състояние. Затворих си устата и се зарекох да не кажа и думичка повече, докато не се овладея.
	Самюъл не коментира мнението на татко за ветеринаря и аз го въведох в обора. Дейзи още лежеше тихо, тялото й се движеше леко само от дишането. Самюъл бързо си свали якето и нави ръкави, докъдето можеха да стигнат. Коленичи до нея, погали я по главата с дясната си ръка. Зачака, докато голямото тяло внезапно се стегна и контракция накара хълбоците й да потреперят от напрежение. Когато напрежението видимо я напусна, Самюъл, като говореше тихо и я галеше с дясната си ръка, пъхна леко лявата между задните й крака. Дейзи се скова и тръсна глава, но не се опита да се бори с него, когато той пъхна ръката си в нея чак до рамото. Ужас! Бях толкова доволна, че Самюъл е с мен, че се замаях от облекчение. След няколко мига на концентрация той заговори:
	— Мисля, че напипвам главата и предните крака, това е добре. Бебето е застанало правилно. Оттук нататък кобилата ще свърши цялата работа. Ако всичко е наред, няма да има какво да правим. Нека влезем вътре, ще се измия, а ти ще се опиташ пак да се свържеш с баща си. Тя скоро ще роди.
	Не бях изключила Хендел, когато отидох да нахраня конете. „Месия“ бе звучала в празната кухня и когато отворихме задната врата, ни посрещна отекващата радостна музика на хора „Алилуя“. Ботушите ми бяха кални, а не исках да губя време, за да ги свалям и обувам отново, затова нямаше как да вляза до дневната и да изключа музиката. Просто щеше да си върви до края. Хукнах към телефона и се опитах да се свържа отново с електроцентралата, но без успех. Затворих и въздъхнах подразнено.
	— Татко ще откачи, когато се прибере.
	— Не свири ли същото снощи? — попита ме Самюъл от мивката, с гръб към мен. Мислите ми прескочиха от неуспешния телефонен разговор към музиката на Хендел, която се изливаше от дневната.
	— А… О, да. Това е Хендел, хорът „Алилуя“. Доста е красиво с цял оркестър, нали?
	— Беше доста красиво и снощи, само на пиано — отговори той сериозно и завъртя глава към мен, докато си подсушаваше ръцете и развиваше ръкавите.
	Удоволствие ме заля при тези думи и се опитах да не се хиля като идиотка, когато излязохме от кухнята и тръгнахме пак към обора.
	Като че ли нямаше промяна, когато със Самюъл клекнахме до раждащата кобила. Тя сумтеше и стенеше леко при всяка контракция, но не изглеждаше твърде стресирана. Молех се тихо Дейзи да е добре и раждането да мине добре.
	Тишината в обора стана още по-осезаема по време на бдението ни и аз започнах да се чудя какво да кажа. Самюъл определено не усещаше нужда да говори.
	— Хендел е композирал всички три части на „Месия“, включително оркестрацията, за малко повече от три седмици. Двеста и шейсет страници музика само за двайсет и четири дни. Никой композитор не е постигал такова нещо в историята на музиката. Той го описва като преживяване извън тялото.
	Говорех като някаква екскурзоводка и замлъкнах смутено, защото Самюъл дори не вдигна глава. Когато не каза нищо няколко дълги секунди, аз прехапах език, за да не продължавам да се излагам с приказки. След няколко минути гласът му ме стресна и подскочих.
	— Защо всички станаха снощи, когато ти започна да свириш?
	— Станали ли са?
	Бях смаяна. Не знаех.
	Той само изви вежда и ме погледна.
	Аз се изчервих и свих рамене.
	— Наистина не знам…
	— Ами първа стана учителката ти… госпожа Грималди, нали? Всички просто я последваха.
	Засмях се, внезапно разбрах какво е направила Соня.
	— Всъщност е традиция да се става на крака на „Алилуя“. Когато кралят на Англия слушал за първи път „Месия“, бил толкова трогнат, когато прозвучал хорът, че станал. Явно, когато кралят на Англия става на крака, всички стават. Сигурно Соня е решила, че Левън трябва да продължи традицията, започнала преди двеста и петдесет години.
	— Ти наистина ли не забеляза, че всички стояха прави почти през цялото време, докато свиреше?
	В плътния глас на Самюъл се усещаше леко недоверие.
	Тонът му ме накара да заема отбранителна позиция и аз махнах с ръка, сякаш да прогоня съмненията му.
	— Нали ме знаеш, напълно потъвам в музиката. Когато се върнах на земята, вероятно всички вече са били седнали.
	Твърдението ми, че „ме знае“, кънтеше в ушите ми, когато той се обърна пак към Дейзи, без да каже нищо, и погали дългата й шия. Държеше се така, сякаш никога не сме се познавали. Помислих си колко често през последните две години съзнанието ми бе изпълнено с него и усетих буца в гърлото си.
	Малко по-късно се изтръгнах от нещастието си, защото Дейзи се сгърчи силно и между краката й се появи един влажен нос. Ахнах и малкият нос изчезна отново, когато контракцията отмина.
	— Още веднъж и трябва да стане.
	Гласът на Самюъл бе спокоен, но сърцето ми бумтеше, докато чаках следващата контракция. Той прокара ръце по влажното тяло на Дейзи, като й говореше тихо и я поощряваше.
	— Още веднъж, момиче, още веднъж. Почти свърши — шепнеше й той. — Хайде, малко остана.
	След няколко секунди кобилата потрепери и хълбоците й се разтресоха, когато нос и две копита се появиха от нея, следвани от влажни големи уши и костеливи треперещи крака. Самюъл издърпа новороденото и избърса кръвта и слузта от малкия приятел със стиски слама. Дейзи извърна глава и побутна тромаво и нежно детето си, подтикваше го да се изправи на крака и го ближеше.
	— Браво на теб, Дейзи! Браво, момиче! — извиках аз и изръкоплясках тихо.
	Осъзнах, че съм се изправила и на лицето ми има сълзи. Избърсах ги бързо, коленичих отново и целунах Дейзи между мокрите от пот уши.
	— Ти се справи, Самюъл! — ухилих му се, напълно забравила за нещастието си в светлината на това раждане.
	— Не съм направил нищо, Дейзи се справи сама — отвърна той, но говореше меко и виждах, че е доволен, че всичко е минало без проблеми.
	Вече щастливо премислях разни коледни имена за бебето на Дейзи, когато чух затръшване на врата и хрущене на ботуши по чакъла към обора.
	— Дано да е татко! — извиках, станах и хукнах към вратата.
	Джейкъб и татко бяха паркирали пикапа до къщата и го бяха обърнали с ремаркето към обора, когато ги пресрещнах с щастливата новина. Татко не беше на себе си от притеснение и хукна пред мен към обора. Аз го последвах вътре, като му разказвах за сутрешното чудо и за ролята на Самюъл във всичко това. Той още клечеше до новото жребче. Изправи се плавно и избърса окървавените си ръце в джинсите, преди да подаде извинително ръка на татко.
	— Поздравления, сър. Извинете, че съм мръсен.
	Татко сграбчи ръката му и я разтърси. Потупа го по гърба и му благодари, че ми се е притекъл на помощ.
	Поговориха няколко минути, възхищаваха се на жребчето, коментираха това-онова, галеха клепналите му уши и се радваха на коледната изненада.
	— Е, Джоузи — обърна се внезапно татко към мен. — Мисля, че със Самюъл си спечелихте правото да изберете име за жребчето. Хайде, Джоузи.
	— Георг Фридрих Хендел — казах аз импулсивно.
	Джейкъб и татко изстенаха в унисон и се засмяха гръмогласно.
	— За бога, Джоузи, що за име е това!? — изрева брат ми.
	— Той е композитор! — извиках смутена, щеше ми се да бях помислила малко, преди да избълвам първото, което ми дойде на ума.
	На устните на Самюъл се появи лека усмивка, когато се присъедини към разговора.
	— Той е написал музиката, която Джоузи изсвири снощи в църквата.
	— Просто си мислех, че жребчето трябва да има коледно име, а „Алилуя“ на Хендел е синоним на Коледа! — защитих се аз и се свих, когато Джейкъб и татко отново се разсмяха.
	Татко избърса избилите от смеха сълзи и опита да се овладее.
	— Ще го наречем Хендел — каза той. — Това е много хубаво име, Джоузи.
	Потупа ме по рамото, като още се смееше. Имах чувството, че съм на десет години.
	— Е, баба и дядо ще се чудят къде съм. — Самюъл протегна отново ръка към баща ми. — Най-добре да се измия и да тръгвам.
	— Отново ти благодаря, Самюъл — извика татко след него.
	Самюъл наклони учтиво глава към мен и Джейкъб, обърна се и излезе от обора.
	Последвах го, без татко и брат ми да забележат. Самюъл вървеше бързо и бе доста далече, когато излязох от обора. Явно беше приключил тук. _Това ли беше? Щеше да си тръгне само с едно кимване?_ Вероятно на следващия ден щеше да замине, без да помисли повече за мен. Внезапно много се ядосах, бях ужасно наранена. Импулсивно се наведох, загребах шепа сняг и я направих на топка. Хвърлих я с всички сили по отдалечаващия се Самюъл.
	Не съм никак атлетична и не мога да хвърлям топка, дори за да си спася живота, но като никога уцелих и твърдата снежна топка халоса Самюъл право в тила.
	Той се обърна смаян, вдигна ръка към главата си и изтърси снега от черната си коса. Аз взех още една снежна топка и я запратих по него. Той се наведе, но аз вече бях готова със следващата. Тази го халоса в гърдите, снегът се разсипа по ризата му под отвореното яке и попадна в яката. Самюъл ме гледаше, сякаш съм си изгубила ума. Аз определено не се смеех.
	— Джоузи! Какво ти става? — заекна той невярващо.
	— Какво ми става ли? — изкрещях. — Защо не ми кажеш на теб какво ти става, защо толкова бързаш да се отървеш от мен?
	Изтърсих снега от ръцете си и ги пъхнах под мишниците си, за да ги стопля, пръстите ме боляха от студа в унисон с жиленето на сълзите, които се събираха в очите ми. Самюъл тръгна към мен и бързо скъси разстоянието.
	— Нали уж си ми приятел?! — заекнах гневно. — Снощи дори не дойде да ме поздравиш, днес се държиш, все едно сме напълно непознати, и просто си тръгваш, без да ме попиташ даже как съм. Минаха две години и седем месеца, откакто замина, и аз мислех за теб всеки ден. Написах ти десетки писма. — Поклатих смаяно глава. — Бяхме приятели, Самюъл! Бяхме добри приятели!
	Той въздъхна тежко и пъхна яростно ръце в джобовете на якето си. Наклони глава и се вгледа в мен с неразгадаемо изражение. Заговори сякаш след цяла вечност, гласът му беше нежен.
	— Съжалявам, Джоузи. Права си. Бяхме приятели. Добри приятели. — Въздъхна и се извърна леко, като изрита малко сняг. — Знаеш ли на колко съм години, Джоузи? — попита и ме погледна сериозно.
	— На двайсет и една — изстрелях веднага.
	— Да, а ти си на?
	Не отговорих, знаех какво ще последва.
	— Ти си на шестнайсет. Не е редно да се въртя около теб.
	Изстенах силно и вдигнах ръце. Моята физическа и интелектуална зрялост, заедно с чувствителността ми и обичта ми към литературата явно ме бяха направили идеална кандидатка за романтични мечтания и момичешки драми. Но макар че бях най-безсрамно влюбена в мистър Рочестър на Джейн Еър и в мистър Дарси, момчетата, с които ходех на училище, не ме привличаха. Чувствах се с десетилетия по-голяма от съучениците си и бях така сериозна и резервирана, че вероятно изглеждах недостъпна и снобка. Соня казваше, че съм стара душа. Аз винаги бях сдържана, грижех се за татко, четях си книгите, свирех на пиано и прекарвах време със семейство Грималди. Когато бях принудена да бъда с компания от съученици, се държах за Тара, която ме харесваше въпреки странностите ми. Но никога не се чувствах на мястото си. Докато слушах как Самюъл ми обяснява, че съм твърде млада, за да му бъда приятелка, просто ми се прииска да закрещя.
	— И какво общо има възрастта ми с приятелството? — попитах високо. — Не може да се върнеш след толкова време и да се държиш, все едно не ме познаваш. Снощи… нямах търпение да те видя, да поговоря с теб… а ти просто… си тръгна! Беше жестоко, Самюъл. Може да си ме надраснал, но какво щеше да ти стане да ми кажеш едно „здравей“, да поговориш с мен за минутка?
	Той потърка подразнено лицето си с длани и отвърна:
	— Снощи не изглеждаше като шестнайсетгодишна.
	— И какво общо има това? — отвърнах ужасена.
	— Ами аз също нямах търпение да те видя, Джоузи. Но… когато те видях да свириш в църквата, си помислих, че ще е по-добре да стоя далече от теб, защото ми пука много повече, отколкото би трябвало — отвърна той леко неохотно.
	Сърцето ми изпърха в гърдите и аз се втренчих в него, не знаех как да отвърна. Той също ме гледаше, с ръце в джобовете, разкрачени крака и смръщено чело. Изражението му беше така великолепно и познато, че се засмях и посегнах да изгладя дълбоката бръчка между смръщените му вежди. Той се отдръпна от ръката ми и бързо ме хвана за китката.
	— Не те излъгах, когато ти казах, че никога няма да те забравя, Джоузи. Но няма как да стане така. Сигурно си права. Надраснах нашето старо приятелство. — Устата му се изкриви и той внезапно пусна ръката ми. — Грижи се за себе си. Наистина се радвам, че те видях.
	Обърна се без повече приказки и тръгна с хрущене по снега, без да погледне назад.
	Аз гледах след него и колкото и да е невероятно, този път болката беше дори по-силна, отколкото когато си тръгна първия път. Този път вече нямах никакви илюзии за бъдещето. Нямаше да има писма и утеха в мечтите. Самюъл ме напусна така напълно, както ме бе напуснала мама. На следващата сутрин пикапът му вече не беше пред къщата на баба му и дядо му. Аз извадих писмата му от чекмеджето си, снимката и огърлицата, която ми бе подарил, от кутийката за бижута. Сложих всичко в една стара кутия от обувки и я прибрах на най-горната лавица на гардероба си. Плъзнах я в дъното и затворих вратата.
	Преструвах се, че и аз съм го надраснала. Някой ден щях да замина. Щях да стана прочута концертираща пианистка. Щях да обиколя света и нямаше да помисля повече за Самюъл. Някой ден щях аз да съм тази, която заминава.


>	12.
>	Интерлюдия

	_Август 2000 г._
	Седмица преди третата ми година в гимназията всичко се промени. Кейси Джуд бе живял в Левън цял живот, също като мен. Семейството му живееше тук от поколения, също като моето. Имахме само няколко дни разлика, бяхме родени в една и съща болница, в една и съща година. Бяхме ходили в една и съща църква, бяхме се возили с един и същи автобус и бяхме в едни и същи класове. До девети клас той носеше скоби и очила и аз бях по-висока от него. Къдравата му коса винаги беше рошава, обувките развързани и постоянно се съревноваваше с мен за първия стол в училищния оркестър, което леко ме дразнеше и редовно го побеждавах. Той беше прикрепен към периферията на живота ми през ЦЕЛИЯ ми живот, също като удобния диван в спалнята или тапетите по стените. Той беше просто поредното момче… докато не се влюбих в него.
	Бащата на Кейси беше треньор по футбол в гимназията в Нефи. Аз свирех на тромпет в училищния оркестър, затова присъствах на мачовете и виках за нашия отбор. Тара си падаше по футболисти, но аз не се интересувах особено от всеки от тях, от постиженията му, позицията, на която играе, и начина, по който изглежда с екипа.
	Тара знаеше всичко за всеки и аз я слушах по инерция. Способността й да говори безспир без никакво окуражаване от моя страна крепеше отношенията ни. Аз нямах какво толкова да кажа, а тя не можеше да млъкне, така че бе изгодно и за двете. Тя дори имаше визитки, провъзгласяващи клюкарските й способности. На тях пишеше: „Ако искате да знаете кой, кой е, питайте Тара Балоу“ (Ба Лу). Предполагам, че дрънканиците на Тара са задоволявали някаква женска нужда в мен. По това време всичките ми братя се бяха дипломирали, оженили или се бяха изнесли и аз живеех само с татко. Той почти винаги мълчеше, което означаваше, че момичешките приказки — или каквито и да било приказки — бяха съвсем оскъдни, а Тара с удоволствие запълваше тази празнина.
	Способността ми да свиря на пиано ме направи важен човек в оркестъра и аз бях първи тромпетист. Нямахме оркестър в началното училище, затова влязох в оркестъра в седми клас, защото исках да се науча да свиря на някой по-класически инструмент, като кларинет, докато Тара не ми каза, че тромпетистите били най-добрите целувани. Предположих, че така смотан човек като мен има нужда от всякаква помощ в това отношение, затова започнах да свиря на тромпет. Тара свиреше на флейта… доста зле. Но конкуренцията в едно малко училище не е особено свирепа и тя успя да влезе в оркестъра. Може би щеше да свири по-добре, ако просто млъкнеше за малко! Огромната розова дъвка, с която постоянно правеше балончета, също не й помагаше особено. Господин Хакет, учителят на оркестъра, бе забранил дъвките, но Тара постоянно чистеше черешова „Хуба-Буба“ от мундщука на флейтата си.
	Започнахме репетиции две седмици преди да започне учебната година, за да се подготвим за предстоящия футболен сезон. Репетициите бяха нелепо рано, защото беше „адската седмица“ за футболния отбор, което означава по две тренировки на ден. Оркестърът репетираше рано, за да могат футболистите, които участват в него, да успеят за сутрешната тренировка.
	В малко училище не е нещо необичайно един футболист да свири в оркестъра, да пее в хора или пък да играе в училищна пиеса. Според мен това му е най-хубавото нещо на малкото училище: по-малката конкуренция понякога означава повече възможности. Цялото лято Тара ми беше говорила за „сладкия Кейси Джуд“. Каза, че баща му карал всички момчета да вдигат тежести, за да ги подготви за футболния сезон. Тя беше ходила на няколко тренировки на терена с бинокъл, за да огледа новите им мускули.
	Завлякох се на първата ранна репетиция, къдравата ми руса коса бе вързана на хлабава опашка, бях облякла стари рязани джинси, опърпана тениска и джапанки и открих, че столът ми е зает. Кога щеше да се научи този Кейси Джуд? Погледнах нагоре и си останах така. Кейси Джуд беше пораснал. Раменете му бяха широки, краката му бяха дълги и протегнати пред него. Не носеше очила и нямаше скоби. Косата му беше къдрава като моята, но докато моята беше пшеничено руса като на татко (и на неговия татко, и на неговия татко), неговата бе тъмнокестенява и сега бе подстригана късо, а не стърчеше във всички посоки.
	Седнах до него и смутено казах:
	— Това е моето място.
	Надявах се луничките, които винаги бяха обитавали носа ми лятно време, да не се забелязват прекалено, и се проклех, че не си бях сложила поне спирала на дългите, но печално руси мигли. Бях започнала да нося контактните лещи редовно и бях благодарна, че днес си направих труда да ги сложа и да се спася от тоталната грозота. Той ме погледна с лека усмивка и изви вежда.
	— Ще видим.
	Очите му бяха пъстро зелени, а усмивката ги извиваше леко. На загорелите от слънцето бузи имаше трапчинки. Почти паднах от стола. Никога не бях имала такава физическа реакция към усмивка, но усетих неговата дълбоко в корема си, все едно ме удариха с юмрук, и хлътнах тотално. Хлътнах колосално. Той оспорваше първия стол в тромпетната секция този ден и за първи път от незапомнени времена победи, макар че аз го изпреварих следващата седмица и повече не му го върнах.
	След две седмици се целунахме под звездите до езерото Бурастън и въпреки неопитността ни не беше неловка среща на устни и зъби. Тази целувка беше естествена като молитва преди лягане. Проста, сладка и съдържателна. Така ми прималя, че видях звезди, и странното е, че наивно си помислих, че влюбването е такова за всички. Станахме неразделни оттогава до такава степен, че започнаха да ни сливат имената. Кейсиджоузи. Не можеш да кажеш едното, без другото. С него всичко беше толкова лесно — беше лесно да го обичаш, лесно да си обичана.
	Много хора в живота ми са ме обичали… и не може да се каже, че ми е липсвала обич. Аз копнеех за осъзнаване — за _самоосъзнаване_. Можех да седя кротко на стола и да чета цяла нощ, без да имам нужда от внимание и без да го търся. Можех да седя пред пианото и да свиря, а хората да се възхищават на красивата музика, без да обръщат внимание на онзи, който я изпълнява. Бях стабилно, тихо присъствие в живота на хората около мен. Но понякога, докато четях, откривах нови прозрения или ме спохождаха дълбоки мисли, които щяха да променят мирогледа ми. Тогава копнеех да ги споделя с някого, затова се опитвах да разкажа за просветлението си на татко или на братята си. Те ме изслушваха любезно няколко секунди, а после се разсейваха от нещо по-интересно или по-спешно от моето новопридобито знание и ме оставяха да си говоря сама. Обикновено млъквах, когато виждах, че всъщност не се интересуват или не слушат, и те никога не протестираха, нито ме подканваха да продължа.
	Ако се опитвах да философствам с Тара, тя само ме гледаше безизразно няколко минути и после бавно кръстосваше очи и казваше:
	— Направо ме изгуби, Джоз!
	Аз се смеех, защото знаех, че е така, и запазвах мислите си за друг слушател. Леля Луиз беше твърде буквална, твърде реална и твърде земна, за да се възхищава на дълбочината на Вселената, и все ме предупреждаваше да не „задълбавам толкова“. Соня бе запълвала тази бездна по много начини, но нейните собствени прозрения бяха твърде скъпоценни за мен, затова исках повече да слушам и да попивам мъдростта й, отколкото да говоря.
	Когато Кейси стана част от живота ми, като че ли му беше приятно да ме оставя да философствам на всякакви теми, които бяха събудили интереса ми. Слушаше ме внимателно и от време на време ме поглеждаше. Често се съгласяваше с мен, прегръщаше ме и казваше: „Толкова си умна, Джоузи“. Обикновено нямаше какво да добави към някоя по-дълбока дискусия, но аз бях благодарна за интереса му към думите ми и затова не ми пукаше. Имах нужда някой да ме слуша и да чува мнението ми. Имах нуждата някой да ме цени, да обръща внимание на мислите ми, да се възхищава на способностите ми, а нямаше кой друг да обърне повече внимание на една хубава тийнейджърка от увлечен по нея тийнейджър. Чувствах се нова и прекрасна и вниманието му ме поддържаше в постоянно замайващо вълнение, което ми бе напълно чуждо дотогава.
	Бях усещала Божиите сила и присъствие в красивата музика, бях учила принципите на добротата от класическата литература и винаги бях чувствала, че и двете са благословии от нашия любящ Отец в Небесата. Също толкова сигурна бях, че Бог ми даде Кейси, за да облекчи дълбоко вкоренената ми самота, самотата, която дори музиката, думите и обичта на близките ми не можеха да облекчат. Мислех, че Бог ми е изпратил Кейси, за да се реваншира, че ми отне мама.
	Връстниците ми ме смятаха за странна и старомодна, но Кейси сякаш нямаше нищо против. Той също вярваше в принципите, на които го бяха научили неговите вярващи в Бог обикновени и отрудени родители. И двамата бяхме възпитани да вярваме в Бог и в семейните отговорности. Разбирахме какво се очаква от нас и искахме родителите ни да се гордеят. Сигурна съм, че през тези две години са се притеснявали, че сме твърде близки. И ние бяхме твърде близки… но никога не се опитаха да ни разделят. В младежката любов има интензивност, която трудно може да се отрече, но успявахме да се придържаме към добродетелта и да не се увличаме прекалено в ласки. Възнамерявахме да се оженим и да сложим край на мъчението още щом се дипломираме. Кейси ми предложи да се омъжа за него на Бъдни вечер, като сложи пръстен с миниатюрен диамант на пръста ми. Родителите ни свиха безпомощно рамене и ни дадоха благословията си. Татко ме гледаше през сълзи и каза: „Джоузи, сигурна ли си, скъпа?“. Помня как го погледнах изумена, като си мислех що за глупав въпрос. Отговорих със смях и яростна прегръдка. Никога не се усъмних дори за миг. Нито капчица съмнение. Татко ме стисна и ме целуна по главата.
	— Добре, скъпа, добре…
	Преди да се влюбя в Кейси, бях приела, че ще отида в колеж и ще уча музика и английска литература, ще свиря професионално на пиано, ще се издържам от онова, което обичам най-много. След Кейси вече не исках така силно това. Не че изгубих амбицията си, но не можех да си представя, че някое от тези неща ще ми даде повече радост от това да съм с него и да споделяме живота си. Бях получила стипендия да уча музика в училище по мой избор, а Кейси имаше футболна стипендия за университета „Бригам Янг“. Реших, че мога да преподавам пиано и да изкарвам достатъчно пари: всяко дете на мормони взема уроци по пиано по някое време. Щях да си купя малка кола, за да ходя по домовете, което щеше да се хареса на заетите майки, и можех да помагам за издръжката ни, докато с Кейси следваме. Когато се дипломираме, той щеше да преподава в училище и да стане треньор по футбол като баща си, а аз щях да свиря професионално на пиано и да композирам, и щяхме да бъдем заедно завинаги. Бяхме планирали всичко.
	Кейси беше като въздуха за мен. Колкото и време да прекарвахме заедно, не ми беше достатъчно. Той не споделяше любовта ми към литературата или манията ми по класическата музика, но и не се чувстваше заплашен от това. Вероятно просто беше от мъжете, които много жени биха могли да обичат и да бъдат обичани от тях. Той лесно се разсмиваше и обичаше да се закача, но никога за сметка на нечии чувства. Можеше да бъде сприхав и раздразнителен, но бързо прощаваше и искаше прошка. За разлика от мен, не се чувстваше неловко да дава и получава обич; прегръщаше баща си, целуваше майка си и първи ми казваше „обичам те“. Винаги ме караше да се чувствам като най-хубавото нещо, което му се е случвало. Той беше много добър син. Щеше да бъде и добър мъж, добър съпруг и добър баща. Той беше слънцето в моята вселена след онази първа целувка.

	* * *

	Веднъж Кейси ме попита дали съм била влюбена преди. Бяхме се свили на големия диван в дневната на родителите му една неделна вечер, между нас имаше домашни карамелизирани пуканки и две студени коли на малки подложки на масичката за кафе. По телевизията взривяваха и се стреляха и всичко на света беше наред.
	Аз се засмях леко, изненадана от въпроса му, и веднага отговорих: „Не!“, като хванах ръката му. Той каза същото и прекрати темата, сякаш беше очаквал точно такъв отговор и мислено бе продължил още преди да отговоря. Поседях минутка тихо, държах ръката му между своите, взирах се в дланта му, проследявах линията на живота и се питах какво е породило този въпрос.
	— Защо? — Вече не можех да сдържам любопитството си.
	Той ме погледна разсеяно.
	— Какво защо?
	— Защо ме попита дали съм била влюбена?
	Той сви рамо и пак се загледа в екрана.
	— Не знам, просто си мислех. Може да не си ме забелязвала до миналата година, но аз те забелязах доста отдавна.
	— Така ли?
	Той въздъхна и взе дистанционното, спря филма на пауза и накара един тип, който тъкмо бе изхвърлен във въздуха, да замръзне насред полет. Погледна ме, очите му обиколиха лицето ми.
	— Джоузи, ти си красива и винаги си била красива. — Тази похвала ме стопли и усетих, че се усмихвам смутено, засрамена, но доволна. — А най-хубавото в теб е — продължи той, — че сякаш не го осъзнаваш. Когато бяхме в прогимназията, с приятелите ми говорехме за теб. Някои момчета мислеха, че си задръстена, защото беше много мълчалива и не се интересуваше от нас.
	Веждите ми се стрелнаха нагоре и сега бе негов ред да се смути.
	— Е, ти беше много по-зряла от всички останали, сякаш беше от друга планета. Да, беше много мила, но дистанцирана, като че ли просто чакаш да настъпи твоят миг, сещаш ли се? Няколко момчета мислеха, че сигурно си имаш по-голям приятел или нещо такова.
	Той се взираше в очите ми, сякаш преценяваше ефекта от думите си — може би се питаше дали ще си призная, че наистина съм имала някакъв таен приятел.
	— Беше по-висока от нас и изглеждаше много по-голяма, и определено беше по-умна. Аз обаче знаех. Знаех, че просто си срамежлива, а не задръстена. Вероятно не помниш, но в седми клас по физика стоеше до мен. Беше много мила, никога не се надуваше. Очаквах с нетърпение този час. Тогава реших, че някой ден ще бъдеш моето момиче. Харесвал съм и други момичета, но винаги съм искал само теб.
	Наведох се и леко притиснах устни в неговите. Разговорът замря, когато той отвърна на целувката ми. Гласът на майка му от кухнята ни върна рязко в реалността и ние се разделихме на безопасно разстояние. Кейси натисна дистанционното и нещастната жертва довърши траекторията си към стената на една жилищна сграда. Кейси ме прегърна през раменете и аз се облегнах на него, като свих крака в пухкави чорапи под себе си.
	Остатъкът от вечерта прекарах в размисъл, почти се чувствах виновна. Бях доволна, че Кейси е взел филм с Шварценегер; това позволяваше на ума ми да блуждае, докато той се наслаждаваше на разрушенията на екрана. Беше минало известно време, откакто не бях мислила активно за Самюъл. Той все още се промъкваше понякога в ума ми. Когато станаха атентатите срещу Световния търговски център и Пентагона, се запитах къде ли е и дали е сред морските пехотинци на фронтовата линия във войната в Афганистан. Мислех за него, докато гледах новините. Но вече не ми липсваше физически, вече не, от доста време. Все пак не го бях виждала повече от две години.
	Но докато седях на дивана и държах ръката на Кейси, трябваше да призная лъжата си. Сега може и да обичах само Кейси, но се бях влюбвала преди. Бях обичала Самюъл. Това не беше просто тръпка или увлечение. Беше си любов. Невинна, необикновена, преждевременна, но… любов. Времето ми бе осигурило перспектива и макар че никога не бях го признавала пред себе си, знаех, че е така. И леко потреперих при тази мисъл.
	Не бях казвала на Кейси за Самюъл. Нито дума. Зачудих се защо. Не се срамувах от станалото — но просто нямах думи. Някои неща не може да бъдат обяснени или споделени; те като че ли губят блясъка си, когато ги изкажеш. Това ми напомни за „бисерите на свинете“ от Писанието. Едно прасе никога не би оценило бисер, колкото и ценен да е той. То не би имало опита или способността да разбере стойността му. Моята връзка със Самюъл беше блестящ бисер в живота ми и дори най-близките ми хора, макар че бяха точно обратното на свине, нямаше да могат да схванат нейната ценност. Поговорката, че трябва да си го преживял, беше съвсем на място в случая. Нищо нямаше да спечеля, ако се опитах да обясня това, така че не го направих. Самюъл вече не бе част от живота ми и онази нощ, докато държах ръката на бъдещето си, аз бях решена той да си остане там — в миналото.

	* * *

	В деня на дипломирането, 28 май, се бяхме строили заедно със съучениците си и марширувахме по пътеката, за да си вземем дипломите. Азбучният ред поставяше Дженсън и Джуд един до друг и с Кейси хвърлихме шапките си заедно. Аз бях сред първите десет на випуска; можех да бъда и първа, но се погрижих да не съм. Третото място по успех ми гарантираше, че няма да кажа и дума по микрофона, а аз не исках да държа реч на дипломирането. Не пророних и една сълза, за разлика от всички около мен, включително Кейси, които се прегръщаха и плачеха от носталгия. Гимназията не ми беше някаква кулминация и бях напълно готова да мина нататък… а нататък бяхме аз и Кейси в църквата, докато казваме „Да“ пред целия град. Като малка бях гледала мюзикъла „Седем булки за седем братя“ осем милиона пъти и щях да бъда юнска булка. Бяхме избрали датата, бяхме отпечатали поканите, а булчинската ми рокля, роклята, която мама бе носила на сватбата си с татко, висеше в гардероба ми, където можех да я гледам, докато заспивам всяка нощ.
	По традиция след дипломирането имаше купон цяла нощ за абитуриентите във воден парк в Прово, на около 45 минути от Нефи. Кейси беше общителен и обичаше да се забавлява, затова с радост го придружих, макар че водните паркове и дългите купони без книги не бяха точно по вкуса ми. След това абитуриентите щяха да се натоварят на училищен автобус и да се върнат в гимназията за голяма закуска с палачинки, сервирана от няколко майки. Кейси трябваше да отиде на работа рано сутринта, за да зарежда рафтовете в хранителния магазин в Нефи. Заради това брат ми Джони щеше да ме вземе от гимназията след нощната си смяна в електроцентралата. Кейси възнамеряваше да се изкъпе и да подремне в стаичката за персонала, преди да започне смяната му.
	Както обикновено се опитахме да отложим раздялата до последната минута. Беше точно преди пет сутринта, а Кейси трябваше да е на работа в шест и половина, затова решихме, че има достатъчно време да ме откара до дома и пак да си вземе душ и да подремне. Обадихме се в електроцентралата от училищната канцелария и Джони скоро отговори.
	— Нямам нищо против, Джони — каза искрено Кейси.
	Джони му се изсмя.
	— Сигурен съм, че нямаш, Кейси, и знам, че и Джоузи няма — рече той лукаво, — но вие двамата не сте спали, а е пет сутринта. Ще съм готов да тръгна след четиресет и пет минути и няма причина ти да ходиш до Левън.
	Кейси го увери и аз настоях, така че не след дълго бяхме на път за Левън с очукания зелен форд на Кейси. Харесвахме тази стара кола, защото имаше цяла седалка отпред и аз можех да седя точно до него. И сега седях възможно най-близо. Той държеше с лявата ръка кормилото, а с другата — моята. Миришехме на хлор от водния парк и косите ни бяха изсъхнали на твърди къдрици. Аз бях прихванала моята с фиба, а неговата висеше над очите, затова приглаждах къдриците от челото му, като не спирахме да говорим по пътя към дома.
	Слънцето тъкмо бе започнало да наднича над източните планини, които заслоняваха малкото градче, когато спряхме на чакъла пред моята къща. Бях прекарала много време из каньоните Пиджън и Чикън Крийк в тези планини. Тази година зимата беше суха и студена и падна малко сняг, и затова, както правеха фермерите в Запада, прекарвахме много време в молитви за дъжд и влага. Каньонът не бе видял много дъжд тази година, а това щеше да е тежко за стопанствата. Аз обаче бях твърде доволна, за да се притеснявам прекалено, и онази сутрин, докато слънцето изгряваше зад тях, планините ми приличаха просто на дом, потънали в розова надежда с пръски златно обещание, разливащо се от върховете. Кейси слезе от колата и аз отидох до неговата врата. Той се облегна на колата и ме придърпа към себе си, като притисна буза към главата ми. Гледахме как слънцето изгрява. Тийнейджърите обикновено не стават по-рано от необходимото, а ние си бяхме съвсем нормални в това отношение. Никога не бяхме гледали заедно изгрева, затова този ни беше първият и помня, че бях преизпълнена с доволство и щастие. В радостта има тиха музика, а музиката на онова утро още свива болезнено сърцето ми, когато си позволя да се върна към него. Мускулестите млади ръце на Кейси прегръщаха раменете ми и когато се наведе и потърка буза в моята, дъхът му бе сладък и миришеше леко на кленов сироп.
	— Толкова много те обичам, Джоузи Дженсън — прошепна той до бузата ми и аз се обърнах в прегръдката му и обхванах лицето му с длани.
	Усетих буца в гърлото си, докато го гледах, и странно ме досмеша от този сладникав момент.
	— И аз те обичам, Кейси Джуд, и ако не ме целунеш веднага, ще се пръсна на милион парченца — прошепнах.
	Той се наведе към мен, но аз скъсих дистанцията, като се изправих на пръсти, и го придърпах надолу. Усетих сладостта по устните му и вдишах дъха му. Сърцето ми изпърха във вече познатия ритъм и ние потънахме един в друг както първия път. Задъхана, трябваше да се отдръпна от него, защото целувката му беше някак по-напориста, а в начина, по който ме държеше, усещах настойчивост. Развълнувах се от страстта му, но знаех, че Джони скоро ще се появи, и не исках да го смущавам или пък да си спечеля братска лекция как „трябва да внимавам“.
	Кейси сведе брадичка към гърдите си и затвори очи в престорена агония.
	— Ох — изстена той. — Три седмици са твърде много време! Сигурно аз ще се пръсна на милион парченца.
	— Ще се справим. Не е цяла вечност — засмях се аз.
	Той ме придърпа в прегръдка и ме целуна отново, жадно като преди, и аз неохотно прекъснах отново целувката и се отдръпнах, без да пускам ръцете му.
	Устните му се извиха надолу, веждите се събраха в унило изражение. Изглеждаше изпълнен с тъга, когато ми каза довиждане. Аз се засмях отново, доволна, че ме желае толкова много.
	— Може би трябва да се разделим до големия ден — подразних го с усмивка.
	— Но то си е цяла вечност — каза той тихо, докато се качваше в колата си.
	Отстъпих назад и го загледах как потегля по алеята. Помахах му и му изпратих въздушни целувки.
	— Обади се после! — извиках и той ми помаха през прозореца, за да покаже, че ме е чул.
	Дори не го гледах как се отдалечава. Обърнах се и влязох в къщата, копнеех за душ и за пухената си възглавница. Нямах предчувствие, нямах усещане, че наистина ще е завинаги. Тогава го видях жив за последен път.


>	13.
>	Реквием

	Явно Кейси е задрямал по пътя към Нефи. Полицаите, които пристигнали на мястото, казаха, че според тях е свил в насрещното платно и започнал да навлиза в канавката. Скочил твърде рязко на спирачките и колата се преобърнала. Кейси излетял през предното стъкло и умрял на място. Колата се обърнала в другата посока и спряла на покрива си, а брат ми бил първият, който минал оттам и я видял. Джони каза, че си помислил, че и двамата сме вътре, заради посоката, в която била обърната колата, и решил, че инцидентът се е случил на път за дома. Каза, че намерил Кейси недалече от колата и хукнал да търси мен. Не можел да види нищо в преобърнатата кола, защото покривът бил хлътнал. Вратите били повредени и не могъл да ги отвори. Помислил, че съм вътре. Джони нямаше мобилен телефон, а на пътя в шест без петнайсет, събота сутринта нямало никой. Джони казва, че почти не помни как е скочил пак в пикапа и е потеглил към дома. Аз бях отложила душа, за да си легна, и се събудих от виковете му по телефона. Слязох по стълбите от стаята си на тавана и влязох в кухнята. Джони ме видя и изпусна слушалката, тя се залюля на навития кабел. Той тръгна към мен.
	— Джоузи! Помислих си, че си била с него! Добре си! Добре ли си? Кейси… колата му! Ти си тук!? Как?
	Той ме гледаше и търкаше с длани ръцете си, сълзите се стичаха по лицето му, когато ме прегърна и ме отблъсна отново. Опитваше се да обясни за катастрофата и как си помислил, че съм с Кейси.
	Нали знаете как се чувствате в много страшен сън? Как понякога се будите и сте почти парализирани за минута? Не си чувствате краката или ръцете и ви е едновременно горещо и студено? Помня как стоях там и гледах брат си, лицето му ту се изкривяваше от радост, че съм добре, ту от отчаяние заради загубата ми. Кръвта застина във вените ми, пръстите ми изтръпнаха. Междувременно Кейси лежеше до пътя, а птичките чуруликаха в синьото небе на съвършената майска утрин. Внезапно проумях.
	— Оставил си го там? Оставил си го там? — надигна се гласът ми в странен писък, който изкънтя в главата ми.
	Обърнах се и изтичах от къщата, още по банския костюм и по шорти, боса. Бях силна бегачка и хукнах по шосето, а брат ми крещеше след мен:
	— Джоузи! Джоузи! Чакай!
	А после закрещя:
	— Татко!… Татко!… Помогни ми!… Татко!
	Татко сигурно беше навън при конете.
	Аз тичах и не чувствах нищо, освен всепоглъщащ гняв, че Джони стоеше в кухнята ни и говореше, докато Кейси лежеше някъде ранен. Бях пробягала около километър, когато татко и Джони ме настигнаха. Бяха се качили в стария пикап, защото той бил до ограждението, където Джони открил татко, и ключовете били в запалването. Джони караше и вероятно това бе добре, защото, ако се беше опитал да ме спре, сигурно щях да му издера очите. Татко беше силен и аз съм наследила от него дългите си крака на бегачка. Джони намали, татко скочи от колата и ме настигна. Прегърна ме с големите си ръце и ме повали като теле на родео във високата трева до пътя.
	— Джоузи! — каза ми той дрезгаво. — Джоузи, спри! Скъпа! Аз ще те заведа при него! Спри! Ще стигнеш по-бързо с пикапа!
	Аз ритах и се борех, опитвах да се освободя от него.
	Когато осъзнах думите му, спрях да се боря и го погледнах — и двамата дишахме тежко. Татко бе мъж със загрубяло, потъмняло от слънцето лице на фермер. Мама все казваше, че бил нейният Джон Уейн. Говореше силно и дрезгаво и беше строг с братята ми, докато растяха, но под дебелата кора бе съвсем мек. Бях виждала очите му да се насълзяват хиляди пъти и всички го подкачахме заради това. Но когато погледнах сега лицето му и видях опустошението в очите му и сълзите по бузите му, гневът ми се превърна във вълна от ужасен страх.
	— Скъпа, не мисля, че е оцелял. — Гласът му пресекна от стенание. — Джони каза, че си е отишъл. Прибрал се е, за да извика линейка. Помислил си е, че ти си още в колата, скъпа.
	— Не! — Започнах да се боря отново и татко стана и ме вдигна за ръцете, прегърна ме и заплака, като се опитваше да ме вкара в пикапа. — Аз ще те заведа при него… Ще те заведа, скъпа, само се дръж…
	Заведоха ме при него, но не ми позволиха да сляза от пикапа. Един пътен полицай беше пристигнал на мястото и бе покрил Кейси с нещо като брезент. Татко уви крака и ръце около мен, за да ме задържи, а Джони спря колата, скочи и хукна към полицая, който беше един от синовете на Картър, вече пораснал и официален с униформата си, тъмните очила и така нататък. Беше пет или шест години по-голям от мен, но и той бе израснал в Левън. Познавах го цял живот, а в онзи миг не можех да се сетя за името му. Той прегърна Джони през треперещите рамене, докато вървяха към покритото тяло на Кейси. Полицаят клекна, леко отмести брезента и попита нещо, а Джони кимна. Видях за миг къдравата глава на Кейси. Чух как Джони изрича името му, положих глава в скута на татко и заплаках.

	* * *

	Погребаха го в градското гробище, до дядо му Джуд, който се бе споминал, когато Кейси бил на десет. Кейси обичаше дядо си и това щеше да му хареса, но аз тайно се надявах да го погребат до мама, за да е мой и в смъртта, за да е част от семейството ми, макар че аз никога нямаше да бъда част от неговото. Гневът, който изпитвах към Бог, успяваше да изтласква мъката известно време. Вече си бях изстрадала моята квота от мъка! Не беше честно Той да ми отнема _двама_ души. Сега бе ред на някой друг. Кипях от гняв към Него. Дори когато се опитвах да се моля за сила и разбиране, усещах, че съм твърде гневна, за да продължа, и се отказвах вбесена.
	Под гнева ми обаче имаше въпрос. В мъката си започнах да Го питам: „Защо ми даде Кейси, Боже, ако си искал просто да ми го отнемеш?“. Струваше ми се толкова жестоко, а Бог, когото познавах, не беше такъв. Тогава за първи път в живота си се усъмних в любовта Му към мен.
	Датата на сватбата ни настъпи и Тара дойде да ме изведе, за да ме разсейва целия ден. Когато се смрачи, аз бях в стаята си, докосвах булчинската рокля на мама, която щеше да бъде моя този ден, ако Кейси беше жив. Тя беше съвсем семпла, с висока талия и дълги ръкави. Напомняше ми за Джейн Остин и я бях харесвала цял живот. Мама я бе съхранила внимателно и тя беше почти толкова бяла, колкото в деня на сватбата й.
	Имах нейна снимка с тази рокля — гледаше татко с най-блажената усмивка. Държеше букет жълти рози и в косата си имаше венец от цветя. Нейната коса бе гъста, тъмнокафява и стигаше почти до кръста. Не бях наследила цвета, но големите очи и сърцевидната форма на лицето бях взела от нея, както и леко пълната горна устна, като на Бети Буб.
	Татко ни наричаше Буб и Буб Две, когато мама беше жива. На снимката изглеждаха толкова млади и щастливи. Фотографът бе хванал татко със затворени очи, но някак това ме караше да обичам снимката още повече, сякаш той бе затворил очи от огромна благодарност за онова, с което е благословен.
	Запитах се… дали ако знаеха, че времето ще минава бързо и животът на мама ще свърши скоро, щяха да се гледат по-дълго? Дали щяха да стискат по-здраво ръцете си? Внезапно им завидях за времето, което са имали заедно. Бяха имали двайсет години заедно. И си принадлежаха завинаги. Мама винаги щеше да бъде Джанел Уилсън Дженсън. А аз никога нямаше да бъда Джоузи Джуд.
	Когато къщата утихна и татко и Джони заспаха, аз облякох роклята, фризирах си косата и внимателно се гримирах. Пуснах много тихо диска с „Лунната соната“ на Бетовен. Когато приключих с женските ритуали на булка, застанах пред голямото огледало и се гледах много дълго. Думите от „Джейн Еър“ нахлуха в съзнанието ми и аз разбрах литературната си приятелка както никога досега.
	_Онази Джейн Еър, която гледаше с надежда към бъдещето, почти омъжената Джейн Еър, бе станала сега отново студено, самотно момиче. Животът пред нея бе неясен, а бъдещето — печално.*_
	[* Шарлот Бронте, „Джейн Еър“, превод Христо Кънев. — Б.пр.]
	Татко ме намери заспала на люлката на верандата сутринта, още с бялата рокля, увита в дългата дантела на воала. Бях излязла да поседя на лунната светлина, защото не исках да свалям роклята и да се откажа от остатъка от сватбения ми ден. Бях заспала в ъгъла на люлката. Татко ме повика по име и ме събуди призори на следващия ден. Седна до мен и ме придърпа в скута си, като ме галеше по гърба и ме люлееше леко, оставил слънцето да изгрее, а конете да чакат, докато седеше до мен и ме прегръщаше. Гневът ми най-сетне се изля в черната дупка на безкрайното ми разочарование. Животът, който си бях представяла, нямаше да се случи и аз скърбях за него почти така отчаяно, както за Кейси.

	* * *

	Месеците след смъртта на Кейси бяха като странна пиеса, в която играех главната женска роля с безпомощни поддържащи актьори и реквизита на ежедневието, които ме поддържаха в някаква изкривена пародия на съществуване. Никой не знаеше какво да направи или да каже. Гневът ми заради загубата често се завръщаше и ме караше да се усамотявам, за да не се нахвърля върху любим човек, който само иска да ми помогне. Постоянно слушах музика, дори докато спях. Музиката се разливаше из мен и ми помагаше да се оттегля от действителността.
	Тичах по хълмовете около къщата, по дългите селски пътища, които се виеха около познатите ферми и домове на съседите ни. Разстоянията ставаха все по-дълги, безкрайни ноктюрни, концерти и сонати ме спасяваха от мислите, темпото на дъха ми свистеше в тандем с перкусиите на трополящите ми крака. Бях решила да изчакам до януари, преди да започна училище, но всъщност нямах търпение да замина за университета след Коледа. Моята стара мечта за музикална слава сега ми се струваше съвсем празна, загубата на онзи, с когото исках да я споделя, я правеше някак куха, като изоставена черупка. Но още я исках. Имах нужда от нея. Трябваше да си я върна, да я възобновя. И копнеех за анонимността на големия град, в който никой нямаше да знае за болката ми. Там щях да се скрия много по-лесно.
	Татко бе облекчен, че се опитвам да продължа напред, и бях сигурна, че тъмен облак ще се вдигне, когато напусна дома, макар че той никога не би го признал. Колко ли болезнено е било за него! Колко ли добре е знаел каква е болката ми! Преди десет години той бе изпитал същото. Но съчувствието му го въоръжаваше с безкрайно търпение и той се грижеше за мен така, както аз се бях опитвала да се грижа за него тогава.
	И горкият Джони. Бях му така необяснимо ядосана. Той ходеше на пръсти около мен през първия месец, опитваше се да ми покаже обичта си чрез дребни неща… оправяше ми леглото, зареждаше хладилника с диетична кола, макар че и двамата с татко пиеха само пепси. Един ден дори изпра бялото ми пране, сгъна всеки чорап и дантеленото бельо и ги сложи на леглото ми. Накрая и аз започнах да правя същото за него… исках му прошка и отвръщах на обичта му, като събирах дрехите от пода на стаята му, слагах десертчета във фризера, за да може да ги изяде замръзнали, както ги обичаше, чистех калта от работните му ботуши и ги лъсках, а после ги слагах на задната веранда. Малките прояви на доброта бяха по-лесни за мен от думите. И ние никога не говорехме за онзи ужасен ден.

	* * *

	Около седмица преди планираното ми заминаване за училище татко се прибра по-рано от работа заради ужасно главоболие. Бях на горния етаж и опаковах нещата си, когато чух, че вратата на кухнята се отваря, и го повиках. Чух шкафовете да се затръшват, после да се чупи чаша и въздъхнах. Зачудих се какво прави.
	— Татко?
	Слязох по стълбите и го открих в кухнята, олюляваше се до мивката с шишенце аспирин в ръка и счупена чаша в краката.
	Обърна се да ме погледне, залитна и се хвана за ръба на плота. Изпусна отвореното шишенце с аспирин и малките бели хапчета се пръснаха по пода.
	Понечи да заговори, но думите бяха завалени, както когато беше пил твърде много.
	— Татко! Два следобед е! Пиян ли си? — обвиних го гневно, скръстила ръце.
	— Не съм — промърмори той и падна на пода, защото краката вече не го държаха.
	Страхът се стовари върху мен като влак и аз хукнах към татко, защото видях как дългата ръка на смъртта ми го отнема, докато той се опитваше да се изправи, стиснал здраво очи в ужасна гримаса.
	— Не! — извиках аз, за миг обезумяла пред твърде познатия и твърде ужасен образ на смъртта. Прегърнах го и преметнах лявата му ръка през раменете си. — Татко, ще отидем в болницата!
	Помогнах му да се изправи и тръгнахме бавно към кухненската врата, после по стълбите. Някак успяхме да стигнем до пикапа и аз го стоварих на седалката, сложих му колана, като се опитвах да го придържам прав. Ако се обадех на „Бърза помощ“, трябваше да чакам линейката да дойде от Нефи, а нямахме време за това. Не знаех какво става, но беше много, много лошо.

	* * *

	Татко бе получил исхемичен мозъчен инсулт, както го наричаха лекарите, причинен от съсирек в мозъка. Когато стигнахме в болницата, речта му вече бе неразбираема и не можеше изобщо да ходи. Аз нахлух в Спешното, викайки за помощ, и след малко го вкараха на носилка, докато крещях какво точно се бе случило в кухнята. След скенера стана ясно, че не е получил мозъчен кръвоизлив, предписаха му лекарства, разреждащи кръвта, за да разтворят съсирека. Но вече бяха нанесени твърде много щети.
	След седмица в болницата татко се прибра у дома, без да може да ходи и да говори ясно. Онази част от мозъка, която контролира движението и речта, беше увредена. Лявата му страна бе особено слаба и не можеше дори да се храни сам.
	Карах го до рехабилитационната клиника в Прово всеки ден, където прекарваше от три до пет часа, за да се учи отново на всичко — от връзването на обувките до това да си напише името.
	Аз се научих как да се грижа за татко, като гледах лекарите и терапевтите, които работеха с него всеки ден. Братята ми и съпругите им помагаха колкото могат. Джейкъб пое повечето от работата във фермата и аз с благодарност я оставих на способните му ръце. Често една от снахите ми караше татко до клиниката и обратно, за да ме отмени, но през повечето време аз бях гледачката и се заех с това с яростната решимост той да се възстанови. Бях изгубила твърде много хора, татко нямаше да бъде един от тях.
	До два месеца той вече ходеше с проходилка и беше напреднал значително и в други отношения. Почти не завалваше думите, макар че бе изгубил част от когнитивните си способности и понякога забравяше за какво сме говорили само преди миг. Веднъж го попитах колко прави две плюс две, а той се замисли и попита: „Какво е две?“.
	Дори усещането му за допир бе засегнато. Не можеше да различава горещо от студено. Сякаш сигналът за това усещане не стигаше до мозъка му. Един ден си изми ръцете с вряла вода, без да усети, че ги изгаря.
	През седмицата, която прекара в болницата след инсулта, аз се обадих на декана на университета „Бригам Янг“, както и на директора на Музикалния факултет, с когото се бях запознала, за да приема стипендията си. След като им обясних ситуацията, и двамата бяха много мили и ми казаха, че стипендията ми ще бъде отложена за следващата учебна година. Когато затворих, знаех, че няма да я използвам.

	* * *

	След инсулта на татко вече не свирех на пиано. Първите седмици, след като се върна у дома, бях твърде изморена да правя каквото и да било, освен да се грижа за него. Хранех го, къпех го, помагах му с упражненията, които ми бяха показали и които щяха да възстановят силата и подвижността му.
	И разбира се, дългите часове рехабилитация, която продължи с месеци. От време на време докосвах клавишите и чаках да усетя познатия порив във вените си, но музиката, която някога постоянно танцуваше в мислите ми, бе странно замлъкнала. Не си позволявах да мисля за това. Не знам дали беше от изтощение, или просто от нежелание да се изправя пред онова, което се случваше с мен.
	След това спрях да слушам класическа музика, докато тичах. Взех айпода на Тара и слушах Тим Макгроу и Кени Чесни — според нея те бяха „истински мъже с каубойски шапки“. Татко винаги бе харесвал Джордж Стрейт и Джони Кеш. Установих, че тази музика ангажира мислите ми, докато тичам, но не докосва сърцето ми — а аз точно това исках.
	Когато татко се подобри дотолкова, че можех да го оставям сам, започнах да давам уроци по пиано. Не бяхме добре финансово и трябваше да работя. Но уроците бяха шумни, а къщата ни бе малка и това не беше подходящо за възстановяващ се от инсулт пациент, който имаше нужда от много почивка, затова епископът на нашата църква ми разреши да използвам една от стаите там, за да преподавам на учениците си. Вече беше лято и училището бе свършило. Можех да насрочвам часовете съгласно графика за рехабилитацията на татко. Но когато училището започна, учениците ми не можеха да се съобразяват толкова със свободните ми часове и трябваше да си намеря допълнителен източник на приходи с гъвкаво работно време. Трябваше да сторя нещо.
	Тара беше отишла в школа за фризьорки и козметички и се дипломира предишната година с големи мечти и синя коса. Една вечер направи странното предложение да запиша курс като нея в часовете, когато татко е в клиниката. Реших, че подстригването на коси не е лош начин да остана близо до дома и да плащам сметките. Джаред живееше в Прово, на около десет минути от болницата, и когато не можех да изляза от курса навреме, за да взема татко, той го вземаше и го водеше в дома си, докато аз приключа. Някак изкарахме и тази година. И за разлика от Тара, аз завърших курса със същия цвят на косата и никакви мечти.
	Тара искаше да напусне Левън и се бе хванала на работа в един скъп салон в Солт Лейк Сити, с надеждата да се учи от най-добрите и да се издигне. Сигурна съм, че Луиз би искала тя да работи с нея, но не се изненада, че Тара има нужда да започне нещо сама. Аз можех да подстригвам през деня и да преподавам пиано вечер, и така с татко закуцукахме — и финансово, и иначе.
	Тара беше нещо като стилист, който експериментираше на всичките си познати, но със смесени резултати. Моята коса мина през няколко различни оттенъка и прически, преди майка й да я дръпне настрани и внимателно, но категорично да й каже, че трябва да експериментира с някой друг. Аз бях идеалното опитно свинче, защото изобщо не ме интересуваше как изглеждам. Докато учех, и аз се упражнявах на Тара, но с по-консервативни резултати, и макар че никога нямаше да бъда креативна като нея, бях съвестна и прецизна. Самотата ми ме направи добър слушател и правех на клиентите прически, каквито искаха — а не такива, че да се прояви сексапилът им, както се изразяваше Тара.
	От време на време се усещах, че си мисля колко различен бе животът ми от онзи, за който бях мечтала. Някога бях мечтала да постъпя в Школата по изящни изкуства. Никога не казах на татко за това, макар да съм сигурна, че той щеше да се опита да я осъществи. Връзката ми с дома беше твърде силна, твърде здрава. А после се появи Кейси и всички мисли за напускане на града изчезнаха. Помнех дните, когато Соня си мечтаеше как ще свиря със симфоничния оркестър на Юта. Но тя не ме накара да почувствам вина заради избора си. Разбираше какво ме задържа. Знаех обаче, че я боли за мен и се тревожи, че ще погреба таланта си заради дълга, а някой ден, когато се опитам да го преоткрия, ще разбера, че е ръждясал от времето и липсата на внимание.
	Соня беше остаряла. Енергичната седемдесетгодишна жена от първите ни дни заедно внезапно бе станала на осемдесет. Беше започнала да забравя, отнасяше се, не помнеше къде е и как е стигнала там. Година след удара на татко я диагностицираха с алцхаймер. Док ми се обади и ме помоли да отида да я видя. Соня беше съсипана и аз бях ужасена, но някак изтръпнала. Животът явно се бе превърнал в низ от трагедии и се научих да ги приемам.
	За нещастие, здравето на Док също се влошаваше. Умът му бе непокътнат, но залиняваше физически. Наеха сестра да живее в къщата, за да могат да останат там възможно най-дълго.
	Започнах да свиря отново на пиано заради Соня. Качвах се с колелото на хълма около залез всеки ден и й свирех, както правех преди, когато вземах уроци. Свирех музика, която изискваше голямо умение, но не ангажираше душата ми. Соня като че ли копнееше за каскадни скали и силни акорди и никога не се оплакваше, че прекарвам твърде много време в „освобождаване“ на звяра. Болестта, която бавно я лишаваше от индивидуалността й и от самия й дух, щеше да се изплаши пред лицето на тази музикална атака. Сякаш синапсите и пътеките в ума й, някога прокарани от усилията й в областта на музиката, се регенерираха и припламваха отново, докато музиката напомняше на объркания й мозък това сложно познание. Пръстите ми летяха и аз изливах цялата си енергия в яростта на тази дива музика.
	След като свирех, тя ставаше почти нормална, оживяваше се. Само това свирех. Нямаше ги красотата на Бетовен или копнежа на Дебюси, нямаше ги трогателните концерти за любов и загуба. Свирех само техничното, трудното, това, което изискваше усилие. Тя беше единствената ми публика. Голяма част от следващите две години бе още достатъчно здрава, за да остане у дома.
	И после един ден се качих с колелото в къщата на хълма, но сестрата ми каза, че Соня не е добре и спи. Връщах се всеки ден в продължение на седмица. Соня отказваше да ме приеме. Когато накрая настоях да я видя, тя изглеждаше изплашена, устната й трепереше, а очите й бяха пълни със сълзи. Проплака да си отивам у дома. Аз седнах пред пианото и свирих отчаяно, опитвах се да я примамя обратно. Но този път не помогна. Тя заключи вратата на спалнята си и аз чувах плача й, докато чуках. Сестрата каза, че трябва да се уреди да я приемат в дом. Док и Соня бяха направили някои запитвания и бях изготвили подробен план. Когато стана наложително Соня да отиде в дом, Док замина с нея. Той почина в съня си след два месеца. Соня беше доста здрава физически, но духовната Соня, _същността й_, си бе отишла — скри се някъде и ме остави на мъката, а тялото й остана, като неволно подигравателно припомняне за нея.
	Посещавах я често в дома и тя като че ли се наслаждаваше на дисковете, които й носех. Но така и не се пробуди за музиката отново, макар че сега май предпочиташе по-леката и мелодична музика, приятни ноктюрни и серенади пред мощните произведения от последните две години. Четях й, както бях правила толкова пъти като момиче. Тя харесваше и това, но предпочиташе „Нанси Дрю“ пред „Гордост и предразсъдъци“. Опитах се да й чета от любимата „Брулени хълмове“, но тя я запрати през стаята, както аз бях сторила в дневната й преди много години. Заради лекарствата вече не се плашеше толкова, но виждах, че изпитва облекчение, когато си тръгвам. Все пак аз бях непозната.


>	14.
>	Реприз

	_Август 2007 г._
	Цяла седмица се канеше да вали, събираха се тъмни облаци, небето тътнеше, но всичко отминаваше без и една капчица. Конете постоянно пристъпваха нервно и цвилеха, въздухът пращеше от статично електричество и накрая… нищо. Беше краят на август и това лято бе особено брутално. Не бяха паднали много дъждове, зимата също беше относително мека. Отчаяно се нуждаехме от дъжд. Все пак цяла седмица измина, а облаците си оставаха упорито пълни.
	Онази сутрин се събудих призори, обух маратонките, излязох и видях, че небето е натежало от сиви буреносни облаци. Отново. Замислих се дали да се върна в леглото, да се свия под завивките и да слушам дъжда. Но се скастрих сама. Знаех, че няма да завали, ако се върна в леглото, и ще пропусна кроса си. Ранната утрин бе относително хладна, мракът на отминалата нощ беше прогонил жегата на предишния ден. Беше идеално време за тичане и нямаше да го пропусна.
	Бях изминала пет километра и тъкмо щях да обърна към дома, когато Майката Природа реши да се посмее за моя сметка. Въздухът внезапно стана зловещо неподвижен и после се чу мощен трясък. Мълния прониза небето, изтътна гръмотевица. Дъждът рукна от тежките облаци и трополеше по черния път като обезумял барабанист. Аз изпищях и затичах по-бързо, полетях обратно.
	Нищо не може да се сравни с летен порой и дори не ми пречеше, че съм далече от дома. Летях по пътя, размахвах ръце, косата се развяваше зад мен, обувките ми плющяха. Вероятно вече имах пришки от триенето, но засега дъждът не успяваше да ме забави или да потуши благодарността ми.
	Наближавах мястото, където черният път се срещаше с асфалта, знаех от опит, че асфалтът може да е хлъзгав. Гледах си в краката, докато вземах завоя, спускайки се надолу. Внезапно изцвилване и вик ме накараха да вдигна стреснато глава, с размахани ръце и летящи крака, и се опитах да не се блъсна право в задницата на кафявата кобила на Дон Йейтс — Шарлот.
	Шарлот пристъпи бързо и аз се стоварих точно до краката й, по корем, а ръцете ми се плъзнаха в събралите се локви. В този миг осъзнах няколко неща. Шарлот беше без ездач и се запитах дали не е избягала пак от ограждението. Конят беше прословут с бягствата си. Няколко пъти я намирах в моята градина, да къдри големите си устни около морковите ми. Но съвсем ясно бях чула мъж да възкликва и знаех, че Шарлот е била обуздана, преди да налетя право в голямата й задница. След като най-сетне устремът ми спря напълно и установих, че не съм пострадала тежко, аз се надигнах на четири крака. Дланите ми смъдяха, но иначе бях невредима. Обичайната ми тромавост ме бе научила на някои неща за падането.
	— Джоузи? — В дълбокия глас над мен се усещаше изумление. — Добре ли си?
	Силни ръце хванаха моите и ме изправиха на крака.
	Една голяма длан приглади косата назад от лицето ми и от очите, докато аз бършех калните си ръце в провисналите шорти. Дъждът започваше да отслабва и наклоних лице нагоре, за да се извиня на Дон за непохватността си. И се озовах пред Самюъл Йейтс.
	Не го бях виждала от почти седем години. Смаяна, аз се взирах в познатото лице, така скъпо и все пак толкова различно. Моя стар приятел го нямаше. На негово място виждах вече напълно зрял мъж, с уста, която излъчваше увереност, и зорки черни очи. Много приличаше на семейството на баща си или може би вече не се опитваше така отчаяно да скрива тази прилика. Още беше строен, но определено по-едър, с по-дебел врат и по-широки рамене. Дългата черна коса, която някога бе символ на индивидуалността му, сега беше къса, почти скрита под каубойската шапка. Периферията пазеше лицето му от дъжда, но аз нямах такова прикритие и водата се стичаше в очите ми. Избърсах ги бързо, не можех да повярвам, че е тук, че стои пред мен.
	— Джоузи? — Той понечи да се усмихне, макар че черните му вежди бяха смръщени въпросително. — Добре ли си?
	Осъзнах, че съм се втренчила в него, усмихната, но без да кажа нищо.
	— Самюъл — рекох тихо с огромно удоволствие и усетих сладка носталгия да изпълва душата ми е топлина.
	Устните му потрепнаха нежно, очите му се свиха в ъгълчетата и аз видях, че и той изпитва същото.
	Внезапно осъзнах, че задникът ми е мокър, че косата ми се е освободила от опашката и виси покрай лицето ми. Бях напълно подгизнала, тениската и шортите ми бяха залепнали за тялото ми. Потреперих и подръпнах смутено мокрия памук. Очите му се разшириха леко, когато видя неволния ми жест на скромност.
	— Вир-вода си.
	Свали си суитшърта и ми го подаде — влажен, но определено в по-добро състояние от моите дрехи. Извърнах се леко от него и го облякох през главата. Отвътре беше почти сух и успя да покрие и задника ми. Беше прекрасно топъл от кожата му. Миришеше на афтършейв и на дъжд, много мъжка миризма и много прекрасна. Миришеше на сигурност и сапун, на разбитите ми мечти. Миришеше на завръщане у дома. Внезапно бях завладяна от така силен копнеж, от така силна тъга, че си поех рязко дъх и усетих как очите ми се навлажняват.
	— Джоузи? Нарани ли се?
	Сега изглеждаше притеснен и пак посегна към мен, хвана ръцете ми през широките ръкави на суитшърта. Нещо се разпука около сърцето ми. И разпукването отекна в гърдите. Чувствах се, сякаш под краката ми се разпуква ледът на замръзнало езеро. Дъхът гореше в гърдите ми, сякаш бях пробягала петнайсет километра при минусови температури. Леденият контрол, който си бях наложила след смъртта на Кейси, се разклати и накрая напълно отпусна хватката си над мен.
	Без дори да помисля, пристъпих към Самюъл и сложих глава на широките му гърди, ръцете ми прегърнаха мускулестите му рамене, а пръстите ми стиснаха тениската му. Вдишвах го, вдишвах го на разтърсващи стонове. Пуснах тениската и го прегърнах здраво през кръста. Притисках се в него, сякаш животът ми зависеше от това. И може би наистина зависеше. Не го бях виждала от толкова години и толкова неща се бяха случили в живота ми, откакто за последно зърнах лицето му, но в този момент отново бях на тринайсет. Някой, когото бях обичала, се завърна, някой, когото бях изгубила, се върна при мен, и аз го прегръщах яростно, без никакво намерение да го пускам.
	Не можех да видя лицето му, но си представям колко е бил шокиран от поведението ми. Дори не бях продумала, освен че изрекох името му, и внезапно го прегърнах в дъжда, насред пътя. Постепенно усетих как силните му ръце ме обгръщат, стискат ме. Бях обгърната от топлина. Удоволствието от прегръдката бе така силно, че потреперих. Усетих ръката му в косата си и той започна да издава успокоителни звуци. Осъзнах, че плача. Стояхме в дъжда, той ме прегръщаше и ми позволяваше да го прегръщам. Без думи, без въпроси, просто утеха.
	Накрая се отдръпна, прехвърли въжето над главата на Шарлот, прегърна ме здраво през раменете и ни поведе към дома. Вървях с благодарност до него, нелепо облекчена, че в този миг не съм сама.
	Той спря пред нас, конят цвилеше и пристъпваше зад него, нетърпелив да се скрие от бурята. Самюъл свали ръка от раменете ми и сведе очи към мен, от шапката му капеше вода.
	— Ще се оправиш ли? — попита ме тихо.
	Кимнах.
	— Благодаря ти, Самюъл. Радвам се да те видя отново — казах искрено, после се обърнах и бързо тръгнах по алеята, като събух подгизналите си обувки на покритата веранда.
	Той още стоеше на дъжда, държеше коня и ме гледаше. Аз влязох вътре и тихо затворих вратата.
	Влязох в банята и издърпах суитшърта му над главата си, така че да покрие лицето ми; вдишах миризмата му. Не исках да го свалям, но ми беше студено и треперех, а от ваната, която се пълнеше с гореща вода, се вдигаше прекрасна пара. Не можех да изпитам срам от действията си спрямо Самюъл. Самюъл! Изумявах се, че е тук, отново в Левън. Толкова години бяха минали! Пак се замислих за странното си поведение и макар да знаех, че ще бъда ужасно засрамена, когато го видя отново, засега удоволствието от този контакт бе твърде силно, за да съжалявам.
	Бях се радвала на безкрайната обич на Кейси две години само за да страдам ужасно, когато той си отиде. След това всяка симпатия или обич бяха саботирани от усилията ми да контролирам отчаянието си, затова винаги бягах от всички, които ми ги предлагаха. От много време се сковавах и при най-лекия допир. Ако си отблъсквал хората твърде дълго, изолацията се превръща в ужасен навик. Хората започват да вярват, че я предпочиташ.
	Внезапно почувствах отчаяна нужда от нежност. Беше като физически глад, глад за контакт, който бе всепоглъщащ. Човешките същества не са създадени за самота. Нашият създател ни е дал гладка, чувствена кожа, която копнее за топлината на друга кожа. Ръцете ни копнеят за прегръдка. Дланите — за допир. Ние сме привлечени към обичта и другарството заради вродена нужда.
	Свалих рязко суитшърта, разклатих глава, за да прогоня мислите и усещанията. Съблякох се и се плъзнах във ваната, докато много горещата вода не ме покри напълно, потопих главата, лицето си и мислите. После накарах дълго потисканата нужда да се оттегли, преди да съм се направила напълно на глупачка.

	* * *

	В неделя щях да навърша двайсет и три. Семейството обикновено се събираше на рождени дни, което беше мило, но винаги се събирахме у дома, в дома на татко, който беше и мой дом, което означаваше, че аз готвех, както винаги. Всъщност се надявах и да отида до гробището, при Кейси и мама. Може би щях да мога да почета малко до студения камък на мама, както когато бях малка. Може би щях да направя и шоколадова торта. Няма нищо по-хубаво от шоколадова торта, студено мляко и тишина. Но когато семейството се събираше, нямаше тишина.
	Чувствах се малко виновна, че не искам близките ми да са с мен на рождения ми ден. Знаех, че съм странна. Винаги се радвах да ги видя, винаги ми беше хубаво да целувам децата им и да готвя за тях. Просто бях малко меланхолична. Срещата със Самюъл ме караше да мисля за Бетовен. Не бях изключила напълно музиката от живота си. Давах уроци по пиано и свирех на орган в църквата, но дните, в които слушах музика просто за удоволствие, ставаха все по-малко; обуздавах чувствата си много внимателно и музиката просто успяваше да си проправи път около стените ми. Но вероятно можех да си позволя да се насладя на нещо, което щеше да повдигне духа ми, без да разшири пукнатините в сърцето ми. Реших, че мога да послушам малко от Унгарската рапсодия, докато хапвам шоколадова торта.
	Тази сутрин татко дойде с мен в църквата. Напоследък идваше все по-често. Не го питах защо; просто се радвах на факта, че иска да дойде и да бъде с мен. Освен упоритата слабост в лявата му страна, той се беше възстановил напълно от инсулта. Беше много хубав със светлосинята риза и тъмносиния панталон. Косата му беше побеляла, както и моята щеше да побелее някой ден. Кожата му беше много тъмна от работата на открито. Яркосините очи бяха впечатляващи и аз се чудех как така някоя самотна вдовица не го е налапала. Предполагам, че просто нямаше достатъчно избор. Но пък Потната Бети още въртеше закусвалнята. Тя смяташе, че татко може да ходи по вода, и слагаше топлото кафе в ръката му, преди да е поискал, винаги когато намираше време да поседи малко там със старите си приятели, които се събираха всяка сутрин. Мисълта за татко и Бети ме накара да се засмея в шепа и той ме погледна изпод рошавите си бели вежди.
	Бях решила да изсвиря химна „Господ е пастир мой“ от 23 псалм в края на службата. Обичах 23 псалм. Думите в него изразяваха такава чиста и красива вяра; това беше молитва, която често произнасях, усетех ли, че отново съм на ръба на отчаянието. Паството пееше без особено чувство… твърди пейки, гладни стомаси, нетърпеливи деца, които искат да се освободят от неделните си дрехи. След последния химн и молитвата станах от органа и видях, че Нети и Дон Йейтс седят в дъното на църквата. Сърцето ми изпърха и дъхът ми се учести. Самюъл беше с тях, с колосана и изгладена бяла риза, тъмен панталон и червена вратовръзка. Запитах се как ли изглежда с униформата. Не го бях виждала, откакто буквално налетях на него в бурята. Суитшъртът му още стоеше изпран и сгънат върху сушилнята. Опитвах се да събера кураж да отида до тях, за да му го върна.
	Татко вървеше към тях, протегнал ръка към Дон, който от години не бе идвал на църква, освен на Бъдни вечер. Питах се дали сегашната им поява има нещо общо с присъствието на Самюъл в града. Едва ли, но не можех да измисля друго обяснение. Самюъл видя, че вървя към тях, и нещо потрепна по хубавото му лице. Радвах се, че бях в червено тази сутрин.
	Още една моя слабост… червените обувки. Тара ми ги подари, когато завършихме курса по фризьорство. Беше ги купила за рождения ден на майка си съвсем импулсивно, защото смяташе, че леля Луиз добре ще се посмее на червените обувки с осемсантиметрови токчета. Луиз наистина се посмя, а после й каза да ги върне. Не мога да обясня защо не позволих на Тара да ги върне, но ги исках. Носех същия размер като Луиз и обувките ме караха да се чувствам щастлива само като ги погледнех. А аз трудно изпитвах щастие. Предложих на Тара да ги купя, но тя бе видяла изражението ми и с радост заяви, че ще са подарък за завършването на курса.
	Нямах с какво да ги нося и накрая си купих яркочервена рокля с къси набрани ръкави и широка пола само за да имам нещо подходящо за обувките, но си струваше. Притеснявах се, че е малко прекалено за църквата. Яркочервени обувки и рокля, и червило — наистина прекалено. Обличах се така рядко, но все пак го правех, и носех червените обувки, докато шетах из къщи, просто защото ми подобряваха настроението. Имаше нещо в тях. Тази сутрин, докато се обличах за църква, реших да отпразнувам рождения си ден с червената рокля и червените обувки. Запитах се какво ли би помислил Самюъл за тях и леко се изчервих от вина, че ми пука.
	— Елате този следобед — чух татко да казва. — Ще направим барбекю за рождения ден на Джоузи и ще се радваме да присъствате.
	— Ще донеса лимонови сладки! — отвърна категорично Нети. — Така няма да се тревожиш за десерта, Джоузи.
	Изстенах вътрешно. Мразех лимонови сладки. И исках да се тревожа за десерта. Исках шоколадова торта.
	— Чудесно — каза татко и излезе от големите врати на църквата в слънчевия неделен ден.
	Аз тръгнах със Самюъл, опитвах се да измисля как все пак да направя шоколадова торта, без да засегна Нети.
	— Червеното ми харесва — каза тихо Самюъл.
	Всички мисли за тортата излетяха от главата ми.
	Озърнах се към него. Той ме гледаше.
	— Честит рожден ден, Джоузи.
	— Благодаря — отвърнах някак твърде ведро.
	— Наистина ли искаш да дойдем на празника ти? — попита той тихо. — Баща ти не те попита, преди да ни покани.
	— Много бих искала да дойдете. — Просто се бях смутила леко заради десерта. — Тъкмо ще ти върна суитшърта. Мислех да го донеса тези дни.
	Съжалих, че не си замълчах за дрехата. Той ме подсети как се притисках към него в дъжда. Сведох смутено очи към червените си обувки.
	— Не се притеснявах за суитшърта — рече той тихо. — Тогава ще се видим по-късно.
	Обърна се, когато баба му и дядо му помахаха, и тръгна към сивия седан на Нети.

	* * *

	Джейкъб и Рейчъл имаха четири малки руси момченца, от две до седем години, които постоянно ти се мотаеха в краката. Единствената заръка на Джейкъб беше „да не се утрепете“, а Рейчъл все беше заета с нещо — сервираше храна, помагаше ми в кухнята — и като че ли не обръщаше внимание на клоунадите на потомците си. Веднъж по-големите момчета бяха вързали четиригодишния Мати в кокошарника. Той беше ревал поне половин час, преди някой да осъзнае, че го няма. Кокошките не го бяха наранили, но го бяха клъвнали веднъж-дваж и вероятно той вече никога нямаше да поиска да събира яйцата с мен.
	Джаред се бе оженил за момиче от друг град, когато отиде да учи. Казваше се Тоня и беше малко надута. Не се вписваше особено добре и момчетата на Джейкъб винаги я изнервяха. Тя държеше двете си момиченца до полите си и почти през цялото време наблюдаваше с ужас момчетата. Беше много красива с лъскавата си кестенява коса, подстригана на черта, и идеален грим, но устата й бе постоянно нацупена и все казваше нещо от рода на: „Джаред, не мислиш ли, че трябва да…“ и „Джаред, трябва да…“. Джаред напоследък изглеждаше доста унил съпруг.
	Жената на Джони, Шийла, беше бременна с близнаци и бе толкова голяма, че едва се движеше. Краката й бяха отекли и кльощавите й ръце стърчаха настрани като пръчки. Тя седеше на стол на моравата и не помръдна през цялото време. Носех й студена безалкохолна бира, а Тоня не спираше да я отегчава с приказки за своите раждания, които бяхме чували трилион пъти.
	Сутринта преди църквата бях направила кифлички и ги оставих да втасват, когато тръгнахме за службата. Бях мариновала пилешки гърди за барбекюто на татко и добавихме малко хотдог за децата. Щях да направя голяма зелена салата от моята градина и любимата на татко пикантна картофена салата. Чипс, диня и безалкохолна бира допълваха простото меню и аз тъкмо постилах покривките на масите за пикник в задния двор, когато Дон, Нети и Самюъл пристигнаха.
	Всички жени, включително бременната и нещастната, се втренчиха в него, когато влезе в задния двор. Той още беше с тъмния панталон и официалната риза от църквата, но без вратовръзката и бе разкопчал две копчета и навил ръкави. Беше мургав и мускулест, а тенът му рязко контрастираше сред толкова руси коси и лунички. Носеше лимоновите сладки. Въздъхнах в поражение. Имах всички продукти за двойна шоколадова торта с бита сметана в кухнята. Трябваше само да я забъркам, когато всички си тръгнеха. Тази мисъл ме ободри и отидох да приема с благодарност лимоновите сладки от ръцете му.
	Храната беше сервирана, молитвата изречена, хората започнаха, преди да съм успяла да седна за миг. Масите бяха пълни с моите близки и техните семейства, затова се настаних на стълбите към задната врата с чинията си. Никога не бях особено гладна, когато готвех. Сигурно защото опитвах през цялото време. Сянката на Самюъл надвисна над мен.
	— Може ли да седна?
	Отместих се да му направя място.
	— Храната е вкусна.
	Тонът му беше любезен и официален и аз се зачудих какво да кажа след очевидното „благодаря“.
	— Помня Джони от училище. Бяхме заедно в някои от часовете. Децата явно са братовчеди, но не познавам жените и не знам кой е най-големият от братята ти.
	Посочвах хората, казвах имената и ги разпределях на семейства, като споменавах по малко за всеки от тях.
	— Тоня изглежда напрегната.
	Самюъл кимна към Рики, най-големия син на Джейкъб, който преследваше Мати около стола на Тоня. Нейната четиригодишна Бейли седеше в скута й и пищеше от въодушевление.
	— Не я бива много с децата.
	Засмях се леко, когато Тоня изпищя паникьосано: „Джареееед!“
	Точно тогава бяхме прекъснати от Райън, шестгодишния син на Джейкъб, който крещеше от другата страна на къщата.
	— Лельо Джоузи! Имаш гости!
	Дотича при мен, понесъл огромен букет ярки балони, толкова голям, че се изплаших да не го издигнат във въздуха. Зад него идваха родителите на Кейси, Брет и Лорейн Джуд. Лорейн, благословено да е доброто й сърце, носеше огромна триетажна шоколадова торта.
	— Честит рожден ден, Джоузи! — пропя тя.
	Хукнах да ги посрещна, като прегърнах Брет и получих голяма мечешка прегръдка в отговор.
	— Знам, че много обичаш шоколадова торта. Надявам се да не сте изяли вече десерта! — каза весело Лорейн.
	— О, Лорейн, обичам те — въздъхнах аз в еуфория. — Ще я скрия в кухнята, за да не я опустошат. Няма да я дам на никого!
	Тя се засмя и ме прегърна през кръста, а аз взех тортата и я подадох на Рейчъл с изрични инструкции „да я държи далече от Джони“!
	— Е, как си, Джоузи? Мислех да се отбия до фризьорския салон, но нямах никакво време.
	— Добре съм…
	— Треньор Джуд!
	Джони се приближи и плесна дланта на Брет. После се потупаха леко по гърбовете в нещо като полупрегръдка.
	Всички извикаха поздрави и скоро Лорейн и Брет бяха представени на Самюъл.
	— Помня те — каза треньор Джуд, като присви очи към него. — Ти беше в моя клас последната година. Беше добър спортист и голям бегач. Надявах се да се включиш в състезанията. Стана ли морски пехотинец, както искаше?
	— Да, сър — отвърна Самюъл, а Брет го потупа по гърба.
	— Браво на теб!
	Лорейн гледаше ту Самюъл, ту мен с нещо като болка в очите. Предположих какво си мисли и усетих пробождане на вина. Вината бе последвана от раздразнение. Не бях излизала с никого след смъртта на Кейси. Не бях искала. Но Кейси го нямаше от четири години. Чудех се дали Лорейн си мисли, че имам нов приятел. Това сви болезнено сърцето ми.
	Когато Кейси загина, ударната вълна отекна в цялата общност с небивала сила. Той беше много обичан в училището и от всички, които го познаваха. Футболният отбор запази номера му само за него и изписа името му на шлемовете следващата година, а наградата от първата победа беше предадена на треньор Джуд в негова памет.
	Църквата в Левън беше твърде малка, за да побере хората, които щяха да дойдат на погребението му. Семейството трябваше да ангажира по-голяма църква в Нефи, която се отваряше към зала, която събираше много хора. Нямаше празни места и мнозина стояха прави по време на двучасовата служба. Опашката за поклонението обикаляше цялата църква и се чакаше с часове. Аз стоях сред семейството, прегръщах разплакани приятели и съседи, изтърпявах безкрайните нелепи въпроси и коментари от рода на: „Как си, Джоузи?“ и „Той сега е на по-добро място“. През цялото време казвах мислено на безкрайната върволица от опечалени и съчувстващи: моля ви, просто си вървете.
	Шокът и мъката бяха огромни, а реакцията на малкия град на драмата — задушаваща. Беше наистина ужасно. След това всеки ден, в който не скърбях за Кейси, ми се струваше предателство. Всички искаха да го поддържат жив; гробът му винаги бе украсен с цветя, малки бележки от приятели, снимки и плюшени играчки. Дори четири години по-късно приятели и близки ходеха редовно там. Кейси още беше най-важният в сърцето на майка му, мъката бе още силна. Питах се дали винаги ще бъде така. Мислех за всичко това, докато се взирах в красивото лице на Лорейн. Тя беше привлекателна блондинка в края на четирийсетте, но мъката от загубата на детето й я беше състарила преждевременно и около очите й личеше умора, която я нямаше преди смъртта на Кейси.
	— Джоузи, току-що ходихме на гроба на Кейси — каза Лорейн някак твърде високо. Разговорът на Брет и Самюъл затихна смутено. — Знаехме, че би искал да се отбием при теб и да пожелаем на неговото момиче честит рожден ден.
	Тя ме потупа по ръката, но гледаше Самюъл.
	Той ме погледна напълно безизразно. Извини се любезно и отиде при баба си и дядо си, които говореха с Джейкъб и Рейчъл.
	Лорейн бърбори още половин час, като не се отделяше от мен. Брет накрая се заговори за футбол с братята ми и аз останах сама с нея, като ми се щеше да знаех как да я утеша. Тя не ме попита за Самюъл. И без това нямаше какво да й кажа, но все пак й бях благодарна. Накрая замълча, прегърна ме бързо и ми каза, че ще се отбие в салона през седмицата. Наистина се надявах да не го направи и отново почувствах вина.
	След като си тръгнаха, главата ме болеше, а нямаше изгледи братята ми и семействата им да си тръгнат скоро. Шийла бе заспала на стола си в сянката на огромен клен. Децата играеха някаква относително тиха игра. Тоня бе впримчила Рейчъл в разговор за последната книга по детска психология и техники на възпитание, а Рейчъл държеше спящия си двегодишен син и успяваше дори да бродира. Нети си вееше доволно с ветрило, а Самюъл и Дон бяха включени в дебата относно новия футболен сезон.
	Трябваше да се махна. Минах през къщата и излязох от предната врата, като грабнах книга и колелото си. Вече не можех да карам бебешко синьото колело от детството си, имах велосипед с големи колела и извити дръжки, с кошница отпред. Той ме разсмиваше, защото приличаше на нещо, което английска дама би карала из провинцията. Подхождаше ми. Въздъхнах, когато избягах, и завъртях бързо педалите по пътя, надолу към гробището. Слънцето вече беше ниско над хоризонта и вятърът бе лек и приятен.
	Отидох първо на гроба на мама, изскубах високата трева около камъка и сметох листата и пръстта. Харесваше ми да докосвам името й с пръсти. Поговорих й малко, казах й как съм, колко ми липсва и после тръгнах към гроба на Кейси. Родителите му бяха купили най-голямата надгробна плоча, която можеха да си позволят. Беше лъскава и с надпис „Наш любим син“ на върха. Снимката му беше гравирана в камъка, за да може всеки да види как красивата му младост се усмихва от щастливото му лице. Трябва да си направен от гранит, за да не почувстваш нещо, когато го видиш, да не почувстваш огромната трагедия на загубата ни. Той бе толкова жив, ярък и красив… и снимката бе уловила само малка част от магията му. Болеше ме да го гледам и погалих тъжно лицето му, преди да мина от другата страна, където нямаше да го виждам, докато чета.
	Тъкмо бях потънала в книгата на баронеса Орци, когато го видях да приближава. Самюъл вървеше уважително между камъните, устремен към мен. Спомних си, че баба му го беше научила, че всичко, свързано с мъртвите, плаши навахите. Не знаех дали това още е така, но се учудих, че е дошъл тук.
	Той спря на няколко крачки от мен. Аз седях от източната страна на камъка на Кейси, заслонена от слънцето. Самюъл беше срещу слънцето и трябваше да извърне лице, за да ме види. Клекна в сянката на камъка. Мислех си, че ще ме попита дали съм добре или някое от нещата, които хората обикновено казват, когато не знаят какво друго ще е подходящо. Вместо това той просто седна до мен, без да говори, гледаше камъните. Накрая аз продумах.
	— В къщата беше малко странно. — Опитвах се да намеря думи да му обясня, без да намекна, че има интерес, какъвто може и да нямаше. — Бях сгодена за Кейси, сина на Лорейн и Брент. Той загина при катастрофа три седмици преди сватбата ни. Оттогава минаха четири години, но за тях, а понякога и за мен, изглежда като вчера.
	— Баба ми каза.
	Той не обясни повече и аз се зачудих какво точно му е казала Нети и кога. Реших, че няма значение.
	— Баща ми е погребан тук. Ето там. — Посочи назад. — Баба и дядо ме заведоха на гроба му, когато дойдох за първи път тук преди единайсет години. Никога не го бях виждал. И не се бях връщал тук. Досега. — Тишината натежа около нас. — По-добре ли се чувстваш, като идваш тук? — попита той сериозно, черните му очи бяха бездънни, докато се взираха в моите.
	Понечих да отговоря положително, но не можех. Не знаех дали се чувствам по-добре, когато идвам тук. Често усещах остра болка и някакво безвремие, което ме държеше вкоренена в миналото. Гробът на мама някога беше тихо място за утеха и размисъл. Не знаех дали гробът на Кейси ми носи същата утеха. Вината накара стомахът ми да закипи и ми се прииска Самюъл да не беше идвал.
	— Какво имаш предвид? — попитах малко остро и прехапах бързо устна.
	Той се изправи и обиколи гроба на Кейси. Погледна усмихнатото му лице без никаква реакция.
	— По-добре ли се чувстваш, когато идваш тук? — попита ме отново.
	Не.
	— Да — излъгах. — Харесва ми тишината.
	Това поне беше вярно.
	Зачаках да продължи, но той само стоеше и гледаше снимката на Кейси.
	Изправих се и изтупах тревата и вейките от пъстрата пола, която Тара ми бе донесла от ваканцията си в Мексико това лято.
	— Много ли го обичаше?
	Добре, вече бях ядосана. Самюъл ме гледаше съвсем открито, без да помръдва. Беше толкова неподвижен, така овладян. Като че ли дори не дишаше, единствено черните му очи примигваха. Винаги бе притежавал тази неподвижност. Питах се дали обучението му не я е засилило още повече. Той определено нямаше скрупули да задава директни въпроси. Не мисля, че това имаше нещо общо с обучението му. Просто си беше такъв.
	Взех си книгата и тръгнах към мястото, където бях оставила колелото си. Той ме последва; виждах го с периферното си зрение. Вървеше така тихо, че ако не знаех, че е тук, никога нямаше да го чуя. Запитах как е дошъл до гробището. Не можех да го откарам до тях с колелото си. Споменът как въртеше педалите, докато ме прибираше у дома преди години, когато си изкълчих глезена, се появи неканен в ума ми. Бързо смених този образ с представата как го качвам в кошницата на сегашното си колело. Това ме накара да се почувствам по-добре.
	— Пеша ли си? — попитах го.
	— Не.
	Кимна към тревата до пътя, където една кестенява кобила пасеше кротко.
	Със закъснение осъзнах, че вече е с джинси и ботуши. Каква съм наблюдателна. Не исках просто да си тръгна, но велосипедите и конете едва ли можеха да се движат в синхрон. Той като че ли не бързаше да отиде при коня си.
	— Проследи ли ме?
	Не харесвах подразнения си тон, но бях подразнена.
	— Не са нужни индиански или пехотински умения, за да те открия, Джоузи. — Лицето му беше сериозно въпреки сарказма. — Просто попитах баща ти къде може да си. — Изчака няколко секунди. — Ти не ми отговори.
	Тонът му не беше обвинителен, а настоятелен.
	— Наистина не мисля, че това ти влиза в работата! — изчервих се при грубите си думи.
	Не ме биваше в скандалите и всеки път, когато бях принудена да се защитя, после плачех в стаята си. Никога не започвах скандал, но Самюъл успя да ме ядоса. Повечето хора не се бъркат, когато някой отиде на гробището САМ. Но не и Самюъл. Той просто дойде и ме попита дали съм обичала мъртвия си годеник.
	— Опитвам се да те разбера — каза той невъзмутимо.
	Аз поклатих смаяно глава.
	— Да. Обичах го. Липсва ми. — Издишах ядосано. — Затова съм тук, за да съм при него, не разбираш ли?
	— Но той не е тук. — Говореше съчувствено. — Никога не е бил тук. Не и след смъртта си.
	Имах отчаяна нужда от шоколадова торта. Веднага. Или щях да запищя и да си скубя косата. Или да пищя и да скубя косата на Самюъл. Изкушението да го направя ме накара да стисна зъби.
	— Защо дойде, Самюъл? — Скръстих ръце и вирнах отбранително брадичка. — Всъщност… защо изобщо се върна в Левън след толкова време? Минаха седем години… и ето те тук. Сигурна съм, че бихме могли да бъдем приятели отново, но… има ли смисъл? Нали разбираш. Ти скоро ще заминеш пак.
	— Баба и дядо остаряват. Исках да ги видя. — Той наклони глава настрани и присви очи към мен. — Не мислеше ли, че ще се върна?
	— Всъщност мислех. Просто предполагах, че ще е по-скоро. Къде беше? Какво правеше? Все пак… нямаше те толкова време!
	Това пък откъде дойде? Изчервих се и вдигнах, ужасена, ръце към бузите си. От деня, в който видях Самюъл в дъжда, не можех да се позная. За втори път действах съвсем нетипично за мен, говорех, без да мисля, реагирах напълно емоционално.
	— Още пазя писмата, които ми изпрати — каза той тихо.
	— Да, много писма написах — избълвах аз и потрепнах отново. Като че ли не можех да обуздая импулса си просто да му казвам каквото ми идва на ума. — Но когато се върна онази Коледа и ми каза, че си ме надраснал… ами реших, че е време да спра да се правя на глупачка.
	Замълчах смутено и прибрах нервно косата зад ухото си.
	Той гледаше настрани, сякаш не ме слушаше.
	— Дори в лагера смятах, че не е редно да ти пиша, но не можех да се въздържа, не и тогава. Твърде много се нуждаех от теб. — Говореше тихо и извърна очи към мен, на лицето му бе изписана крайна откровеност. — Но ти беше толкова малка, а чувствата между нас бяха толкова силни. Усетих, че мисля за теб като за моето момиче. После си спомнях колко си млада и се срамувах от себе си. Едно момче в школата за снайперисти веднъж ме попита дали ще му покажа твоя снимка. Не бях говорил за теб, но само от теб получавах писма и беше единствената, на която пишех. Почувствах се като истински мръсник — деветнайсетгодишен, а си пише с четиринайсетгодишно момиче. Знаех, че това няма как да е добре за теб. Ти трябваше да пораснеш, аз също. Трябваше да свърша някои неща и ги свърших. — Той присви очи. — Помислих си, че е дошло времето да се върна.
	Каза го така, сякаш аз бях част от причината да се върне, и устата ми пресъхна. Прокашлях се леко.
	— А когато заминеш? Тогава какво?
	Не знаех какво искам да ми отговори и отново се почувствах невероятно глупаво.
	Той ме погледна мълчаливо, мислеше, и аз се проклех наум. И какво, ако си тръгне? Какво ми става? Имах чувството, че пак съм на тринайсет, и мразех това, че успява да ме накара да се чувствам толкова уязвима. Вдигнах колелото, хвърлих книгата в кошницата. Качих се на седалката и увих полата около краката си, за да не се заплита в спиците. Той мълчеше и ме гледаше. Потеглих, без да се обърна назад.


>	15.
>	Парод

	На следващата сутрин станах рано както обикновено, обух маратонките, облякох шортите и тениската и си вързах косата на опашка. Хапнах малко шоколадова торта, изпих малко мляко и излязох в утрото. На изтривалката лежеше дебел плик. С четливи главни букви на него беше написано ДЖОУЗИ. Взех го и го обърнах. Беше дебел и го опипах любопитно. Бях поръчала няколко школи за пиано за нови ученици, но на плика нямаше нито адрес, нито пощенска марка. Някой го бе оставил на изтривалката рано тази сутрин или може би късно снощи.
	Отворих го и извадих съдържанието му. Вътре имаше купчина бели пликове с печати, всички с моето име на тях, със същия почерк като на големия плик. Седнах на люлката на верандата и взех един от тях. Обърнах го и видях дата на гърба — 19 август 1999 година. Извадих друг. Друга дата беше написана на гърба. Бързо извадих всички писма и видях, че са подредени по дати. Внезапно разбрах откъде са. Първата дата беше 5 юни 1999 година, около година след като Самюъл напусна Левън.
	Сърцето ми бумтеше и кръвта ми се смрази във вените. С благоговение, с треперещи ръце отворих един плик от горната част на купчината. Писмото започваше оттам, където свършваше последното, което получих преди много години. Той ми признаваше агонията си, че не може да ми отговори, молеше ме отново и отново да му простя. Беше написал десетки писма. Повечето от онази година. Може би тогава се бе чувствал най-самотен. Но те продължаваха през годините. Имаше писмо от 11 септември 2001 година. Бях мислила за него, когато удариха кулите близнаци, чудех се къде е и дали е изпратен някъде. Когато САЩ нападна Ирак, гледах телевизия и се питах дали Самюъл е сред онези първи морски пехотинци, които изпратиха. Явно и той бе мислил за мен.
	Прочетох няколко писма там, на верандата, като се удивявах на местата, на които е бил, и нещата, които бе видял. Той пишеше за книгите, които четеше. Забелязах, че много от тях бях чела и аз, а за някои дори не бях чувала. В много от писмата се усещаше самота, но винаги имаше и усещане за цел и увереност. Забравих за тичането и се качих в стаята си. Тичането можеше да почака. Имах да наваксвам.

	* * *

	След няколко сутрини излязох пак на верандата, а мрежата се затръшна зад мен. Нямаше да събуди татко; той вече се грижеше за конете. Поех си въздух с надежда, опитвах се да усетя есента във въздуха, но за жалост, усетих само остатъците от лятото. Наведох се и вързах отново маратонките, като шавах с пръсти.
	Тръгнах по пътя и се насочих към окъпаната в изгрева планина. Вдишах и вдигнах ръце над главата си, протегнах се, извих се и си направих сутрешната загрявка.
	— Приличаш на Променящата се жена, която поздравява Слънцето — каза глас някъде вляво от мен.
	Сепнах се, свалих ръце и се обърнах.
	— О! Самюъл! — извиках. — Изплаши ме.
	— Аз съм тих индианец, какво да кажа?
	Погледнах го в лицето. Това бе нещо, което би казал на осемнайсет, но тогава щеше да е напоено с горчивина. Този път той просто се усмихна леко и сви рамене. Беше с избелени джинси и стари каубойски ботуши. Черната му тениска с бял надпис _Semper Fi_ обгръщаше плътно силните му гърди и рамене. Тъмната му коса, по войнишки къса, още бе влажна, сякаш току-що се беше къпал. Изглеждаше като моя Самюъл, но не беше. Много месеци след като замина първия път, аз бях плакала тихо нощем, като не исках да призная пред никого колко ме боли сърцето от отсъствието му. Ужасно ми липсваше. Имах толкова малко приятели и знаех колко ценен е той, тази сродна душа. Когато си тръгна втория път, бях наранена и гневна и направих всичко по силите си, за да не мисля за него. Сърцето ми се свиваше от болка при спомена и аз бързо насочих вниманието си към мъжа, който беше до мен, към настоящето.
	— Променящата се жена и Слънцето… Това някаква легенда на навахо ли е?
	Продължих да се разтягам, като се опитвах да покажа небрежност, каквато не чувствах.
	— Да, това е легенда на навахо. Променящата се жена е детето на Земята и Небето. Тя е силно свързана с кръговрата на живота, смяната на сезоните и реда във Вселената. Създадена е, когато Първият човек изтръскал няколко пъти своята торба с лекове в Свещената планина. След няколко дни Променящата се жена била открита на върха на планината. Първият човек и Първата жена я учили и отгледали. Един ден Променящата се жена излязла да се разходи и срещнала странен младеж, чиято хубост я заслепила така, че извърнала очи. Когато пак погледнала към него, вече го нямало. Това се случило още два пъти. Тя се прибрала у дома и казала на Първия мъж и Първата жена какво е станало. Те й казали да си направи легло навън през нощта и да легне с главата на изток. Докато спяла, младият мъж дошъл и легнал до нея. Тя се събудила и го попитала кой е. Той отвърнал: „Не знаеш ли кой съм аз? Виждаш ме всеки ден. Аз съм навсякъде около теб. Видях как бе създадена“. — Тя осъзнала, че това е вътрешната форма на Слънцето. И за да го вижда всеки ден, отишла да живее до Тихия океан, за да може, когато слънцето залязва над водата, той да идва при нея.
	Помълчахме малко. Птичките започнаха да чуруликат и ми се прииска да замлъкнат. Тишината бе така копринена без тях.
	— Тя сигурно е била много самотна, докато го е чакала да дойде.
	Не мислех да го казвам на глас и се запитах откъде се взе това.
	— Била е. — Самюъл ме гледаше питащо. — Според легендата тя така копнеела да не бъде сама, че създала народа навахо от люспите на кожата си, изтрити от различни части на тялото й.
	Историята беше странно чувствена: красивата млада жена, която всеки ден чака Слънцето да дойде при нея. Взирах се в издигащия се диск и затворих очи, когато вдигнах лице към топлината му.
	— Какво слушаш, докато тичаш? — Самюъл кимна към айпода, закачен на ръката ми.
	Спомените как слушахме заедно моите скъпоценни симфонии в онзи тресящ се автобус ме завладяха. Спомних си задушевните ни разговори за Божията музика и се извърнах от него, осъзнала, че не искам да разбира какво слушам, докато тичам. Извих се и изпънах десния си крак назад, разтягайки мускулите, като се престорих, че не съм го чула. Той посегна и свали слушалките от ушите ми, сложи ги на своите и пусна айпода. След миг изкриви лице.
	— Това е електронна музика. Каквато можеш да чуеш във всеки клуб или на курс по аеробика! Бум-бум-бум. — Затропа с крак за ефект. — Повтаря се едно и също. Синтезатори! — каза той с престорен ужас.
	— Слушам я, за да поддържам темпото — защитих се, огорчена, и дръпнах слушалката от ухото му.
	Той ме погледна замислено, с леко наклонена глава.
	— Слушаш я, за да не трябва да мислиш — каза накрая.
	Погледнах го лошо, засегната, че толкова лесно се е досетил за истината — поне отчасти. Слушах електронната музика, за да не трябва да _чувствам_. Не исках да му обяснявам това. И продължих да тичам.
	Самюъл бързо ме настигна. Влезе в крачка с мен и започна да тича. Каубойските ботуши тропаха силно. Аз ускорих. Той също. Пробягах повече от километър, разтварях широко крака, защото знаех, че му е много трудно с тези ботуши. Той не се оплака, бягаше с мен. Пробягах още километър. После два. Дробовете ми горяха. Никога не бях тичала толкова бързо. Той като че ли не се изморяваше.
	— Какво искаш, Самюъл! — обърнах се внезапно към него. — Ще се нараниш, като тичаш с тези ботуши!
	Той спря и погледна зачервеното ми лице. Сложи ръце на кръста си и аз с доволство забелязах как се надигат гърдите му, издавайки някакво усилие.
	— Аз съм морски пехотинец, Джоузи, И съм навахо, бродещ. Аз съм Самюъл от народа на Горчивата вода. — Ухили се и веждите му зашаваха дяволито. Наведе се към мен и каза смутено: — Затова не можеш да ми избягаш, макар че съм с контури.
	Използва ливънската дума за каубойските ботуши и това ме разсмя въпреки волята ми. Смехът ми явно му хареса.
	— Къде е „Одата на радостта“, Джоузи? — попита той съвсем тихо.
	Погледнах го стресната. Той помнеше музиката, която някога толкова ме трогваше, че не можех да прекарам и един ден без нея.
	Отново усетих, че нямам думи. Когато го видях за последно, бях още момиче, а той беше мъж. Отблъсна ме директно. Не му бях писала отново. Понякога питах баба му за него, чаках новини, исках да разбера как е. Проблемът е, че никой освен нас не знаеше за онова, което ни свързваше. Тази връзка бе скрита в пътуванията напред-назад по хълма, ден след ден, сред шума на децата, смеховете и споровете около нас. Никой никога не разбра за нашите разговори, за откритията ни, за споделените мигове.
	Баба му ми казваше общи неща, но не знаеше, че трябва да сподели повече с мен, не знаеше колко отчаяно искам да разбера, а не мога да обясня интереса си. Като знаех колко внимателен и затворен е Самюъл, бях почти сигурна, че не е питал за мен. Вчера каза, че Нети му казала за Кейси, но тя знаеше само онова на повърхността, само подробности.
	— Истината, Самюъл, е, че ние с теб вече не се познаваме.
	Гласът ми излезе по-горчив, отколкото възнамерявах, и думите ужилиха устните ми.
	Той ме погледна за миг, но не отговори. Тръгнахме отново към дома. Бяхме направили голяма обиколка и наближавахме къщите си. Аз вървях до него, чувствах се разранена и изтощена.
	Тишината стана напрегната и копнеех да избягам. Когато наближихме къщата на баба му и дядо му, той заговори отново:
	— Бягаш в погрешната посока.
	— Какво?
	— Тази сутрин тичаше на запад, далече от слънцето. Навахите винаги тичат на изток, към слънцето, за да го поздравят. Вдигни лице и позволи на Небесния отец да те озари с благословията си, докато тичаш към него.
	Не знаех как да отговоря. Винаги се бе налагало да го принуждавам, за да каже нещо за традициите на навахите. Сега сам споделяше легенди и истории без никакво смущение. Беше се променил.
	Погледна ме сериозно.
	— Наричат я Променящата се жена, защото е пораснала твърде бързо. Легендата казва, че станала зряла жена само за дванайсет дни. Не била дете много дълго. Сигурно в това отношение приличаш на нея. Ти също не си била дете дълго. На тринайсет беше много по-мъдра и по-зряла от всички, които познавах, освен от баба Яци. — Той замълча, очите му се взираха в моите. — Наричат я Променящата се жена, защото тя задвижва кръговрата на живота… но в сърцето си, в душата си е стабилна и постоянна. Като слънцето, което обича.
	Поклатих развеселено глава.
	— Истината е, Джоузи — започна Самюъл изречението си така, както аз го бях започнала преди малко, — че ти вече си голяма жена. Но не мисля, че си много различна тук. — Докосна леко кожата ми над деколтето на тениската, над сърцето ми. — Мисля, че още си си ти. И аз още съм Самюъл, когото познаваш.
	Пръстите му бяха топли и аз се борех със себе си да не покрия ръката му със своята.
	Той отпусна длан и сега беше негов ред да си тръгне.

	* * *

	През последните години бях вдигала цените и си бях създала име като учител по пиано. През лятото давах уроци почти ексклузивно и изкарвах добри пари. Никога не се наложи да ходя по домовете. Бях най-добрата пианистка в областта, нямах деца, нямах съпруг и други задължения, които да отнемат от времето и вниманието ми. Имах ученици чак от Прово на север и Филмор на юг, почти на час път в двете посоки, и те идваха при мен. У дома пианото ми още стоеше на същото място, където го поставихме, когато го купихме по обявата, но дори след като татко се върна на работа след инсулта, не давах уроци на него. Все още използвах стаята в църквата. Обичах тази стара сграда; бяха ми дали собствен ключ. С татко се нуждаехме от тихо местенце, където да се прибираме, без безкраен поток от ученици и неизбежния шум, съпътстващ уроците.
	Когато есента дойде и училището започна, графиците се промениха и уроците изпълваха времето ми след края на учебния ден — от три до шест. От септември до май прекарвах утрините в салона на Луиз, където слушах клюки и подстригвах коси. Луиз имаше постоянна клиентела, тъй като бе единствената фризьорка в града от двайсет години. През последните две години с готовност насочи някои клиенти към мен, макар че задържа клиентките, които се бяха привързали към нея така, както жените се привързват към фризьорките си. Подстригвах предимно деца и мъже и веднъж дори подстригах миниатюрния пудел на Айрис Петерсон, Виви.
	Септември обикновено е красив месец в Запада — светлината е по-мека, температурите умерени, небето често е невъзможно синьо, а дърветата започват да се обагрят в цветовете на есента. Август бе напуснал Левън с гневна въздишка, оставяйки жега след себе си, и аз бях готова за по-хладния септември. Есента беше любимият ми сезон и нямах търпение да я помириша и да я усетя по кожата си. За нещастие, докато изминавах пътя към Луиз тази сутрин, не видях и следа от нея. Жълтата рокля, която бях облякла (тъй като ми напомняше за жълти есенни листа), отразяваше упоритото лятно слънце и аз ускорих крачка, за да избягам от лъчите му.
	Влязох в салона с въздишка и мрежата изсвистя зад мен. Камбанката на Луиз издрънча над главата ми. Хладният въздух, който ме посрещна, беше като спасение и аз затворих очи и вдигнах влажните си руси къдрици от врата, за да може вентилаторът до вратата да облъхва кожата ми.
	— Добро утро, слънце — извика весело Луиз.
	— Добро утро, Луиз — въздъхнах отново, все още със затворени очи и сведена благодарно глава към вентилатора.
	— Когато приключиш с молитвата, можеш да поздравиш Нети и Самюъл.
	Вдигнах рязко глава и отворих очи при споменаването на Самюъл. Нети седеше на розовия въртящ се стол на Луиз и търпеливо четеше списание с Джулия Робъртс на корицата, а Луиз навиваше косата й с малки розови ролки.
	— Добро утро, Нети — казах аз ведро, а очите ми се стрелнаха към Самюъл, който се облягаше на стената до въртящите се врати на смесения магазин.
	— Добро утро, Самюъл — добавих, като пак се опитах да звуча ведро.
	Вместо това гласът ми потрепери леко и Луиз ме погледна с интерес.
	Самюъл сведе леко глава, а Нети заговори, без да вдига очи от лъскавите страници:
	— Самюъл иска да се подстриже, Джоузи, ако нямаш друг клиент за този час.
	— Няма — отвърна без колебание Луиз и двете ме погледнаха с очакване.
	— Разбира се, Самюъл — заекнах аз. — Насам.
	Тръгнах бързо към работното си място и сложих черната престилка върху роклята си, вързах я бързо и се опитах да овладея нервната жега, която се събра в стомаха ми. Не можех да разбера защо съм толкова изнервена, когато той е наблизо. Не го бях виждала от кроса предишната сутрин. Част от мен отчаяно искаше да го избягва, а друга част беше много щастлива да го види отново.
	Обърнах се, очаквах да е зад мен, и срещнах погледа му в другия край на стаята, където все още се облягаше на стената и ме гледаше с неразгадаемо изражение. Отблъсна се плавно и леко и тръгна към мен. Отново усетих пеперудите да танцуват в корема ми и ми се прииска да бях пропуснала закуската.
	Той се настани на розовия стол и аз го спуснах надолу, за да мога да приближа главата му към мивката. Започнах работа, без да поглеждам лицето му. Проверих температурата на водата и плъзнах кърпа под врата му, за да не се измокри ризата му, когато седне. Концентрирах се върху гъстата му черна коса и измамната й копринена мекота в ръцете ми. Водата беше топла между пръстите ми и аз втрих шампоана в скалпа му. Има нещо много грижовно в това да миеш косата на някого и грижовният човек в мен обикновено се наслаждаваше на тази простичка услуга. Извличах удоволствие от доволните въздишки, които винаги я придружаваха. Повечето хора затваряха очи и се отпускаха под внимателните ми ръце.
	Самюъл беше с отворени очи, вперени право в лицето ми. Отчаяно се опитвах да не срещам погледа му. Те правеха докосването на главата му невероятно интимно и аз копнеех да затворя очи, за да облекча напрежението, което погледът му създаваше между нас. Опитах да се разсея с мисли за Кейси. Никога не бях целувала Кейси с отворени очи… дори не бях помисляла за това. Винаги затварях очи и се наслаждавах на усещането на устните му. Питах се дали Самюъл би ме целунал, докато ме гледа в очите, и се ужасих от посоката на мислите си. Не исках той да ме целува! Той беше вбесяващ, дразнещ и изтощителен и исках да се махне!
	Изплакнах трескаво косата му и спрях водата с рязко движение. Вдигнах го разгневена и го нагласих в седнало положение, като бързо търках косата му с кърпа.
	— Изглеждаш ядосана — каза той спокойно.
	Исках да го зашлевя. _Бях_ ядосана. Нелепо и отчаяно ядосана. Защо трябваше да се връща? Не исках да се справям със стари чувства, които носеха нова болка. Не можех повече да обичам хора, които просто ще изчезнат. Срещнах ядосано очите му в огледалото и видях в дълбините им смирено състрадание. Гневът се свлече от мен като мръсна копринена рокля. Ръцете ми застинаха, а очите ми се взираха в очите на стария ми приятел.
	— Съжалявам, Самюъл. Откакто се върна, се държа много лошо — признах шепнешком. — Като че ли не мога да намеря равновесие и не знам защо. — Замълчах, опитвах се да овладея развилнелите се чувства. — Ще ми простиш ли?
	Той ме гледа за миг, преди да отговори, такъв си беше.
	— Лейди Джоузефин, няма какво да ви прощавам.
	Засмях се леко при спомена за детското ми желание.
	— Благодаря ви, сър Самюъл.
	Направих дълбок реверанс с ножица в ръка и довърших подстрижката в мълчание. Когато приключих, той ми даде голям бакшиш, предложи ръка на баба си и си тръгна, без да каже нищо.

	* * *

	Връщах се изморено у дома от църквата вечерта, след уроците по пиано с няколко лишени от желание да учат, упорити деца. Няма удоволствие в преподаването на неохотни ученици. Мислех за тихата къща, която ме очакваше. Татко беше втора смяна още една седмица и щях да прекарам вечерта сама. Изпитвах странна меланхолия при тази мисъл и се ободрих, като си спомних за остатъците от шоколадовата торта от моето парти в неделя. Имах чувството, че съм станала на петдесет.
	Когато наближих къщата, видях Самюъл да седи на верандата под сенника. Люлееше се бавно на голямата дървена люлка, която татко бе направил за мама преди много години. Потиснах издайническото подскачане на предателското си сърце, когато приближих до него. Нямах сили за Самюъл точно сега. Изтощението се спусна над душата ми и дори си помислих дали да не му кажа, че съм болна. Но все пак му се бях извинила днес и не исках да изглеждам враждебна. Седнах до него на люлката и го поздравих с изморена усмивка.
	— Защо подстригваш коси, Джоузи? — попита той без предисловия.
	— Защо не? — попитах и веднага се изчервих.
	Не можеше ли просто да поздрави като нормален човек?
	— Когато днес закарах баба във фризьорския салон, нямах никаква представа, че ще бъдеш там. Представи си изненадата ми, когато влезе. И когато баба ти каза, че искам да се подстрижа, сякаш работиш там. Бях напълно стъписан. Ти влезе и си сложи престилката и аз почти си помислих, че вие трите се майтапите за моя сметка. После ме погледна и видях, че не се шегуваш.
	— Толкова ли е невероятно?
	Събух сандалите си и изпънах напред крака, пръстите ми с розови нокти се свиха с облекчение.
	— Да — отсече той безцеремонно.
	— Защо?
	Едва не се засмях от изумление, когато видях напрежението в погледа му и мрачно стиснатите устни.
	— Винаги ли си искала да работиш в този салон?
	Бях наранена от подигравката, която чух в гласа му, и не отговорих. Той поклати глава и въздъхна с раздразнение.
	— Помниш ли „Павана за една покойна инфанта“ на Равел?
	Засмях се смаяна.
	— Не мога да те разбера, Самюъл! — извиках. — В един момент се подиграваш на работата ми, а после ме питаш за класическа музика!
	— Помниш ли го? — настоя той.
	— Да! Но съм малко изненадана, че ти го помниш! — Сега бе мой ред да се подигравам и усетих, че се държа като дете. — Беше ми любим — добавих с помирителен тон.
	Той ме гледа цяла минута.
	— Ела тук.
	Хвана здраво ръката ми и ме изправи. После тръгна през тревата, като ме дърпаше след себе си.
	— Самюъл! Обувките ми! — извиках, докато се опитвах да го следвам.
	Когато наближихме чакъла, той ме взе на ръце и тръгна по острите камъни, без дори да забави крачка. Аз изпищях и се хванах за врата му. Пикапът му беше паркиран пред дома на баба му и дядо му от другата страна на улицата, на половин пресечка надолу. Чувствах се нелепо да ме носи така по пътя. Отвори вратата на черния си шевролет, плъзна ме безцеремонно вътре и затръшна вратата.
	Качи се, даде на заден, чакълът хвърчеше около нас и потегли с рев по улицата към планината, която стърчеше в небето на около километър и половина от града.
	Аз го гледах изумена.
	— Може ли да попитам къде отиваме без обувките ми?
	За първи път очите му не бяха залепени за лицето ми, гледаше право напред, когато започна да се изкачва в красивия малък каньон с непривлекателното име Чикън Крик.
	Не ми отговори. Караше, докато не стигна до малка отбивка, която гледаше към града. Тийнейджърите от долината редовно я използваха като място за срещи. Скалата беше висока и градът лежеше точно под нас, обграден от шарения юрган на нивите и озарен от мекия блясък на приближаващия залез, който се процеждаше от планините на запад. Големите пръскачки се точеха на дълги ивици по златнозелените полета, водата от тях създаваше малки дъги на залязващото слънце. Самюъл спря точно пред тази спираща дъха гледка и в кабината се разля тишина. Той поседя малко така, взирайки се в разкоша пред нас. Посегна и натисна няколко пъти бутона на конзолата. Разпознах „Павана за една покойна инфанта“ веднага. Трябваше да се досетя. Музиката се изливаше от колоните, пристъпваше на пръсти по ръцете и краката ми и караше кожата ми да настръхва. Толкова красива, толкова меланхолична, толкова… натрапчива. Свих ръце над корема си и се прегърнах здраво. Бях благодарна, когато Самюъл заговори:
	— Мисля, че ти казах, че моят дядо навахо е бил морски пехотинец през Втората световна война. Бил е кодировчик. Излъгал е за възрастта си, когато вербовчикът дошъл в резервата. Бил чул за специалната експериментална програма да използват езика на навахо, за да създадат код, който не може да бъде разбит от японците и немците. Бил само на шестнайсет, когато се е записал, но говорел относително добре английски, затова го взели. Кодировчиците навахо наистина създали кода, в който се използват думи от навахо, за да се описват военни операции — като думата за бомби била _айеезии_, което означава „яйца“. А думата им за САЩ е била _не-хе-мах_, което означава „наша майка“. Освен това създали кодова азбука с английските букви, като мислели за английската дума, която започвала с тази буква, но вместо това използвали думата на навахо със същото значение. Например „мравка“* била думата за буквата „а“. Думата на навахо е _уолачии_. Затова _уолачии_ означавало „а“ в кода. Думата за „б“ била _шаш_, което означава „мечка“** на английски. Езикът на навахите е така уникален, че звучал напълно неразбираемо за разбиваните на кодове.
	[* На английски „ant“. — Б.пр]
	[** На английски „bear“. — Б.пр.]
	— Не знаех това! — казах изумена.
	Никога не бях чувала.
	— Кодировчиците навахо били помолени да запазят кода в тайна, в случай че се наложи да го използват за бъдещи войни, затова след войната американците не знаели за тяхната роля в битките в Тихия океан.
	— Това е изумително! Твоят език е помогнал за спасяването на страната ни! Каква невероятна чест!
	Бях забравила за болката от музиката, вече звучеше „Мечтание“ на Шуман.
	Устните му се извиха леко, докато ме гледаше и слушаше възторжената ми реакция.
	— Да, било е чест. Не мислех така, когато бях гневен младеж от смесена раса. Мислех, че _билагаана_, белият човек, просто е използвал дядо ми и другите като него. Използвал ги е и после ги е захвърлил, когато вече не са му трябвали. Далече от очите, далече от сърцето. Попитах дядо защо е толкова горд със службата си. Той ми каза, че това е страната на предците му. Неговите предци са живели тук много преди белите хора, така че тази страна е и наша и трябва да я защитаваме. Освен това ми каза, че е намерил много приятели сред белите пехотинци. Той имал _билагаана_ охранител, назначен да се грижи за него и да го опази жив, защото било много важно да не го убият или пленят. Без тези кодировчици нямало да има безопасен начин за комуникация и врагът много искал да се докопа до тях и да ги измъчва, за да научи кода. Той каза, че този _билагаана_ пехотинец му спасявал живота много пъти, като рискувал своя. Ето защо съм кръстен Самюъл. На Самюъл Франсис Съториъс, морски пехотинец от Бронкс, за когото дядо не можеше да говори, без да заплаче.
	Отново замълчахме — бях трогната от историята и унесена от музиката.
	— Значи… второто ти име е Франсис? — усмихнах се и го побутнах закачливо.
	— Да, Джоузи _Джо_ Дженсън, такова е.
	— Оооо! — изстенах театрално. — Ще омайваш момиче от малък град, което копнее за класическо име?
	Самюъл се усмихна леко, но гласът му беше сериозен, когато заговори:
	— Ти никога не си била момиче от малък град, Джоузи. — Поклати глава, за да подчертае думите си. — Винаги си притежавала светлина, която те кара да изглеждаш като кралска особа… такъв невероятен ум, такава красота и скромност. Ти направо ми секваше дъха, отново и отново, ден след ден, в онзи смрадлив стар автобус.
	Буцата в гърлото не ми позволяваше да говоря и аз примигнах, за да прогоня сълзите. Той продължи:
	— Онзи ден в бурята, когато осъзна, че съм аз, големите ти сини очи светнаха и аз исках да те хвана, да те завъртя и да се смея. Нямах търпение да говоря с теб, да те слушам, да видя какво четеш и най-сетне отново да те чуя да свириш. — Той замълча, взираше се в очите ми. — Но ти беше толкова тъжна… и аз усетих как самотата се излива от теб, когато ме прегърна. Самотата ти бе влажна като дъжда и разбрах, че някак си се променила. Беше различна. Ядосах ти се, когато чух каква глупава музика слушаш, докато тичаш. Ядосах се, че сега страниш от нещата, които преди те караха да сияеш. А днес! Днес видях, че работиш в онзи малък салон, подстригваш хората и пренебрегваш дарбата си! Ти си се скрила в този малък град… инфанта, която се прави на просякиня, и аз просто не мога да проумея това.
	Лицето ми се изчерви, чувствах се като зашлевена.
	— За това ли е всичко, Самюъл? „Павана за една покойна инфанта“? Защото аз съм мъртвата инфанта? И вече не съм достойна за теб? А къде би искал да отида, Самюъл? Какво искаш да правя? — изкрещях наранена и смаяна. — Обичах музиката и книгите отчасти защото исках да избягам, да напусна този град заради по-големи и по-хубави неща. Но не мога да позволя на музиката да ме отведе от всичко, което обичам, от всичко, което ми остана!
	— И какво се промени, Джоузи?!! — извика той, развълнуван като мен. — Просто изключи музиката? Преди казваше, че Бетовен те кара да се чувстваш жива, че кара тайнствата на Бог да изглеждат постижими. Каза, че усещаш майка си, когато слушаш тази музика. Сякаш знаеш, че тя е някъде там, жива. Това промени ли се? _Вече_ не искаш ли да усещаш майка си?
	— Когато слушам красива музика сега, не усещам _само_ майка си, усещам и други неща — изстенах аз и притиснах ръце към пламналите си бузи.
	— Не разбирам! — Самюъл дръпна ръцете ми от лицето, вдигна брадичката ми и ме принуди да го погледна в очите. — Защо това е толкова лошо?
	— Защото музиката ме кара да чувствам прекалено много! Кара ме да копнея за неща, които никога няма да имам! Не разбираш ли? Музиката не ми позволява да забравя.
	Той пусна брадичката ми и на лицето му се изписа разбиране.
	— Какви неща? Кажи ми какви неща не можеш да имаш.
	Не исках да споделям нищо повече. Чувствах се притисната в ъгъла. Това не му влизаше в работата. Внезапно изпитах голяма умора и затворих очи, без да му отговоря.
	Той пак вдигна брадичката ми и изчака отново да го погледна в очите.
	— И какво, ти вече навърши двайсет и три, нали? Ами училището? Помня, че имаше големи планове да обиколиш света, да свириш на пиано.
	Извърнах глава и се освободих от ръката му. Той беше толкова… вбесяващ! Бях забравила тази му страна. Опитах се да отговоря небрежно.
	— Ами щях. Имах пълна музикална стипендия за университета „Бригам Янг“.
	Бях спечелила стипендия за надарени ученици, която се даваше само на един абитуриент в щата Юта всяка година. Помня тръпката от победата, видях се как правя кариера като пианистка, как композирам музика в свободното си време. Мечтата сега бе избледняла и погребана под пластовете отговорности.
	— И? — настоя той.
	— И Кейси умря, а после татко получи инсулт — започнах да изброявам, гласът ми се надигаше от раздразнение, бях ядосана, че съм принудена да се оправдавам. — После Соня бе диагностицирана с алцхаймер и аз трябваше да съм тук! Ясно ли е? — Вдигнах подразнена ръце. — Имаха нужда от мен тук, затова останах.
	— Виждал съм те със семейството ти, Джоузи. Ти като че ли се грижиш за всички. Определено си добра в това „да се нуждаят от теб“.
	— Какво искаш да кажеш? — Вече бях ядосана. _Как смее?!_ — Татко получи тежък инсулт седмица преди да тръгна за университета. Реших да отложа стипендията за известно време, за да се грижа за него. Той не можеше да работи и все някой трябваше да го прави. Сторих каквото трябваше. Татко започна да се подобрява, но медицинските сметки се трупаха, а той още не можеше да работи на пълен ден, затова реших да изчакам още малко. После Соня се разболя от алцхаймер, Док Грималди почина скоро след като тя постъпи в дом и аз не можех просто да я изоставя. На никой друг не му пукаше, Самюъл. А тогава вече стипендията бе в миналото! — бърборех и се насилвах да спра.
	Дишах накъсано, гърлото ми беше свито от прилива на емоцията. Самюъл само се взираше през прозореца и ме слушаше, така приличаше на момчето, с което някога се бях сприятелила.
	Нямаше какво повече да се каже. Самюъл изглеждаше смутен, а аз бях изтощена. След миг той запали двигателя и тръгнахме обратно, като завихме рязко на пътя и обърнахме гръб на разкоша на вечерния здрач.
	Когато спряхме на чакъла пред нас, той слезе и дойде до моята врата. Бях я отворила и тъкмо стъпвах боса на камъните, свила пръсти, за да защитя чувствителната извивка на стъпалата си от острия чакъл. Той внимателно ме взе отново на ръце и ме понесе като нещо скъпоценно. Стигна без усилие до тревата и ме остави внимателно. Големите му ръце се вдигнаха и обгърнаха лицето ми, палците му докоснаха скулите в мимолетна ласка. Потреперих. Той се взира няколко секунди в мен.
	Гласът му беше съвсем тих, когато заговори:
	— Не е твърде късно, Джоузи.
	После отдръпна ръце и си тръгна. Аз останах боса на тревата, потънала в мисли за онова, което можеше да бъде, докато небето се обливаше в мрак и се осейваше със звезди.


>	16.
>	Модулация

	Тара нахлу в салона като ураган един следобед — розова коса, червени устни, ослепителна усмивка, прегръщаше всички и пищеше, сякаш бе отсъствала цял век, а не три месеца. Появяваше се от време на време, правеше прическа на майка си и изчезваше като вихър. Сега седна на моя стол и започна да ми разказва най-подробно какво й се е случило, откакто ме е видяла за последно. Внезапно присви очи към мен и нацупи алените си устни.
	— Косата ти ми харесва — каза тя с такава изненада, че се разсмях. — Не! Наистина! — настоя. — Пуснала си я по-дълга и къдриците са толкова меки и свободни.
	Бях накарала Луиз да ми подстриже косата късо като на момче, когато започнах работа в салона й. Изтърпях толкова тормоз и закачки, след като цяла година преживявах експериментите на Тара, че просто казах на Луиз да я „отреже“. Тя през цялото време цъкаше с език. И не спираше да ме пита: „Какво си мислеше, момиче, като позволи на Тара да ти окепази косата?“.
	Докоснах смутено косата си, която вече се спускаше под раменете ми.
	— Ами просто е по-дълга. Не съм я оформяла по специален начин.
	— Да не се виждаш с някого? — попита тя и се засмя, сякаш е казала невероятно забавна шега. — Че с кого ще се виждаш? Всички са или на шестнайсет, или женени, или отдавна мъртви!
	Луиз се обади от работното си място, където подстригваше Пени Уоруд:
	— О, не знам за това. Преди няколко дни Нети Йейтс дойде с внука си. Сега е голям хубавец!
	— Внукът на Нети? Говориш за сина на Табрина? Този мъж е адски грозен! Ставаш отчайваща на стари години, мамо!
	— Не синът на Табрина! Права си, онова момче е голям грозник! Не, говоря за сина на Майкъл! — каза тя победоносно.
	— Кой е Майкъл? — попита Тара напълно объркана.
	— По-големият брат на Табрина.
	— Дори не знаех, че Табрина има голям брат!
	— Ами, да. Той умря, когато ти беше още бебе, и сигурно затова не си чувала за него. Майкъл Йейтс беше висок хубавец! — въздъхна Луиз. — Беше по-религиозен от останалите в семейството и отиде на двугодишна мисия от църквата, макар че никой друг от близките му не беше ходил. Той беше доста мълчалив човек, но пък какъв хубавец, боже! Бедната му сестра Табрина е получила само остатъците, Бог да я благослови, а децата й са дори по-грозни от нея!
	— Мамо! Концентрирай се! — засмя се Тара. — Кажи за този Майкъл. Значи, имал син?
	— Да. Живееше тук с баба си и дядо си известно време, докато беше в гимназията. Половин навахо е или нещо такова. Не мога да повярвам, че не го помниш. Как му беше името, Джоузи?
	— Самюъл.
	Обърнах се и се престорих, че подреждам тоалетката си, за да не погледна Тара. Страхувах се, че ще издам нещо, което още не бях готова да обсъждам.
	— Самюъл… — Тя сгърчи лице, в опит да си спомни. — О, да! Ей, Джоузи, това не беше ли хлапето, с което седя цяла година в автобуса в седми клас? — Тя потрепери драматично. — Бях сигурна, че ще убие баба си и дядо си в съня им!
	— Тара! — обърнах се и я изгледах лошо. — Защо говориш така?
	— Какво? — възрази тя. — Той беше много страховит! Никога не каза и две думи на никого и винаги беше намръщен. Имаше дълга коса и мога да се закълна, че на крака си закачваше томахавка. Не знам ти как издържаше. Аз щях да се напикая от страх, ако господин Уокър ме беше сложил до него в автобуса.
	— Аз го харесвах — отвърнах простичко. — Всъщност станахме приятели. Той беше мълчалив и малко напрегнат, но и мен ме мислеха за такава — погледнах многозначително Тара.
	— Не започна ли той да ръкопляска в църквата онзи път? — обади се и Пени Уоруд.
	Луиз се обърна и ме посочи с гребена си, като го размахваше диво и подскачаше, сякаш имаше мравки в гащите.
	— Той _беше_! Той стана и започна да ръкопляска, след като ти изсвири солото си! По онова време просто си помислих, че може би се опитва да изложи баба си и дядо си, да се направи на интересен, нали се сещаш? Не осъзнавах, че вие двамата се познавате! Охо! Ама как го направи само! Още помня изражението ти. Джоузи Джо! Сякаш бе готова да се възнесеш в рая.
	— Значи… този Самюъл… защо се е върнал в града? — прекъсна Тара монолога на майка си.
	— Ами Нети ми каза, че е дошъл да им помогне да вкарат нещата в ред — отвърна Луиз. — Те си нямат друг, нали знаеш, и вече остаряха. Табрина и съпругът й не им помагат. А и двамата заедно нямат акъл и за пет пари.
	— Луиз! — скастрих я аз.
	— Добре де, Джоузи. Това беше малко грубо. — И тя продължи: — Табрина и съпругът й почти нямат акъл за пет пари. — Усмихна ми се над дясното си рамо, преди да добави: — Както и да е, този Самюъл… е голям хубавец сега, Тара, каквото и да си мислила в седми клас. Върнал се е да уреди някакви юридически въпроси, да им помогне да продадат овцете, да продаде малко земя и такива работи. Дон вече не е добре и е време да спре да работи толкова усилено.
	— Казваш, че е дошъл да уреди юридически въпроси. Да не е станал адвокат? — попита Тара с интерес.
	За нея адвокатите означаваха пари, а парите бяха най-важната характеристика на един бъдещ съпруг.
	— Не, морски пехотинец е — обадих се аз.
	— Да, морски пехотинец е, но Нети каза, че от армията му помогнали да плати за колежа, после той изкарал офицерски курсове, а сега ще учи право. В момента е в нещо като отпуск.
	Аз направо ахнах. Самюъл ще става адвокат? Коленете ми омекнаха и имах чувството, че ще заплача. Внезапно бях така силно, еуфорично горда с него. Явно не бях прочела достатъчно писма, а и досега не ми беше споменал за това. Пък и кога да го направи? При всеки наш разговор си разменяхме емоционални гранати. Засрамих се, че не го бях попитала нещо за него.
	— Земята до Джоузи! — Тара размахваше ръце пред лицето ми. — Изглеждаш, сякаш ще заплачеш, добре ли си?
	Аз прогоних въпросите, усмихнах се широко и ми се прииска този ден да свърши. Имах нужда да намеря Самюъл, без значение дали си мисли, че инфантата е мъртва.

	* * *

	Самюъл не си беше у дома, когато почуках на мрежата на Нети Йейтс по-късно тази вечер. Бях изпекла бисквити като повод да се отбия. Освен това бях напълнила една кошница със зеленчуци от моята градина. Нети бе спряла да обработва градината си през последните години, оплакваше се, че вече била „твърде крехка, за да копае“. Беше си истинска ирония, че бе споделяла с мен и семейството ми зеленчуците от градината си толкова години и ми бе показала как да се грижа за своята, а сега аз можех да отделя от реколтата си, за да й се отблагодаря.
	Нети плетеше на една кука и ме покани да седна и да си поговорим малко.
	— Самюъл и Дон отидоха да доведат кравите от планината рано тази сутрин. Не исках Дон да ходи; притеснявам се, че ще е на седлото цял ден, но той не ми даде и да издумам. Аз и не настоявах много. Той прибира кравите от връх Небо всяка есен, откакто се е научил да си връзва обувките, и това вероятно ще му е за последно. Продаваме кравите и овцете. Дон е облекчен, но му е трудно. Самюъл дойде да помогне, да свали малко бреме от плещите му. Когато дойде да живее при нас преди години, не знаех какво да мисля. Той беше толкова мълчалив и отначало изглеждаше много гневен. Но после постепенно започна да се променя… не знам точно защо, но съм благодарна. Порасна, стана много свестен мъж и истинска благословия за нас сега, когато се нуждаем от него. Казва, че ще остане, докато всичко бъде уредено.
	Никак не ме биваше в такива разговори и не знаех какво точно да кажа. Бях решила просто да се отбия и да попитам за информация.
	— А те кога ще се върнат? — поинтересувах се небрежно.
	— О, сигурно всеки момент. — Тя ме погледна с любопитство.
	Промених бързо темата и я попитах дали мога да й помогна с нещо, преди да си тръгна. Тя започна да усуква, не искала да ме безпокои, но накрая призна, че има нужда от помощ за цветните лехи в предния двор. Не след дълго вече бях на колене, заровила ръце в пръстта. Всъщност обичах да плевя. Наречете ме откачена, но има нещо безкрайно терапевтично в изтръгването на гадните плевели от хладната кафява почва. Вече бях оплевила лехата от едната страна на алеята и започвах другата, когато чух хрущенето на гуми по чакъла. Бях се надявала да се държа спокойно и овладяно, когато видя Самюъл отново. Вместо това бях на колене, вирнала задник, и скубех глухарчетата, избуяли сред невените.
	— О, здравей, госпожице Джоузи!
	Дон Йейтс слезе сковано от пикапа и тръгна към мен с леко изкривените си крака. Някога беше висок, а сега се бе прегърбил и смалил. В младостта си беше яздил на родео и няколко пъти го бяха сглобявали отново. Нети ми е казвала, че си е чупил всяка кост на ръцете, докато кариерата му не приключила. Пръстите му бяха като наденички, а дланите дебели и груби. В комбинация с мускулестите предмишници, приличаше малко на Попай. Огромни ръце, никакъв задник и криви крака.
	— Здравейте, господин Йейтс. — Отметнах косата от лицето си и избърсах ръце в полите на вече мръсната розова рокля. — Как мина прибирането на добитъка?
	Самюъл беше зад него и без да каже дума, коленичи до мен и започна да плеви.
	— Ами продължително беше, госпожице Джоузи! Ще вляза и ще помоля жената да ми направи едно кафе. Иначе може да се строполя тук. Твърде стар съм вече за това. Искате ли малко лимонада или нещо друго?
	— Не и за мен, благодаря.
	Погледнах въпросително Самюъл.
	— Влизай, дядо. Аз ще помогна на Джоузи да довърши.
	Мрежата на вратата се затръшна след Дон Йейтс и ние със Самюъл продължихме да работим в мълчание. Реших, че ще ми е по-лесно да говоря, докато ръцете ми са заети, затова поех дълбоко дъх и започнах:
	— Гордея се с теб, Самюъл!
	Дърпах плевелите по-бързо, ръцете ми следваха темпото на галопиращия пулс.
	Той ме погледна изненадан. Срещнах черния му поглед и бързо сведох очи, за да се уверя, че няма да започна да изкоренявам невените в трескавото си усърдие.
	— Днес в салона говореха за теб — усмихнах се смутено. — Е, те винаги говорят, но днес казаха нещо много интересно.
	Самюъл беше спрял да плеви, наклонил глава настрани, гледаше ме мълчаливо.
	Погледнах пак надолу и трескаво затърсих плевел наблизо.
	— Чух, че ще учиш право. — Замълчах. Гордостта, която изпитвах заради него, отново изпълваше сърцето ми. Вдигнах очи и преглътнах, за да овладея емоциите си. — Не мога да ти опиша как… се почувствах, когато научих за това. Просто исках да крещя от радост… и… да скачам. Толкова съм… толкова съм горда с постигнатото от теб.
	Гледах го, той като че ли обмисляше думите ми.
	— Благодаря ти, Джоузи. Нямаш представа какво означава това за мен.
	Вгледа се в мен, после продължи да плеви, докато и последният упорит натрапник не беше отстранен от цветните лехи.
	— И, Самюъл… благодаря ти за писмата… още не съм успяла да ги прочета всичките, но ще го направя. — Опитвах се да бъда откровена, без да става твърде лично, но се отказах, защото осъзнах, че не мога. — Почти ме карат да се чувствам, сякаш съм била с теб. Най-вече ме накараха да осъзная, че може би не съм била сама през всички онези нощи, когато плаках за теб и ми липсваше.
	Гласът ми секна, но аз се овладях. Понечих да се изправя, но ръката му се стрелна и се сви около голата ми ръка, точно над лакътя, задържа ме.
	— Съжалявам, Джоузи — каза той тихо и дрезгаво. — Толкова съжалявам за онова, което ти казах онази вечер. Накарах те да се почувстваш, сякаш съм разочарован от теб. Няма нищо нередно в това, което си, и това, което правиш. — Прокара леко пръсти по лицето ми. — Просто не искам да гледам как страдаш. Разбрах всичко погрешно. Ще ми позволиш ли да ти се реванширам? Ще ми позволиш ли да направя нещо за теб? — попита той почти умолително.
	Исках да затворя очи и да притисна лице в дланта му. Докосването му беше леко като перце, но очите му се взираха настойчиво в моите. Кимнах в съгласие, осъзнавайки, че дори не ми пука за какво става дума, стига да съм в неговата компания още малко. Той се надигна и посегна да ме изправи.
	— Цял ден се потя на коня, трябва да се изкъпя. Ще дойда у вас след половин час, става ли?
	Кимнах отново и се обърнах да си вървя.
	— Джоузи? — спря ме гласът му. — Баща ти у вас ли е?
	Сърцето ми подскочи леко при интимността на този въпрос.
	Поклатих глава и успях да открия гласа си. Излезе лесно и плавно, за което бях благодарна.
	— Той и днес е вечерна смяна.
	— Ще дойда.
	Обърна се и влезе в къщата. Опитвах се да не тичам, но накрая хукнах по средата на улицата като дете.

	* * *

	Чаках Самюъл на люлката на верандата, когато той се зададе по улицата след половин час. Бях си взела вана и отмила пръстта от ръцете и краката си. Бях сменила розовата лятна рокля с пола и синя прилепнала тениска, която знаех, че подчертава цвета на очите ми. Полата беше бяла, с бродерия, удобна и красива. Не си сложих обувки. Прасците и стъпалата ми бяха потъмнели от слънчевите летни дни и липсата на обувки правеше предпочитанието ми към поли не толкова официално. Рядко обувах панталони и носех само шорти, когато тичах. Харесвах усещането от красивите женствени дрехи и беше спряло да ми пука дали съм старомодна. Нямах време да си измия косата, затова я вдигнах, сложих си грим и малко лавандула на китките. Чувствах се глупаво да го чакам така, но все пак го чаках.
	Той беше с чисти джинси и мека карирана риза с навити до лактите ръкави, които разкриваха силните му предмишници. Беше с мокасини, а късата му черна коса бе сресана назад над гладкото чело и изпъкналите скули. Носеше голям буркан и още по-голямо дървено ведро. Спря точно пред мен и очите му се плъзнаха одобрително по босите ми крака и вдигнатата коса.
	— Трябва ни музика — каза тихо.
	По замислените му очи виждах, че не е бил сигурен как ще реагирам на молбата му.
	— Добре — отвърнах спокойно.
	— Дебюси.
	— Нека бъде Дебюси.
	— Аз отивам отзад.
	Той се обърна и заобиколи зад къщата, без да изчака да разбере какво ще направя. Беше се променил в много отношения, но още бе малко властен. Това ми харесваше. Влязох вътре и намерих Дебюси.
	Той седеше в задния двор, на дългата пейка точно под кухненските прозорци, когато отворих мрежата и сложих плейъра на перваза над него. Светлината от кухнята се изливаше в бързо притъмняващата вечер по широките му рамене и сведената глава. Той режеше нещо с остър нож, белеше кората и разкриваше бял влакнест корен, който изглеждаше гладък и мек. Наведе се напред и извади голяма сребриста купа от голямото дървено ведро, което бе донесъл. Сложи белия корен в купата, взе огромния буркан, който носеше, и изля гореща вода върху корена. После започна да го търка като сапун и веднага се оформиха малки мехурчета. Той продължи да търка и сребърната купа се напълни с гъста бяла пяна. Остави купата, взе една кърпа за ръце и дебела бяла кърпа за баня от дървеното ведро. Стана от пейката, сложи кърпата за ръце на рамото си и постла дебелата на пейката. После се обърна към мен и потупа пейката.
	— Легни.
	Бях го гледала с интерес, чудех се какво прави. Мислех си, че сигурно ще накисне краката ми, когато видях голямата купа с пяната. Бях любопитна, но не го разпитвах. Подредих полата си и легнах по гръб на пейката. Той посегна нагоре и пусна музиката, като превъртя мелодиите, докато не откри онази, която търсеше. Обърна дървеното ведро, сложи го близо до главата ми и седна на него като на столче. После издърпа кърпата под мен, за да ме плъзне към себе си, докато главата ми не увисна от ръба на пейката и се отпусна в скута му. Започна да сваля фибите от главата ми. Прокарваше силните си пръсти през къдриците ми, приглаждаше ги върху дланите си. Със закъснение установих, че музиката е „Момичето с ленените коси“ на Дебюси.
	— Колко подходящо — казах тихо, с усмивка в гласа.
	— Харесва ми — отвърна той. — Винаги мисля за теб, когато я слушам.
	— Често ли я слушаш? — попитах, леко без дъх.
	— Почти всеки ден от десет години — отвърна той равно.
	Сърцето ми изпърха и спря, дишането ми стана плитко.
	Той продължи спокойно, сякаш не бе признал нещо невероятно.
	— Ти ми изми косата. Сега аз ще измия твоята. Моята баба навахо ме научи. Тя прави сапун от корен на юка. От него става най-хубавият сапун. Юката в двора на баба Нети е посадена преди много години от татко. Тя не е характерна за този регион, но когато се върнал у дома след двете години в резервата, искал да донесе нещо със себе си оттам. Аз изкопах парче корен. Трябва да свалиш кората. После настъргваш бялата част… това е сапунът. Не бях сигурен, че ще се разпени, но стана.
	Като придържаше леко главата ми, той взе купата и я сложи в скута си, който сега бе покрит с кърпата за ръце. Сведе главата ми в сапунената вода и я задържа малко. С другата си ръка разнесе пяната по косата ми, топлината се процеди в скалпа ми, ръката му се плъзгаше напред-назад, прокарваше косата ми през дланта си, притискаше пръсти в основата на черепа ми и ги плъзгаше отново нагоре. Очите ми се затвориха и нервните ми окончания се напрегнаха. Свих колене нагоре, плъзнах стъпалата си по грубата пейка, пръстите на краката ми се свиха в отговор на сладката агония от докосването на ръцете му.
	Самюъл продължи, музиката на гласа му бе успокояваща като топлата вода:
	— Баба използва сапун от юка, за да пере овчата вълна след стригането всяка пролет. Казва, че върши по-добра работа от всичко останало. Твоята коса няма да мирише на лавандула или рози, когато приключа, но ще бъде чиста. Баба казва, че ще ти даде и сили.
	— Твоята мъдра баба. Мисля за нея всеки път, когато храня кокошките.
	— Защо?
	В гласа му се усещаше усмивка.
	— Ами ти веднъж ми каза, че всичките й овце си имали имена, а те били много! Аз също избрах имена за кокошките си, когато бях малка, след като мама почина. Така някак ми беше по-лесно да се грижа за тях. Нарекох ги с имена като Питър, Луси, Едмънд и Сюзан, на героите от „Хрониките на Нарния“. Но твоята баба е дала на овцете си имена като Рошава задница и Рибешко лице и това винаги ме разсмиваше.
	— Хм. Имената на навахо определено звучат по-поетично — засмя се Самюъл. — Жалко, мисля, че Рошавата задница и Рибешкото лице се споминаха, но тя има нова овца, на име Лице като задница, в чест и на двете.
	Смях се дълго и пръстите му се свиха в косата ми.
	— О, Джоузи. Този звук трябва да се бутилира и продава.
	Усмихна ми се, когато го погледнах изненадана.
	Той извърна очи и взе буркана, изля горещата вода върху косата ми и я натопи пак в купата с пяна, като започна процеса отново.
	— Единствено мама ми е мила косата — казах сънливо, плъзгането на пръстите му ме отпускаше и успокояваше. — Беше много отдавна. Приемах за даденост колко прекрасно е усещането.
	— Била си дете. Разбира се, че ще го приемаш за даденост — отвърна той тихо.
	— Знам защо мама ми миеше косата — казах със затворени очи, — но защо ти го правиш, Самюъл? Мила съм косите на много хора в салона. Никой от тях не е идвал да измие моята.
	— Мия ти косата по същата причина, поради която вероятно го е правила и майка ти.
	— Защото косата ми е мръсна и заплетена, след като съм играла в обора? — подразних го аз.
	— Защото е приятно да се грижа за теб.
	Гласът му бе едновременно нежен и искрен.
	Душата ми запя.
	— От доста време сама се грижа за себе си — отвърнах тихо, невероятно трогната от прекрасния му отговор.
	— Знам, и те бива в това. От доста време се грижиш и за всички останали.
	Той замълча и аз не продължих разговора. Отнемаше твърде много енергия, бях унесена от музиката, от магията на нощта, от силните му ръце.
	„Мечтание“ на Дебюси се лееше в мастиления мрак, светлината не достигаше до нас и лицата ни потъваха в сенките. Самюъл хвана мокрите ми кичури с ръка, уви ги на пръстите си, дръпна главата ми назад и аз извих шия, когато той изстиска водата от косата ми. Чух го как оставя купата и го усетих да става, все още поддържаше главата ми с ръка. Изля топла вода по кичурите, плакнеше ги отново и отново, ръцете му сресваха косата ми, докато водата не потече чиста.
	Отново усука кичурите и ги изстиска, после уви главата ми с хавлията, която държеше в скута си. Остави ме за миг и обкрачи пейката под свитите ми колене. Наведе се напред, хвана ръцете ми и ме вдигна към себе си, докато не седнах. Краката ми бяха от двете страни на пейката, а главата ми почиваше на гърдите му. Той взе кърпата за ръце и леко подсуши мокрите къдрици, като масажираше скалпа ми и попиваше водата от косата ми. Кърпата падна на земята, когато той вдигна лицето ми към себе си. Ръцете му пригладиха косата ми назад, над челото и скулите. Дъхът ми секна от очакването на целувка, но той отново прокара лявата си ръка през косата ми. Сведе глава и плъзна грубата си буза напред-назад по меката ми кожа, топлият му дъх докосна шията ми. Този жест бе така изпълнен с обич, така нежен, че очите ми останаха затворени под простичката ласка. Стаих дъх, когато прокара устни по челото ми, целуна затворените ми клепачи. Усетих го да се отдръпва и отворих очи. Гледаше ме в тъмното. Отчаяно исках да се наведе и да ме целуне по устните.
	Ръцете му обгърнаха лицето ми и той като че ли не дишаше цяла вечност. После дланите и пръстите му се плъзнаха по ръцете ми и стигнаха над китките. „Лунна светлина“ шептеше с бриза и леко се спускаше по кожата ми, като създаваше вълнички от желание там, където ме бяха докоснали ръцете му.
	— Помниш ли кога за първи път държах ръката ти?
	Гласът му беше станал по-плътен.
	Мислите ми бяха бавни и тежки, умът ми се бе размекнал от всичко това, но след миг отговорих:
	— Точно след като спорихме за Хийтклиф. Ти ми беше ядосан. Не ми проговори с дни — казах, като си спомних болката и объркването, докато чаках отново да ми бъде приятел. — Искаше ми се да не бях казвала нищо. Ти толкова много ме ядоса.
	Засмях се леко, защото си спомних колко упорито искаше Самюъл да докаже, че теориите ми са погрешни.
	— Ти беше на тринайсет! Едно тринайсетгодишно момиче, което беше красиво, мъдро, търпеливо… и вбесяващо! Все си мислех: „Откъде ги знае тези неща?!“. Ти цитира онези думи от Библията, сякаш си ги научила именно за да ми дадеш урок. После стана и слезе от автобуса! Бях толкова смаян, че си пропуснах спирката. Останах да седя, докато всички други слязоха. Накрая се наложи да вървя до дома от къщата на шофьора. Господин Уокър се изнерви и реши, че съм намислил нещо. Е, не мога да го виня, държах се доста странно.
	Погледнах към ръцете му, кожата на моите настръхваше под пръстите му.
	— Първо послание на апостол Павел до коринтяни, глава 13… Откъде го знаеше? — В гласа му още се усещаше изумление. — Колкото и умна да си, едно тринайсетгодишно момиче не цитира просто така Библията.
	Поклатих леко глава и се усмихнах.
	— Няколко седмици преди този спор седях в църквата с леля Луиз и братовчедите ми. Татко не идваше често на църква, но леля Луиз водеше семейството си всяка седмица. Тя все казваше, че има нужда от всяка помощ… а и аз обичах да ходя на църква.
	Самюъл изстена.
	— Естествено.
	— Тихо! — засмях се и продължих да се оправдавам. — В църквата беше тихо и спокойно, а музиката ме утешаваше. Там се чувствах обичана. Както и да е, онази неделя някой стана и прочете Тринайсета глава от Първо послание до коринтяни. Реших, че това е най-красивото нещо, което съм чувала. Страхувах се, че няма да мога да го намеря, защото ти си прав, не бях много запозната с Писанието. Казах на леля Луиз, че ми е лошо, и хукнах към дома, като си повтарях: „Първо послание до коринтяни, глава тринайсет, Първо послание до коринтяни, глава тринайсет“, през целия път, за да не го забравя. Когато се прибрах, извадих моя…
	— Голям зелен речник? — усмихна се Самюъл.
	— Моят голям зелен речник — повторих с усмивка. — Освен това извадих и Библията, която държахме на лавицата. Четох стиховете от четвърти до девети отново и отново, като проверявах всяка дума, дори тези, които знаех. Исках да ги разбера идеално. Тези стихове са като най-невероятната поезия! За мен бяха дори нещо повече от красиво съчетание на думи, защото бяха истината! Усещах тази истина, докато ги четях. Щом приключих, написах стиховете на моята Стена на думите и ги четях всяка вечер, преди да си легна. Доста бързо ги запомних.
	— Твоята Стена на думите? — Самюъл изви вежди.
	— Не знаеш за моята Стена на думите?! — прошепнах с престорен ужас. — Не мога да повярвам, че никога не съм ти казвала за моята Стена на думите! — Скочих от пейката и го дръпнах, той още стискаше ръцете ми. — Ела, ще ти покажа.
	Влязох вътре, следвана от Самюъл, и се качихме по малкото стълбище към стаята ми на тавана. Раменете на Самюъл изглеждаха огромни в тесния коридор. В края на стълбите спрях.
	— Чакай! Забравих правилата на татко! В стаята ми не може да влизат момчета. По дяволите! Сигурно ще трябва да снимам стената и да ти я покажа по-късно.
	Устните ми потрепнаха и отворих широко очи. Престорих се, че ще се върна обратно по стълбите.
	Самюъл протегна ръка и ме хвана през кръста.
	— Аз ще стоя на прага.
	Засмях се на флирта и влязох в малката стая, която беше моя, откакто станах достатъчно голяма, за да изкачвам стълбите. Самюъл ме последва и верен на думата си, се облегна на рамката на вратата. Огледа моя шедьовър.
	Погледнах стената си с нови очи, спомняйки си книгите, в които бях намерила всяка дума. Посочих мястото, където бях написала цитата от Първо послание на апостол Павел до коринтяни, 13 глава.
	— Ето го… написан, преди да спорим за истинската любов.
	Обърнах се и го погледнах.
	Той се отдръпна от вратата и тръгна към стената да прочете ситните букви. Прокара ръка по нея, както и аз бях правила много пъти, за да докосна думите.
	— Толкова много знание… и всичко е тук сега — каза той нежно, посегна и почука леко по челото ми.
	Отиде до прозореца и погледна навън, като сочеше надолу по улицата, където се виждаха светлините на къщата на баба му и дядо му.
	— Странно е да си те представя тринайсетгодишна, тук, в тази стая, четеш, докато аз съм само на няколко къщи оттук. — Поколеба се за миг, припомняйки си. — Онази година ме промени. Мислех през цялото време за теб, спорех с теб в главата си и те проклинах, когато не можех да прочета нищо без проклетия речник. — И двамата се засмяхме. След секунди той продължи: — Понякога ти се ядосвах, защото ме накара да се съмнявам в онова, което си мислех, че знам. Започнах да се съмнявам, че изобщо знам нещо. През половината време ми идваше да те разтърся, а през другата половина просто исках да съм с теб и това ме ядосваше още повече. Когато си тръгнах от Левън, се заклех да не се връщам, докато не съм в състояние и аз да те науча на това-онова или да ти докажа, че грешиш. Както дойде.
	Спомних си какво ми каза в нощта, когато ме накара да слушам „Павана за една покойна инфанта“. Тъга и съжаление се спуснаха по гърлото ми и свиха стомаха ми.
	— А сега си тук. И аз съм тук. Но не каквато ме помниш.
	Опитах да се засмея, но прозвуча повече като изхълцване.
	Той се извърна от прозореца, пъхнал палци в джобовете си, и бавно се приближи. Вгледа се напрегнато в мен. Аз се взирах в ръцете си и после прибрах косата зад ушите си. Тя беше вече почти изсъхнала и се къдреше около раменете ми. Потиснах нуждата да прокарам пръсти през нея и стоях неподвижна пред погледа му.
	— Да, права си. Не си същата. И аз не съм. Но ти вече не си на тринайсет, а аз не съм на осемнайсет. И това е адски добре.
	Тогава посегна към мен, хвана лицето ми с длани и ме привлече към себе си. Устните му съвсем леко докоснаха моите. После отново и отново. Дъхът му бе едва доловима ласка по чувствителната ми уста. Така и не засили натиска, не пристъпи по-близо. Дълбоко в душата си усещах някакъв тътен, трус и прокарах ръце по неговите, хванах го за китките, докато загрубелите му от работа длани обгръщаха лицето ми.
	— Ще се видим ли утре? — прошепна, като откъсна устни от моите.
	Исках да възкликна, че може да остане още, но обуздах развилнелите се чувства. Той като че ли знаеше какво прави, а аз нямах никаква представа.
	— Добре — въздъхнах и отстъпих от него, в опит да запазя достойнството си. — Ще те изпратя.
	Точно преди да слезем по стълбите, той се обърна и пак погледна стената ми.
	— Помня някои от тези думи. Те са наши думи — каза, поглеждайки ме с нежност.
	Слязохме по стълбите и излязохме през задната врата. Той взе голямото ведро, купата и кърпите, сложи вече празния буркан при тях. Музиката отдавна бе спряла. Заобиколихме къщата в мълчание. Не исках да си отива.
	— Лека нощ, Джоузи — каза той тихо.
	Не отговорих. Притесних се да не разкрия отчаяното си разочарование, че тази вечер свършва. Опитах да се усмихна, после се обърнах и тръгнах обратно към къщата. Чух гърлен стон зад себе си. Чух как ведрото и сребърната купа падат на земята с трясък. Когато се обърнах, Самюъл крачеше към мен и аз ахнах от яростното му изражение. Внезапно се озовах в прегръдката му, силата й ме вдигна от земята. След това устните му бяха върху моите, ръцете му се заровиха в косата ми. Устните му настояваха, ръцете стискаха главата ми здраво под напора на целувката. Моите също се вдигнаха към главата му, стиснаха косата му, привличаха го към мен, докато бях потънала в прегръдката му, която ме притискаше, докато го вдишвах победоносно. Целувката бе безкрайна и безкрайно кратка едновременно. Той се отдръпна неохотно и опря чело в моето, слетият ни дъх излизаше на резки тласъци. Самюъл отстъпи назад така внезапно, както ме бе прегърнал, но продължаваше да ме държи. После ме пусна, взирайки се в подутите ми устни.
	— Лека нощ, Джоузи!
	— Лека нощ, Самюъл! — прошепнах.
	Той отстъпи назад, черни очи вперени в сини, после се обърна и взе нещата, които бе хвърлил на земята. Бавно тръгна към дома си, като от време на време се обръщаше, за да види, че го гледам. После, когато вече не го виждах, чувах заглъхващите му стъпки.

	* * *

	Онази нощ се опитах да потъна в Шекспир, но накрая се втренчих в Стената на думите. Почеркът ми се бе променял през годините от едри, завъртени букви към четливите букви на опитна ръка. Разсеяно започнах да се изпитвам, като определях всяка дума, на която попадаха очите ми.
	Нервозен: _неспокоен, труден за овладяване_
	Блудкав: _безвкусен, безинтересен_
	Доцент: _преподавател, лектор_
	Присъщ:
	Очите ми спряха на тази дума, когато изникна спомен. Помнех деня, преди много години, когато открих значението й.
	Със Самюъл атакувахме няколко от сонетите на Шекспир за домашното му по английски. Аз четях на глас и стигнахме до думата _предстоящ_. Спрях, употребата й в сонета не съответстваше на значението, което аз знаех.
	— Нали разбираш… _предстоящ_, означава, че ще се случи… всеки миг — беше ми казал Самюъл.
	— Не мисля, че е това… Може да има печатна грешка. Я провери, да не би да е _присъщ_.
	Самюъл въздъхна и отвори речника, бързо прелисти страниците и намери думата. Прочете я наум, после ме погледна, като поклати смаян глава.
	— Права си. Друга дума е. Имаш набито око… или просто е заради елфските ти уши — каза той сухо.
	Напълно ужасена, аз вдигнах ръце към ушите си. Разсеяно бях прибрала косата си зад тях, докато четях, и притеснено я дръпнах отново надолу, за да ги скрия. Мразех ушите си. Не бяха големи и не стърчаха, но имаха леко заострени връхчета. И за да стане още по-зле, тези връхчета бяха извити леко така, че приличах на някое от джуджетата на Дядо Коледа. Когато бях малка, мама казваше, че приличам на дървесно духче. Братята ми, разбира се, твърдяха, че съм приличала по-скоро на трол, и оттогава все ги криех.
	Самюъл сигурно видя ужаса ми. Кръвта нахлу в бузите ми и лицето ми започна да пулсира в ритъм със сърцето. Стиснах здраво книгата в скута си и го попитах какво означава „присъщ“, за да го разсея от изчервената си физиономия.
	Той помълча малко, стиснал речника и свел очи. После посегна и внимателно прибра косата ми зад едното ухо. Застинах, чудех се дали не се подиграва с мен.
	Но когато заговори, в гласа му не се чуваше подигравка:
	— Харесвам ушите ти. С тях приличаш на мъдра малка фея. Те са част от _присъщата_ ти красота. — Думите му бяха искрени и аз усетих как любопитството ми нараства. Изражението ми сигурно е било въпросително, защото той бързо отговори: — Присъщ: част от природата и душата на човека. — Срещна сериозно погледа ми.
	След миг бавно вдигнах ръка и прибрах косата си и зад другото ухо. После продължих да чета и вече не казахме нищо по въпроса.
	Когато се прибрах у дома след училище, написах присъщ на моята стена и също я потърсих в речника. В допълнение към определението на Самюъл видях, че означава също и _съществуващ единствено в мислите_. Засмях се и реших, че ако красотата на ушите ми съществува единствено в мислите на Самюъл, това ме устройва.

	* * *

	Усмихната, докоснах думата, докато споменът ме сгряваше. Бях странно успокоена и внезапно много ми се доспа. Обърнах се към леглото, легнах и веднага потънах в дълбок сън без сънища.


>	17.
>	Рубата

	Самюъл ме чакаше пред къщата, когато излязох по изгрев на следващата сутрин, за да тичам. Някак знаех, че ще е там. Не бяхме се разбирали за това, но той беше там. Днес беше с маратонки и шорти, дългите му кафяви крака бяха мускулести и леко покрити с тъмни косми. Светлосивата тениска подчертаваше тънкия кръст и широките рамене. Тръгнах към него, без да знам какво да кажа. Снощната целувка бе още съвсем свежа в ума ми.
	— Здрасти — казах ведро. — С мен ли идваш?
	Той ме погледна в очите. Никога не бързаше да отговори. Бях забравила това за него. Винаги отговаряше бавно и аз потисках порива да запълня тишината. Това беше неговият начин. Можеше и да не ми отговори. Все пак очевидно идваше с мен. Въпросът бе по-скоро реторичен.
	— Всъщност се надявам ти да дойдеш с мен — каза накрая тихо.
	Гласът му бе дълбок и леко груб от съня, вероятно това бяха първите думи, които произнасяше, след като се разделихме снощи.
	Сега аз се взирах в него, не знаех как да приема това. Той отвърна на погледа ми непоколебимо. Бяхме интересна гледка, застанали насред улицата, втренчени един в друг, без да говорим. Внезапно се засмях.
	Вдигнах ръце към планината.
	— Е, води, Супер Сам — казах любезно. — Ще те последвам навсякъде.
	Лицето му светна, когато изрекох стария му прякор, но той не се усмихна.
	— Ще ти напомня това, Бионична Джоузи.
	Самюъл тръгна доста бързо и аз не бях толкова наивна да си мисля, че се опитва да ме впечатли. Знаех, че не е така. Той беше в чудесна форма и знаеше как се тича. Аз успявах да не изоставам и открих ритъма. Не разговаряхме изобщо, просто тичахме мълчаливо, краката ни трополяха, а дъхът ни съпровождаше тази каденца. Тичахме на изток към три километра, изкачвахме се все по-високо и по-високо, докато не наближихме подножието на каньона, а огромното оранжево слънце се измъкна от планинското си гнездо и увисна точно над нас в утринното небе. После се обърнахме и хукнахме обратно, сподиряни от лъчите му. Ускорявахме все повече, гравитацията ни дърпаше напред, набирахме скорост, докато се спускахме пак към долината.
	Есента се усещаше във въздуха. Светлината се променяше. Дори ъгълът на изгрева бе различен, интензивността му беше по-малка, по-притъпена, сякаш гледаш картина под водата. Въздухът беше само с няколко градуса по-хладен от предишните сутрини. Внезапно се почувствах безтегловна, изпълнена с радост, погледнах Самюъл и се усмихнах. Не се бях чувствала така добре от много време. Осъзнах, че се чувствам цяла. Завършена. Как бе възможно да претърпя такава радикална промяна само за две седмици? Сякаш някак бях открила ключа към тайната градина, място, което си е било винаги там, но скрито от плевели и бурени. А сега бях отключила вратата и пристъпила вътре и вече бях готова да изкореня плевелите и да засадя рози.
	Самюъл вероятно също се чувстваше така, защото белите му зъби просветнаха към мен, когато усмивката му стана по-широка на силното златисто лице. Задържах с възхищение погледа си върху него, после се вгледах отново в черния път. Знаех, че не бива да се разсейвам задълго. Когато го направих последния път, налетях право на една конска задница.
	Наближихме края на кроса си, мускулите ми протестираха от спада в скоростта, бяха свикнали с летящия спринт, който поддържахме през последния участък от пътя към дома. Имах нуждата да тичам със Самюъл всяка сутрин; той ме караше да излизам от границите си. Никакви лениви сутрешни кросове за този супергерой.
	Самюъл продължи с мен покрай къщата на баба си и дядо си и забавихме до ходене, когато стигнахме моята. Татко седеше на верандата, вдигнал крака на перилата, с диетично пепси в ръка. Татко обичаше кофеина си студен. Наричаше го евтино уиски и твърдеше, че няма нищо по-хубаво от първата дълга глътка, след като отвори кутията. Аз бях дъщеря на баща си и бях напълно съгласна, но предпочитах диетична кола.
	— Май си намери другар за тичането, Джоузи Джо — извика татко, когато тръгнахме по тревата към него.
	Като всяко момиче, и аз изпитах облекчение, че татко няма нищо против, че съм в компанията на мъж.
	— Добро утро, татко.
	Наведох се през перилата, грабнах кутийката и си откраднах глътка леденостуден огън.
	— Сър — кимна Самюъл и подаде ръка.
	Ботушите на татко паднаха тежко на верандата, когато стисна ръката на Самюъл.
	— Радвам се, че намери с кого да тичаш, поне за известно време, нали, Джоузи? Винаги се притеснявах, когато тичаше сама. Дори в малко градче като Левън никога не се знае.
	Свих рамене. На сутрешните си кросове не срещах друг, освен катерици, птички, добитък и съседите, които познавах цял живот.
	— Самюъл, влез и ще ти донеса нещо студено за пиене, защото съм сигурна, че татко не иска да си споделя пепсито.
	Усмихнах се на татко и Самюъл ме последва, като се извини с любезното „сър“. Това ми хареса.
	— Тези маниери в пехотата ли ги научи? — попитах през рамо, докато прекосявахме дневната към моята приятна кухня. — Вода, портокалов сок или кофеин?
	— Портокалов сок. И, да. Определено ги научих там. Не мога да не кажа, „да, госпожо“ или „не, сър“, дори животът ми да зависи от това. Като поживееш така десет години, просто ти се набива в главата.
	Налях му висока чаша портокалов сок и му я подадох. После изгълтах задължителните двеста милилитра вода, преди да отворя студената кутийка с кофеин. Облегнахме се на плота заедно и отпивахме в мълчание.
	— Е, а сега какво? — обърнах се към него, опряла хълбок на плота. — За пехотата имам предвид?
	— Честно, не знам — каза той. Изглеждаше замислен. — Едва преди три седмици се върнах от Ирак.
	— Три седмици? — възкликнах, не знаех, че се е върнал толкова скоро. — Колко време беше там?
	— Ами, ако не се броят отпуските, прекарах в Ирак почти три години. Два пъти по дванайсет месеца, като втория път имаше допълнителни шест месеца. Време беше да се прибера у дома, каквото и да означава това.
	— Каквото и да означава? — попитах объркана.
	— Всъщност нямам дом, в който да се прибера — рече той делово. — В Морската пехота съм още от осемнайсетгодишен. Бях на две кампании в Афганистан след единайсети септември и после на две в Ирак. А през другото време или бях на специално обучение, или в Кем Пендълтън, или на кораб. След всяка мисия ни се полага по месец платен отпуск. Натрупал съм доста отпуск през последните десет години. Заех този пикап от едно момче от моя взвод. Нямам кола. Нямам къща, нямам кола, всичките ми вещи се събират в един куфар. Така или иначе, тук съм от две седмици и ми остават още две.
	— А после какво?
	Не можех да си представя, че ще замине на трета мисия в Ирак. Чувствах се изтощена само като го слушах.
	— А после трябва да реша — срещна погледа ми той.
	— Да решиш?
	— Да реша дали искам нещо друго.
	Пак започна да става неразбираем.
	— Имаш предвид нещо друго освен Морската пехота?
	— Да. — Самюъл остави чашата и се отблъсна от плота. — А ти какво ще правиш днес?
	Смени темата така рязко, сякаш не искаше да обсъжда бъдещето си, и ми се зави свят от мисли за последните му десет години. Чудех се какво ли е преживял, през какви ли загуби и победи е преминал, през какви приятелства… Някак си, след като писмата му бяха спрели след лагера, винаги си го представях в тази среда, в относителната сигурност на военна база, където сержантите надзирават всяко негово движение. А всъщност той бе прекарал голяма част от последните десет години в много враждебна среда, на много опасни места. Потреперих леко и поклатих изумена глава. Дори когато баба му Нети се възхищаваше на уменията му като снайперист, не бях осмислила факта, че той вероятно прекарва времето си като морски пехотинец в различни военни зони.
	— Джоузи? — настоя Самюъл и аз осъзнах, че ме е попитал нещо. Гледаше ме с очакване и извита вежда. — Какво ще правиш днес?
	Погледнах часовника.
	— В единайсет ще отида в салона, ще работя до два и половина, а после ще отида в църквата, за да давам уроци по пиано до седем. Ами ти?
	— Ами ще се размотавам с дядо, докато ти свършиш в седем.
	Очите му се присвиха леко в намек за усмивка и за да смекчи предположението, че ще бъда на негово разположение още щом приключа с уроците. Сърцето ми подскочи диво и устоях на порива да сведа очи към гърдите си, за да видя дали не тупти под тениската ми.
	Задната врата на кухнята се отвори и аз подскочих гузно, макар че Самюъл стоеше на няколко крачки от мен. Татко провря побелялата си глава през отвора, стоеше на стъпалата.
	— Ей, Джоз?
	— Да, татко?
	— Май не ти казах, че с Джейкъб ще ходим до Бук Клифс този уикенд. Джейкъб е изтеглил ловен билет за хижата там. В електроцентралата ще има профилактика няколко дни, затова ще вземем караваната и конете и ще отидем да видим дали можем да отстреляме лос.
	Планините Бук Клифс бяха в Моаб, на около пет часа път югоизточно от Левън. Наричаха ги така, защото приличаха на наредени на лавица книги. Беше невероятно красиво и ловните билети за там се ценяха високо и се намираха трудно. Единственото, което татко обичаше колкото конете, беше ловът и знаех, че сигурно е страшно развълнуван, че Джейкъб е успял да намери билет.
	— Джони и Джаред ще идват ли?
	— Джаред не получи разрешение — изръмжа татко. Говореше за Тоня, която беше глава на семейството. — Джони се страхува да тръгне сега, когато близнаците се очакват всеки момент. Затова ще сме само с Джейк. Може и Марв да дойде с нас.
	Марв беше тъстът на Джейкъб. Той също не пропускаше лов.
	— Кога тръгвате?
	— Мисля, че по-късно днес и вероятно ще се върнем в четвъртък или петък — каза татко несигурно, сякаш щях да възразя, че няма да го има цели шест или седем дни.
	— Звучи забавно — свих рамене.
	— Можеш и ти да дойдеш — предложи той неискрено.
	— Ха-ха, татко — отвърнах саркастично. — А ако кажа, че искам, какво ще направиш? Чие легло в караваната ще заема? — Засмях се на изражението му. Отидох до него и го целунах по бодливата буза. — Не, благодаря ти, прекарайте си чудесно. И благодаря, че ме предупреди. Всъщност, докато те няма, ще свиря по цяла нощ на пиано и ще ям шоколадова торта всеки ден — подразних го аз.
	Татко ме погледна сериозно за миг.
	— Това ще е много хубаво, Джоз. Мина доста време, откакто съм те чувал да свириш. Може да ми изсвириш нещо, когато се върна, определено ми липсва.
	Изрече го тихо, като се взираше в лицето ми.
	Изчервих се, защото осъзнах, че Самюъл чува този разговор.
	— Разбрахме се, тате — прошепнах, погалих го по бузата и се обърнах.
	Очаквах Самюъл да каже нещо за молбата на татко, но той клекна да посрещне Яци, който дотича в кухнята от леглото си в пералното. Яци вече не спеше в моята стая. Беше на десет години, истински старец за куче, и не обичаше да изкачва стълбите, макар че от време на време се будех и виждах, че се е проснал в краката ми. Мисля, че понякога му липсваха старите дни. На мен също ми липсваха, макар че при редките му визити се будех с напълно изтръпнали крака.
	— Ей, Самюъл — каза татко, като се обърна към него. — Добре дошъл си и ти. Нямам нищо против да погледам истинска стрелба. Имаме място за още един мъж.
	Погледна ме извинително, при уточнението „мъж“. Явно на барбекюто в неделя бе научил за уменията на Самюъл.
	— Не, благодаря, сър — отвърна любезно Самюъл. — Настрелях се достатъчно напоследък.
	Смущение прекоси лицето му, сякаш бе казал нещо прибързано.
	Татко се усмихна като на забавна шега и се отдръпна навън, без да каже нищо повече. Мрежата се удари след него.
	— Ей, момче.
	Самюъл никога не говореше бебешки на Яци. Гласът му беше мек и нисък и той цяла минута чеса и гали голямото куче. Яци се прозя широко, отпуснат в големите му ръце, извъртя очи от удоволствие и провеси език.
	Накрая Самюъл ме погледна и каза простичко:
	— Ще се видим по-късно.
	С Яци го изпратихме до предната врата. Самюъл ми помаха и излезе навън, тръгна през моравата, а после по улицата към къщата на баба си и дядо си. С Яци го гледахме унило, с еднакви изражения на муцуните.
	— О, за бога! — засмях се, когато погледнах кучето.
	То се отърка в мен, сякаш да каже „виж кой го казва“, преди да се оттегли за закуска.

	* * *

	Самюъл сигурно бе проверил всички врати и бе намерил отключената, защото ме чакаше пред малкия страничен вход на църквата, когато излязох да изпратя последната си ученичка до колелото й. Бях нелепо доволна, че не се налага да водя приятелски разговор с чакащия родител. Или да представям Самюъл. Загрижени приятели се бяха опитвали да ме уредят през последните години и аз вече искрено се вбесявах на няколко души, които буквално не можеха да спрат да се правят на сватовници. Отказвах всяка среща, която ми уреждаха. Кой знае как щяха да клюкарстват, ако ме видеха със Самюъл. Тогава вече нямаше да имам извинение. Трябваше да излизам с всички братовчеди, братя или чичовци на съквартирантки на сестрите им чак до Коледа. Потреперих при тази мисъл.
	Той тръгна към мен, щом малката Джеси Ан Уд потегли с колелото си. Проверих отново дали съм изгасила осветлението, затворих вратата и я заключих.
	— Това е твоето колело, нали?
	Самюъл спря до мен, като кимна към старомодното ми колело, облегнато на стената на църквата.
	Усетих как ръцете ми настръхват. Той не навлезе в личното ми пространство, нито понечи да ме докосне и аз се запитах дали целувките снощи не са били някакъв каприз, породен от твърде много лунна светлина и сладки спомени.
	— Да. Днес съм с него. По-лесно е от ходенето. Краката ме болят от тичането. Не съм свикнала да тичам толкова бързо. Тази седмица вече два пъти ме накара да тичам така бързо, че краката ми са като кашкавалени — усмихнах се дяволито.
	— Тогава знам точно какво ти трябва.
	Самюъл взе колелото, отнесе го до черния пикап и го сложи в каросерията.
	— Какво ми трябва?
	— Ще видиш. Гладна ли си?
	— Винаги съм гладна — признах искрено.
	Той ме погледна и се засмя.
	— Тогава нека тапицираме с малко месо тези кокали.
	Отвори ми вратата и аз седнах на мястото до шофьора, като пригладих виолетовата си пола над коленете. Той посегна и пипна леко плата.
	— Често носиш поли. Харесва ми. Не виждам много жени, на които им харесва да са женствени. Хубаво е.
	Вдигна ръка от полата ми и затвори вратата, преди да съм отговорила с нещо повече от усмивка.
	Самюъл се качи и завъртя ключа. Веднага зазвуча „Октомври — Есенна песен“. Принудих се да се отпусна на кожената седалка, докато слушах музиката. Пътувахме няколко минути, преди Самюъл да заговори:
	— В Ирак е много горещо и навсякъде има пясък. Мечтаех си за есента, за студените утрини, когато баба извеждаше стадото, когато се будех преди изгрев и буквално бях измръзнал, седях до огъня, ядях овесени питки и пиех чая на навахо.
	— Затова ли слушаш „Есенна песен“? — усмихнах се.
	— Точно затова.
	— Платили на Чайковски да напише кратко произведение за всеки месец от годината. Той нарекъл цялата творба „Годишни времена“. Наложило се да си вземе помощник, който да му напомня кога е време да напише поредния „месец“. Шегувал се, че има два вида вдъхновение: едното идва от сърцето, а другото от необходимостта и няколкостотин рубли.
	— Тя се завърнаааа — каза напевно под нос Самюъл и аз се засмях като дете.
	— Преди свирех „Октомври“ — въздъхнах замечтано. — Винаги ме кара да мисля за есента. — Насочих вниманието си пак към Самюъл. — Усетих я във въздуха тази сутрин, докато тичахме.
	— Затова ли лицето ти свети и се усмихваш така широко? Изглеждаше готова да полетиш. Помислих си, че ще се наложи да те хвана, за да останеш с мен — подразни ме той и ме погледна за миг.
	— Винаги очаквам есента с нетърпение. — Опитвах да говоря делово, докато признавах причината за това. — И Кейси, и мама починаха, когато лятото тъкмо започваше… и може би лятото ми носи лоши спомени. Винаги се радвам, когато свършва. — Размърдах смутено пръсти в скута си. — Усещам есента като шанс за ново начало. Знам, че в природата не е така, че всъщност е точно обратното. Листата падат от дърветата, цветята умират, зимата приближава… но все пак я обичам.
	— Какво стана с Кейси?
	Самюъл седеше съвсем неподвижно, гледаше ту мен, ту пътя.
	— Винаги караш направо, нали? — промърморих и прибрах една къдрица зад ухото си.
	— Баба ми Яци казва, че навахите никога не бързат. Имаме цялото време на света. Движим се внимателно, не бързаме, правим всичко прецизно. Най-важни в живота са хармонията и равновесието. Вероятно това е причината да съм добър снайперист. Мога да чакам повече от всеки. Но вече нямам чувството, че разполагам с цялото време на света, не и сега. Не искам да губя и секунда от времето, което имам с теб.
	Изражението му не се промени, а аз се изчервих от прямотата му.
	— Катастрофира с колата си недалече оттук — посочих през прозореца към дългото тясно шосе, по което пътувахме. — Тъкмо ме бе оставил у дома. Беше сутринта след дипломирането ни от гимназията.
	Самюъл мълчеше, чакаше да продължа.
	— Не спирах да мисля за иронията, че исках да прекарам още двайсет минути с него онази сутрин, и затова ме откара до дома, вместо да остане в Нефи, както възнамеряваше. Имаше кой да ме докара. Той изобщо нямаше да кара по пътя обратно, ако не бях аз. Размених още двайсет минути с него срещу цял живот. Иронично, нали?
	— А да ти е хрумвало, че той можеше да катастрофира и в Нефи и ако не те беше откарал до вас, вероятно нямаше да имате и тези последни двайсет минути? Има много начини да умреш, Джоузи. Има много пътища до смъртта. — Гласът и лицето му бяха безизразни, сякаш обсъждаше височината на пшеницата в нивите, покрай които минавахме, или колко лилави изглеждат планините пред нас. — В Ирак служих с един тип. Майка му не искала да го пуска и била изплашена до смърт, че ще замине. Разбира се, той все пак заминал. Записал се и заминал. По-малкият му брат, който останал у дома, загинал при катастрофа. Моят приятел се прибра от Ирак без драскотина. Ето това е ирония.
	Не знаех какво да кажа, затова мълчах. Съзнавах истината в думите му, но понякога малко вина е добро разсейване от мъката. Мъката бе отслабнала с годините, но някак вината си оставаше.
	Влязохме в Нефи и аз се запитах дали Самюъл ще спре пред семейния ресторант на Микелсон. Там готвеха добре и беше в края на града, близо до отбивката за магистралата, което го правеше достъпен както за пътниците, така и за местните. Запитах се дали ще видя някой познат там, някой, който ще дойде и ще се опита да се запознае с него под претекст, че иска да ме поздрави. Мразех празните разговори и избягвах хората в бакалията и другите места просто за да не се налага да мисля какво да кажа. Обичам хората, грижа ме е за тях и искам да съм добър човек, само не ме карайте да водя празни разговори единствено от любезност. Наближихме ресторанта, а Самюъл продължи да кара. Вече дишах малко по-леко и попитах къде ме води.
	— Дядо ми разказа интересна история за езеро в този район. Реших, че можем да си направим пикник. Баба Нети приготви храната, така че сигурно ще е вкусна.
	— Езерото Бурастън?
	— Същото.
	Мислите за Кейси нахлуха в главата ми. С приятелите си той скачаше в езерото от едно огромно дърво. Част от клоните надвисваха над водата. Няколко хлапета бяха направили груба платформа високо на дървото, от която да скачат. Тя бе съвсем малка и бе цяло чудо, че никой не се преби. Така и не успяха да ме накарат да се покатеря на дървото. Бях твърде разумна. И така, с примряло сърце, аз ги гледах как се катерят високо, до най-горните клони, закрепват се на малката платформа, а после се хвърлят във водата, пищящи от ужас и удоволствие.
	Поехме по стария път към Мона и по отбивката към езерото на запад — черен път с дълбоки дупки и коловози от гуми. Тъй като училището бе започнало, там нямаше никой и малкото езеро бе напълно изоставено от хора и лодки. Нямаше и вятър и залязващото слънце блещукаше по спокойната вода, оцветяваше я в наситено кехлибарено, поръбено с абаносови сенки. Не бях идвала тук след смъртта на Кейси, но сега не ме заля меланхолията. Това беше просто място за игри и макар че тук се целунахме за първи път, не носеше силна носталгия.
	Като го видях сега, осъзнах колко е красиво. Тихо и пусто, то сякаш разцъфваше в самотата си. Подскачахме по неравния път и поехме по разклонението, което ни отведе до езерото.
	— Къде е най-хубавото място? — погледна ме Самюъл за насоки.
	Всъщност езерото не беше само едно, а бе съставено от по-малки вирчета.
	— Продължи да обикаляш, докато не стигнем до края на главното езеро.
	Дърветата бяха гъсти на места и редки на други и аз го насочих към любимото голямо дърво, надвиснало над водата. Самюъл спря до черния път, грабна едно грубо одеяло и малка хладилна чанта от каросерията, а аз слязох и внимателно започнах да се спускам към малката полянка до водата, където можехме да си направим пикник.
	Тишината бе нарушавана само от щурчетата, които загряваха за вечерната си симфония, и от време на време от жуженето на прелитащ над водата комар. Никога не бях виждала езерото така пусто. Не се изненадах, че ми хареса повече така. Самюъл постла одеялото и се настанихме. Гледахме как водата плиска камъните и вейките, осеяли брега под голямото дърво.
	— А каква история ти разказа дядо ти?
	Изтегнах се на одеялото, като подпрях глава на ръката си, и се вгледах в него.
	— Не беше за езерото. По-скоро за града. Не бях идвал в Мона, когато живеех тук. Нямаше причина. Затова, когато попитах дядо дали има хубави места за риболов наблизо, той спомена това езеро и аз го попитах за града. Каза, че Бърл Ивс, певецът, веднъж бил хвърлен в затвора в Мона. Било преди времето на дядо, но той смята историята за забавна.
	— Никога не съм чувала за това!
	— Било е през четирийсетте и Бърл Ивс обикалял тук и пеел. Властите не са харесали една от песните му. Решили, че е неприлична, и го хвърлили в затвора.
	— А коя е била песента? — засмях се аз.
	— Казва се „Гъстата, гъста мъгла“. Дядо ми я изпя.
	— Дай да я чуем! — предизвиках го аз.
	— Твърде неприлична е. — Самюъл се смръщи, но очите му блещукаха от веселие. — Добре де, убеди ме — каза той, без изобщо да съм го убеждавала, и се засмяхме заедно.
	Той се прокашля и започна да пее с лек ирландски акцент за някакъв ерген, който си живеел сам-самичък и единственият му грях бил, че се опитвал да защити млада девица от мътната, мътна роса.
P>
	Една нощ тя влезе при мене,
	докато дълбоко си спях.
	Положи главата си и стене,
	плака ли, плака от страх.

	Прибрах я чевръсто в леглото,
	покрих я тозчас през глава,
	че трябваше да я опазя
	от гъстата, гъста мъгла.
P$
	— О, господи! — засмях се, покрила устата си. — Не мисля, че аз бих хвърлила Бърл Ивс в затвора заради това, но е доста забавно.
	— Морските пехотинци са хората с най-мръсна уста на света, така че тази песен не е никак неприлична. Пял съм много, много по-неприлични. Опитвах се да запазя някакво приличие и все още ме наричаха Проповедника след толкова години, но малко се развратих. — Той разкърши вежди при тези думи.
	— На мен песента ми харесва… — казах, донякъде на шега. — Изпей още нещо, но без ирландския акцент.
	— Без ирландския ли? Ами той е най-хубавото — усмихна се криво той. — Майката на един от нашия взвод е родена и израснала в Ирландия. Той може да докара истински ирландски акцент и определено може да пее. Когато пее „Дани Бой“, всички плачат. Всички онези страховити морски пехотинци ревяха като бебета. Той пееше и една песен, която се казваше „Ирландска елегия“, която толкова ми хареса, че я запомних. Всъщност, когато те видях в дъжда преди няколко седмици, първо тя ми дойде на ума.
	Вече не се усмихваше, гледаше ме с присвити очи. Настроенията му бяха толкова променливи, че ми беше трудно да ги следвам. Сега в очите му имаше някаква интензивност, а само преди малко пееше неприлична песен с ирландски акцент.
	Аз също го гледах, чаках го. След малко не издържах.
	— Ще ми я изпееш ли тази ирландска елегия?
	— Зависи.
	— От какво?
	— Дали ще ми посвириш, когато те заведа у вас тази вечер.
	Сега бе мой ред да стана сериозна. Не бях сляпа за чувствата си към Самюъл. Всъщност ме измъчваше мисълта докъде ще доведе всичко това и дали и двамата можем или искаме да отидем там. Познавах невероятната сила на музиката и настроението, което можеше да породи. Пример първи: целувките предната нощ, след като Дебюси изтъка своята магия. Не си вярвах какво мога да сторя след голяма порция Самюъл, поръсена със симфонии. Не знаех дали сърцето ми ще понесе още една загуба.
	— Мисля, че ирландската песен може да те изплаши.
	Слънцето се бе спуснало дискретно зад хълмовете на запад.
	Гласът на Самюъл беше плавен и тих, като задълбочаващите се сенки около нас.
	— Може би…
	Избегнах погледа му и посегнах към кошницата от Нети, имах нужда да се подкрепя, за да не си изгубя ума покрай Самюъл.
	Нети бе опаковала дебели сандвичи с пуешко и домашен хляб, бисквити с шоколадови парченца и слава богу — нямаше лимонови сладки. Беше сложила няколко праскови от голямото дърво в градината си, а Самюъл бе добавил две диетични коли и бутилка вода. Започнахме да ядем без повече приказки, освен по някой доволен стон от моя страна.
	— Наред ли е всичко? — усмихна се той при една особено възхитена въздишка.
	— Храната е много по-вкусна, когато не съм я приготвяла аз.
	— Ти си страхотна готвачка.
	— Да, така е — съгласих се без излишна скромност, — но си е друго някой да ти приготви сандвич. Просто е по-вкусно. Не мога да го обясня.
	— Морската пехота промени отношението ми към готвенето. В столовата не е зле, но сухата храна… о, не, благодаря. В тренировъчния лагер я наричахме „суха гадост“. Предпочитам да знам какво ям и единственият начин да се случи това е да си приготвям сам храната.
	— Да не си станал маниак на тема контрол, Самюъл? — подразних го, докато захапвах прасковата си.
	— Хм. Да, сигурно. — Той погледна към мастилената вода. — Когато осъзнаеш, че не можеш да контролираш много неща, се вкопчваш в това, което можеш.
	Приключихме яденето в мълчание, докато сенките се издължаваха и накрая прогониха напълно светлината, всички следи от слънцето бяха изличени и звездите заблестяха над нас.
	— Не мога да повярвам, че съм тук — въздъхна Самюъл, скръстил ръце под главата си; дългото му тяло бе изтегнато на бодливото военно одеяло.
	— Защо?
	— Само преди месец бях в Ирак. Всеки ден в пълна екипировка — камуфлаж, ботуши, предпазен елек, очила, каска. И никъде не ходех без оръжието си и много допълнителни муниции. Това сега ми се струва нереално. — Той замълча за няколко секунди. — Хайде да поплуваме.
	— Какво? — засмях се и се задавих със сока от прасковата, на която се наслаждавах.
	— Искам да плувам. Виж как звездите се отразяват във водата. Сякаш гледаш надолу към Космоса.
	— Трябва да ги видиш горе от дървото — казах, без да се замисля, и веднага съжалих.
	— Наистина ли?
	Той огледа замислено дървото. Веднага започна да си сваля ботушите и да разкопчава джинсите си.
	— Самюъл!
	Усетих как ме залива топлина, не знаех дали от смущение, или от искрено любопитство към това, което ще видя.
	— Ще се покатеря на дървото и ще скоча във водата.
	Въздъхнах. Какво им имаше на мъжете? Защо всеки мъж, когото познавах, искаше да се катери по това дърво и да скача?
	— Ела с мен, Джоузи.
	Той ме погледна с присвити очи, като държеше тениската си. Гърдите му бяха широки и добре оформени, раменете и ръцете бяха покрити с изопнати мускули, коремните плочки стигаха под шортите му. Сведох поглед към ръцете си, за да не го зяпам.
	— Ами аз съм се качвала само на долните клони, за да видя звездите, отразени във водата.
	— Тази сутрин каза, че би ме последвала навсякъде. — Говореше лековато и шеговито. — Моля те.
	Бях с черна блузка и сигурно в комбинация с черните бикини щеше да изглежда като приличен бански костюм. Не си позволих да мисля прекалено дълго. Винаги бях твърде практична, твърде разумна, твърде скучна. Плувах добре. Плъзнах полата си надолу, събух сандалите. Напомних си да дишам. Погледнах Самюъл и изпънах рамене, сякаш правех такива неща всеки ден.
	— Ако падна и се пребия, ще ти е много мъчно — казах, в опит да бъда смела.
	Сякаш усетил смущението ми, той не задържа поглед върху оскъдното ми облекло. Обърна се и се издърпа на дървото с такава лекота, сякаш изкачваше стъпала. Аз се свих, чудех се как, за бога, ще стигна горе, без да се изложа напълно. Той стоеше на широката основа, от която се разклоняваха клоните. Наведе се към мен и протегна дългата си кафява ръка.
	— Хвани ме за лакътя и аз ще те издърпам.
	Направих каквото ми каза, стиснах го с две ръце точно под бицепса. Той се наведе, уви ръка над лакътя ми и като се държеше за един дебел клон над главата си, започна да ме издърпва на дървото. Аз опирах крака по ствола и бързо се озовах до него. Чувствах се като Шера, кралицата на джунглата.
	— Еха — ахнах и се засмях като малко момиче.
	— Горе има малка платформа, нали?
	— О, да — изстенах. — Знам я тази платформа. Моля те, не ме карай да се катеря дотам.
	— Чакай да проверя. — И се покатери като маймуна, преди да съм успяла да възразя. — Изглежда стабилна — извика след малко.
	Беше стабилна. Стоеше там поне от няколко поколения. Въздъхнах примирено. Явно щях да се катеря и да скоча с него. Вече нямаше как да се откажа.
	— Хайде, ще ти помогна.
	Знаех, че ще падна от дървото. Така неатлетичните момичета като мен никога не бива да се катерят по дървета. Или поне щях да си скъсам гащите на някой клон и щях да остана само по блузка високо на дървото. Потреперих от ужас. НЕ БЯХ такова момиче. Имах приличен задник, но не мислех, че има задник, който да изглежда добре, докато се катериш по дърво. В най-лошия случай щях да се набуча на някой клон като прасе на шиш. Като се знаех, и двете щяха да се случат и скоро щях да съм набучена на клон по гол задник. Просто си представях статията в местния вестник: „Местна жена открита мъртва и полугола на дърво“.
	Опитах да се концентрирам върху местата, където Самюъл ми казваше да закрепя ръце и крака, и невероятно, но накрая успях да се приближа до него, а той се наведе и ме хвана през кръста. Издърпа ме на тясната платформа, която бе закована на едно разклонение на клоните. Гледката долу беше смайваща… и ужасяваща. Черното дъно на езерото създаваше илюзията за безкрайно небе под нас. Повърхността отразяваше ярките звезди на небосвода и сякаш стояхме над някаква миниатюрна галактика.
	— О, господи! — прошепнах, паниката изпълни сърцето ми с лед.
	— Красиво е — прошепна и Самюъл с благоговение.
	Затворих здраво очи и се вкопчих в ръката му, с която ме прегръщаше през кръста.
	— Готова ли си? Хайде, на три…
	— Не! — изписках аз. — Още не! Не съм готова!
	Той се засмя тихо, но бях твърде изплашена, за да го зашлевя.
	Бях стиснала така здраво очи, че ме заболя главата, лицето ми бе сгърчено в отрицание пред онова, което ме караха да сторя.
	Усетих как ме придърпа към себе си и после дъха му по устните си. Миришеше на праскови и бор, вдишах, отпускайки лице, и вдигнах брадичка към него, когато устата му се спусна върху моята. Напълно забравих за страха си. Замаяна, увих ръце около здравите му рамене и прокарах пръсти в копринената му къса коса. Той ме дръпна още по-здраво, вдигна ме от платформата и после най-внезапно се отблъсна силно от нея и полетяхме. Падах… и пищях, и падах. В последния миг Самюъл ме пусна и се стрелнахме през черната, изпълнена със звезди вода.
	Инстинктът победи, докато ритах диво с крака и плувах нагоре, или поне си мислех, че е нагоре. Усещах Самюъл до мен, той посегна към ръката ми и ме издърпа, главите ни пробиха повърхността на езерото. Изплюх вода и отметнах мократа коса от лицето си, краката ми продължаваха да ритат диво, за да не потъна.
	— Не го прави отново!
	— Кое? Да те целувам или да те целувам, докато скачаме от дърво?
	Той буквално изръмжа думите, бяха толкова бавни и тихи. Изобщо не се беше задъхал; всъщност отпусна глава назад и като че ли почти не се движеше, за да се задържи на повърхността.
	— Ох! — изпъшках, напълно ужасена. — Ти ме изигра! Не искаше да ме целунеш! Искаше само да ме накараш да скоча!
	— О, исках да те целуна. — Сега говореше още по-дрезгаво. — Просто уцелих с един куршум два заека.
	Вдигна глава от водата и ми се ухили, зъбите му проблеснаха и аз се почувствах замаяна. Толкова замаяна, че спрях да ритам и главата ми потъна под водата като камък. Размахах диво ръце и изскочих отново, като плюех вода и размятах отново косата си.
	— Отпусни се назад, Джоузи — каза Самюъл нежно и увещаващо, докато се плъзгаше до мен. — Изпъни крака напред и се отпусни по гръб. Спри да се бориш. Лесно е да се носиш по водата.
	— Ха! — изръмжах аз. — Знаех да плувам още когато ти носеше гумен пояс в басейна на гимназията!
	Още му бях бясна.
	— Много смешно — засмя се той.
	Направих каквото ми каза, разперих ръце и крака, сякаш правех ангел в снега, отпуснах глава назад и лицето ми изникна точно над повърхността. Звездите блещукаха прекрасно над мен.
	— Ето, готово.
	Самюъл се бе отпуснал до мен, пръстите му докосваха моите, докато се люлеехме в спокойното езеро. Гневът ми изчезна, когато въздъхнах леко, не исках да нарушавам крехките си взаимоотношения с водата.
	— Виждаш ли Млечния път?
	Самюъл протегна ръка и го посочи.
	— Аха.
	— Баба казва, че Млечният път е път за духовете, които напускат земята и се издигат в небесата. Една легенда на навахите разказва, че Млечният път е създаден, когато Койотът, хитрецът, изгубил търпение, докато Първата жена се опитвала да подреди съзвездията в небето. Първата жена правела съзвездие почти за всяка птичка, за всяко животно, дори за всяко насекомо. Направила съзвездие за _аца_, орела, и за _маиитсох_, вълка. Създала и чучулигата, _цидиилцои_, за да може да пее на слънцето всяка сутрин. Дори направила _дахсани_, таралежа, който се грижел за дърветата в планините. Първата жена подреждала звездите на одеяло, преди да накара Огнения мъж да ги отнесе на небето и да ги докосне с факлата си, за да засветят. Койотът искал да помогне, но Първата жена му казала, че по-скоро ще пречи. Накрая, когато останали само малки парченца и звезден прах по одеялото, Койотът изгубил търпение, грабнал го и го размахал във въздуха, като пръснал звездния прах към небето и създал _Иикаисдахи_ — Млечния път.
	— А всички съзвездия имат ли имена на навахо? — попитах, взирайки се нагоре и опитвайки се да различа онези, които познавах.
	— Да, баба може да ти разкаже историята на всяко от тях, защо Първата жена го е поставила точно там и как се нарича. Баба казва, че законите на нашия народ са изписани в звездите. Първата жена ги е поставила там, защото, за разлика от пясъка, който може да бъде отвян от вятъра, или водата, която тече и се променя, небето е неизменно. Това е великото у него. Едно и също е над водите близо до Австралия, както и тук, над езерото Бурастън. Когато ме изпратиха на кораба „Пелелиу“ през първите години в Морската пехота, често се качвах на горната палуба, откъдето се виждаше небето, и се опитвах да изрека имената на възможно най-много съзвездия и звезди. Това ме караше да се чувствам, сякаш съм отново с баба, спим под звездите и слушаме овцете.
	Леко се полюлявахме към брега и аз спуснах крака надолу, откривайки, че вече мога да стъпя на дъното. Водата ми стигаше под раменете. Беше малко по-топла от въздуха и не бързах да изляза. Самюъл остана по гръб, взираше се в небесата. Представих си го насред океана как се взира нагоре и се утешава с мисли за единствения дом, който е познавал наистина. Сърцето ме болеше за него.
	— Обичам да съм сама, но мразя да съм самотна. А това ми звучи доста самотно. В такива моменти понякога съжалявал ли си, че стана морски пехотинец? — попитах, като се взирах в профила му.
	— Не, никога. — Говореше тихо и искрено. — Бих го направил отново, без да се замисля. Нямах къде другаде да отида. Намерих цел, открих, че съм полезен, намерих си адски добри приятели, отървах се от самосъжалението. Сторих всичко по силите си, за да стана мъж, с когото можеш да се гордееш.
	Забравих да дишам. Самюъл никога не ми даваше време да вдигна защитите си; просто казваше невероятни неща ей така, изневиделица.
	— Аз ли?
	Тонът ми показа усещането ми, че съм недостойна. Не исках да съм ничие мерило за праведност; твърде много не ми достигаше.
	Той спусна крака и се изправи, водата се плискаше в гърдите му.
	— Да, ти. — Отговори замислено, с извърнато от мен лице. — Ти беше летвата, с която мерех всичко. — Замълча в промеждутъка между изреченото и онова, което щеше да изрече. Гласът му бе тих и сериозен, когато произнесе следващите си думи: — Не знаех какво би помислила първия път, когато наистина натиснах спусъка, за да отнема нечий живот, и как ще се почувстваш, ако знаеш колко животи съм отнел оттогава.
	Думите му бяха така неочаквани, че ахнах, и той ме погледна, очите му светеха напрегнато. Няколко секунди мълча, стиснал зъби, сякаш преглъщаше думите, които искаше да каже.
	Обърна се и излезе на брега, водата обливаше широкия му гръб и бедрата, докато се изкачваше нагоре. Разтърси се силно, после си взе дрехите, облече тениската през главата и пъхна крака в крачолите на джинсите си.
	Беше с гръб към мен и аз излязох от водата след него, не знаех какво иска да направя, но бях сигурна, че няма нужда от упреците ми, макар че изобщо не възнамерявах да го упреквам. Просто ме бе хванал неподготвена.
	Излязох от езерото мокра и трепереща и прокарах ръце по краката си, за да изтърся водата. После си изстисках косата и блузата и облякох трепереща полата си. Прегърнах се, от смущение и за да се стопля. Самюъл събираше остатъците от пикника, трупаше всичко в хладилната чанта и накрая вдигна одеялото. Подаде ми го и се извърна отново, докато аз с благодарност го заметнах на раменете си. Тръгна пак към брега, клекна до една плитчина и прокара ръка по сребърната вода.
	Гласът ми звучеше несигурно, когато заговорих:
	— Самюъл, било е война. Не бих те упрекнала, че си се защитавал.
	Не се приближих до него, но чаках.
	Той мълча няколко секунди, преди да отговори:
	— Убих няколко души в бой… но много от хората, които съм убил, Джоузи… дори не знаеха, че съм там. Точно тогава е най-трудно да натиснеш спусъка. Гледах ги през мерника, понякога с дни, и когато настъпеше моментът и получех заповед… стрелях.
	Не се извиняваше и в гласа му нямаше съжаление, нито разкаяние. Но имаш уязвимост. Той искаше да знам това.
	Тръгнах към водата и клекнах до него, протегнах ръка, за да усетя студената коприна на водата по дланта си. Докоснах с пръсти ръката му, питах се дали ще се отдръпне. В тъмното кожата ми светеше бяла на фона на озарената от звезди вода. Преплетох пръстите си с неговите, светлина върху мрак. Гледах го, докато се извръщаше към мен с въпросително изражение. Наведох се към него, вгледана в очите му, и отговорих по единствения начин, по който знаех, че ще ме разбере.
	Докоснах леко с устни неговите, както направи той, след като ми изми косата предната вечер. Само че този път се взирах в очите му — черни езера, отразяващи водата. Чух как рязко си пое дъх, но ако не се смята, че ръката му се скова под моята, остана напълно неподвижен, докато устните ми се притиснаха леко към неговите. Не затворих очи, продължих да го гледам, утешавайки го мълчаливо.
	— Наистина ли вярваш, че трябва да ми обясняваш какво си направил в служба на родината си, за братята си по оръжие? — Гласът ми бе почти шепот, лицето ми беше съвсем близо до неговото. — Мислиш ли, че трябва да се оправдаваш пред мен? Пред мен? Човек, който никога не е изминавал безброй километри с петдесеткилограмова раница на гърба, нито пък са стреляли по него, нито е изкарвал с дни без никакъв сън? Човек, който не е прекарал последните десет години в сурови условия, без никакви удобства, човек, на когото не му се е налагало да прави невероятно трудни неща, за да опази другите? — Целунах го отново, връхчетата на мокрите ми пръсти докоснаха челюстта му. — Какво щеше да стане с нас без хора като теб?
	Очите му сияеха към мен, някакво чувство изопна ъгълчетата на устата му. И все пак той не понечи да отвърне на целувката ми.
	— Помниш ли какво е казал Бог на Давид? Че има твърде много кръв по ръцете си? — прошепна дрезгаво.
	— Не, припомни ми.
	Помнех историята на Давид, страстта му към Вирсавия, заговора за убийството на съпруга й и след това смъртта на децата им. Библията бе пълна с такива истории. Всеки, който казва, че Библията е скучна, явно не е чел Битие.
	— Бог казал на Давид, че не може да построи храма, защото има твърде много кръв по ръцете си. Позволил му да събере материалите за храма, но заповядал синът му, Соломон, да го построи.
	— Не разбирам какво се опитваш да ми кажеш, Самюъл. Мислиш, че имаш твърде много кръв по ръцете си? Че си изгубил милостта му?
	Самюъл просто ме гледаше.
	Продължих, без изобщо да следвам неговата мисъл.
	— Давид е виновен за смъртта на Урия, съпруга на Вирсавия, защото тя била бременна с детето на Давид и той я искал за себе си. Може би _това_ е кръвта, за която говори Бог и която не може да пренебрегне. Не кръвта на онези, които Давид е водил в битка или е убил в битка.
	— Аз толкова ли съм различен?
	— Самюъл! Не разбирам как можеш да се сравняваш с Давид. Дори той получава Божията прошка. В Псалтира ясно е написано, че е бил любимец на Бог.
	Бях искрено объркана. Мълчанието му този път продължи няколко минути. Започвах да се съвземам. Когато заговори, темата бе внезапно променена и аз отново мислено направих рязък завой.
	— Получих писмо от баба Нети, когато ти се сгоди, Джоузи. Тя смяташе, че сигурно те помня. Спомена го мимоходом. — Той замълча. — Помня къде бях, когато го прочетох, къде седях и какво правех точно преди това. Бях напълно съсипан от новината, меко казано. Бяха минали пет години; не те бях виждал повече от две. Ти все още беше толкова млада и си мислех, че имам време. Знаеш ли, винаги съм мислил за това. Отбелязвах си рождените ти дни. Джоузи е на шестнайсет, но аз съм на двайсет и една. Джоузи е на седемнайсет, още е твърде млада. После, изневиделица, онова хлапе се появи, грабна те и те отне от мен.
	Взирах се в него с отворена уста, напълно смаяна от разкритието му. Самюъл се изсмя рязко и грубо на изненадата ми и внезапно мокрите му ръце ме хванаха за раменете. Той се изправи, като ме издърпа със себе си.
	— Не знаех кой е Кейси. Баба споменаваше името му и каза, че бил приятно местно момче. Помня само колко бях ядосан и колко много исках да го убия. По договор трябваше да остана още две години в пехотата, но исках единствено да се върна в Левън и да го убия, а после да те умолявам. Исках да те умолявам да не се омъжваш за него. Дори ти написах писмо, в което ти казвах да ме изчакаш.
	— Не съм го получила.
	Дробовете ми горяха. Осъзнах, че съм сдържала дъха си.
	— Не го изпратих. Не можех. Нямах абсолютно никакво право. — Той внезапно хвана лицето ми. Дланите му бяха студени и още леко влажни. Потреперих, когато очите му прогориха дупки в моите. — Няколко месеца след това баба ми писа, че Кейси е загинал. Почувствах се ужасно, защото бях искал това с цялото си сърце. Исках той да умре. Наистина ли съм толкова различен от Давид?
	Не можах да отговоря веднага. Главата ми се маеше от страстта в гласа му и от силата на погледа му. Той отново прие мълчанието ми като упрек и свали ръце от лицето ми.
	— Съжалявам, Джоузи. Нямах намерение да ти казвам това. Но не можех да ти позволя да ме целуваш и утешаваш, да ми казваш, че съм добър човек, без да ти кажа всичко. И най-лошото е, че… _Доволен съм_, че го няма. Не съм доволен, че е мъртъв. Не искам това. Но, да, доволен съм, че го няма. И не знам какъв човек ме прави това.
	— Предполагам, че те прави откровен човек — прошепнах, открила най-сетне гласа си, но не знаех какво още да кажа. Той се взираше напрегнато в мен и аз срещнах погледа му, без да мигам. — Никога не бих предположила, че ще реагираш така… че дори си мислил за мен, след като си тръгна. Не знаех, че ти… че ти е пукало — добавих глупаво, неспособна да изразя изумлението си от тази изповед.
	— Пукаше ми и ми пука — отвърна той.
	Беше стиснал устни в права линия, гледаше ме.
	Издишах бавно, прималяваше ми. Вода се стече от косата ми по гърба и потреперих силно. Самюъл посегна надолу и хвана ръката ми, тръгнахме към пикапа, а одеялото се влачеше след мен. Той се наведе, взе чантата и я сложи отзад, докато ми отваряше вратата и ми помагаше да се кача.
	Потеглихме към Левън с включено докрай парно. Музиката звучеше тихо от тонколоните, „Елегията“ на Рахманинов се носеше едва чуто. Обичах я. Рахманинов бе смятан за един от най-добрите пианисти на своето време. Соня имаше негов концертен запис на „Елегия“ и аз се разплаках, когато го чух за първи път. Бяха минали много години, откакто се бях наслаждавала на безкрайната широта и богатия лиризъм на това произведение. Колебливо посегнах напред и го усилих, като позволих на музиката да изпълни кабината и да отеква в стъклата.
	— Това е любимото ми произведение от любимия ми композитор — каза Самюъл, когато музиката затихна, и въздъхна.
	— Винаги си обичал Рахманинов. — Помнех как го чу за първи път в автобуса и реакцията му на мощта и интензивността на „Прелюдия в до диез минор“. — Рахманинов е последният велик романтик в класическата музика — казах аз. — Често се е обезкуражавал от модернистичната музика, която станала популярна. Веднъж, в едно интервю, казва, че модерната музика на новите композитори е писана повече с главата, отколкото със сърцето. Тяхната музика съдържа твърде много мисъл и никакво чувство. Казва, че модерните композитори „мислят и съобразяват, анализират и разсъждават, но не се екзалтират“. — Вдигнах пръсти и сложих кавички във въздуха. — Проверих думата в речника, когато Соня ме накара да запомня този цитат. Любимото ми значение е „да се възторгваш, да възхваляваш, да славиш“. Музиката на Рахманинов ни извисява, издига ни.
	— Обичам „Елегията“, защото така звучи копнежът. — Самюъл се взираше в пътя, докато говореше.
	Аз го погледнах за миг, трогната от простотата на думите му.
	— Мисля, че „елегия“ означава „жалейна песен“. Някои казват, че Рахманинов бил депресиран, когато я е писал, но в нея е втъкана толкова надежда, че според мен въпреки прословутата му потиснатост „Елегията“ не е израз на поражение. А просто на… копнеж. — Усмихнах му се леко, когато повторих неговите думи. — Смята се, че е приключил рано кариерата си. Той е вярвал в духовното. Искал е да създаде красота и истина в произведенията си и е имал чувството, че за неговата музика вече няма място. Ироничното е това, че дава последното си голямо интервю през четиресет и първа, когато светът е бил във война. Светът се е нуждаел от истина и красота повече от всякога.
	Минахме през Нефи и продължихме по дългия хребет, свързващ двата малки града. Скоро светлините на Левън заблещукаха пред нас и ние навлязохме в градчето, завихме по една покрита с дупки странична уличка, минахме покрай бара и старата църква, преди да се насочим към нашата смътно осветена улица.
	Гумите изхрущяха по чакъла пред къщата ни. Тя бе тъмна и празна, татко отдавна бе заминал за Моаб и примамливите Бук Клифс.
	— Искаш ли да влезеш? Да провериш дали няма някой злодей в къщата, а пък аз ще приготвя нещо вкусно за ядене. Мисля, че имам сладолед във фризера, и мога да приготвя малко шоколадов топинг — казах, като размърдах вежди към него в сумрачния пикап, и той се усмихна леко.
	— Злодей?
	— Ами нали се сещаш. Аз съм сам-сама, къщата е тъмна. Просто да надникнеш под леглата и да провериш дали някой не се е скрил в гардероба ми.
	— Страхуваш ли се сама нощем? — свъси той загрижено вежди.
	— Не. Просто искам да ти дам причина да влезеш.
	Изражението му се проясни, гласът му стана още по-тих.
	— Ти не си ли достатъчна причина?
	Усетих как лицето ми пламва.
	— Аха.
	— Джоузи?
	— Да.
	— Ще вляза с удоволствие.
	Влязохме в къщата. Включих лампите и се извиних за минутка. Хукнах към стаята си и свалих мокрите дрехи. Започнах да търся какво да облека. Анцуг? Не. Пижама? Не! Спрях се на широка розова рокля и прокарах пръсти по влажните си къдрици. Косата ми миришеше на езерна вода… пфу! Напръсках я с лавандула и я вдигнах с фиба, не исках да изглежда, че съм се старала прекалено. Останах боса и хукнах надолу. Краката ми малко трепереха и аз прелетях от последното стъпало в пералното като прилеп от ада. Хванах се за сушилнята и си поех дълбоко дъх.
	— Господи, успокой се, жено! — казах си строго. Покрай Самюъл винаги се превръщах в настръхнал вързоп от нерви и хормони. — Само това ни трябва сега, да се пребиеш по стълбите и да прекараш остатъка от отпуската на Самюъл на патерици.
	Влязох в кухнята, където го бях въвела само преди минута. Взех масло, кондензирано мляко, захар, ванилия и какаото, докато разговаряхме за разни неща. Скоро ароматът на горещ шоколадов сос се понесе из стаята и аз въздъхнах доволно. Взех две купи, сложих големи порции сладолед и ги полях с щедри количества горещ шоколад.
	— Да ядем! — заявих, седнах и загребах огромна хапка сладолед.
	Самюъл се засмя с глас — плътен тътен, който отекна в сърцето ми.
	— Какво? — попитах с пълна със сладолед уста.
	— Разсмиваш ме.
	— Защо?
	— Ами ти си такова красиво момиче, с руси къдрици и големи сини очи. Винаги носиш рокли и си лакираш ноктите на краката, толкова си старомодна — книгите, музиката, всичко… ти си момиче отвсякъде. Не очаквах да се нахвърляш така на храната. Направи го и тази вечер до езерото. Обичаш храната. Бях сигурен, че ще сложиш салфетка на скута си и ще хапваш по мъничко като изискана дама.
	— Дама, как не! — изсмях се аз. — Обичам да ям. Затова тичам всяка сутрин. Иначе ще стана твърде пищна и рубенсова.
	— Не съм сигурен какво точно означава рубенсова, но съм сигурен, че ще ти отива.
	Той заби лъжица в сладоледа си и му се наслаждавахме в тишина, докато и последната капчица от шоколадовия сос не беше обрана. Едва се сдържах да не оближа купата. Самюъл обаче я облиза.
	— Този сос беше невероятен — каза той с възхищение.
	— Да, по рецепта на мама. Оригинална.
	Измих купите и Самюъл тръгна към дневната и седна пред пианото, като ме гледаше през тясната врата срещу мивката.
	— Ще дойдеш ли с мен да видим баба?
	— Нети ли? — попитах объркана.
	— Не. Искам да дойдеш с мен в Аризона и да се запознаеш с баба Яци.
	Вдигнах поглед към лицето му и по стиснатите устни разбрах, че говори сериозно.
	— Кога?
	— Утре.
	— Но… трябва да работя в салона утре и… Колко време няма да ни има?
	— Леля ти няма ли да те пусне?
	— Разбира се, че ще ме пусне. Нямам записани часове. Просто трябваше да съм там, ако влезе някой.
	— Дилкън е на около хиляда и сто километра от тук. Ще пътуваме цял ден в едната посока и искам да останем там три дни. Така че общо пет дни. Утре е събота. Ще се върнем в сряда късно през нощта. Можеш ли да го уредиш?
	Прехапах замислено устна. Много се изкушавах. Дългите часове пътуване бяха невероятно примамливи. Разговорът с него винаги бе вълнуващ и не можех да се откажа при мисълта, че ще говорим с часове и ще слушаме музика. Татко замина. Нямаше да се обади по телефона, защото там мобилните губеха обхват. Щях да отменя уроците си по пиано, но нямаше да изгубя кой знае колко пари. И без това за какво щях да ги харча? Може би все пак се колебах твърде дълго.
	— Моля те, Джоузи — настоя той. — Искам да се запознаеш с нея. Говорил съм й за теб. Много ще я харесаш.
	Обърнах се към него.
	— Добре, ще отидем. Винаги съм искала да се запозная с нея. Но… — Вдигнах пръст. — Не мога да тръгна много рано. Трябва да се обадя на учениците си и на Луиз…
	— Ще им се обадиш по пътя, Джоузи. Вземи си мобилния. Ще те взема в шест часа.
	Дотук с „моля те, Джоузи“. Шефът Самюъл се завърна. Всъщност това не беше точната дума. Той беше просто прям и откровен, но като го наричах така, се чувствах по-добре, когато започваше да издава заповеди. Той продължи:
	— Искам да стигнем в резервата преди мръкване. Трудно ще намерим хогана на баба и през деня. А и тя може да е навсякъде. Обадих се в търговския пункт, когато се върнах в страната, и й оставих съобщение. Казах й да ме чака този уикенд. Получавам отговор от нея чрез човека, който работи на пункта. Обадих му се вчера и той каза, че тя е ходила там да остави един килим. Предал й е съобщението ми.
	— Значи, така си общувате? — попитах изумена.
	— Да, получава се. Баба не може да чете и пише и няма телефон.
	Усетих леко притеснение, че тази среща можеше да се окаже доста неловка. Разговор между два различни свята. Самюъл сигурно видя нещо на лицето ми, защото стана и тръгна към мен. Прокара леко ръка по бузата ми.
	— Не се тревожи. Ще харесаш баба. Просто мисли за това като за приключение.
	Усмихнах се треперливо.
	— До утре — каза той с дрезгав глас.
	— Обещавам да си взема джинси и ботуши — отвърнах с гримаса.
	Отдавна се бях отказала от джинсите и наследените тениски, но все още ги пазех (че кой в Левън нямаше джинси и тениски!?).
	— Баба също винаги носи поли… но, да. Може да искаш да облечеш джинси, освен ако нямаш дълга вълнена пола, с която обичаш да яздиш — подразни ме той.
	Пожела ми лека нощ и излезе тихо, а аз чух как пикапът изръмжа и потегли.
	Хукнах по стълбите и започнах да хвърлям дрехи в куфара си. Беше почти десет часът. Никога нямаше да мога да заспя. Сърцето ми бумтеше от очакване.


>	18.
>	Оратория

	Спах неспокойно, ставах няколко пъти да си преподреждам багажа. Никога не бях ходила в индиански резерват. Нямах представа какво ще ми трябва. Събудих се преди алармата и продължих да лежа, изморена. Искаше ми се да не се бях съгласявала, питах се какво ли е довело до такъв ход. Всъщност знаех защо отивам. Ако трябваше да съм честна към себе си, правех го, за да прекарам време със Самюъл, което отново беше абсолютно глупаво. Той щеше да си тръгне пак. Скоро. И аз отново щях да остана тук. Скоро.
	Отметнах завивките и се изкъпах, опитвах да се отърва от умората от недоспиването и паренето в очите. Бях готова, преди Самюъл да дойде, и седнах на верандата да го чакам с Яци. Кучето положи глава в скута ми и ме погледна печално. Знаеше, че заминавам и няма да дойде с мен. Самюъл се бе обадил, след като си тръгна снощи, и каза, че Нети ще идва да храни кокошките и да се грижи за Яци. Малко се притесних, че тя знае, че тръгвам с него, но бях благодарна, че е уредил кой да се грижи за животните. Питах се какво ли си мисли тя за тази покана. Всъщност не исках да знам. Надявах се, че ще си мълчи за това, но предполагах, че целият град скоро щеше да узнае. Може би когато се върнех, дори щеше да е стара новина. Въздъхнах при мисълта, че всички ще ме гледат странно доста време заради това малко „приключение“.
	Самюъл дойде точно в шест и сърцето ми се разбумтя като на малка глупачка, когато той спря двигателя на пикапа и слезе. На устните му играеше лека усмивка.
	— Готова ли си?
	Прегърнах Яци и слязох от верандата с багажа си. Може и да не знаех какво точно да взема, но осъзнавах, че не бива да се появявам пред хогана на Стела Яци с огромен куфар, пълен с дрехи и тоалетни принадлежности. Бях взела възможно най-малко неща.
	Самюъл погледна одобрително чантата ми и я взе от ръката ми, после огледа износените ми джинси. Бях ги облякла с тънка бяла туника и си сложих халки на ушите. Все пак не исках да съм прекалено неугледна. Бях обула сандали. Сложих старите си ботуши зад предната седалка, защото знаех, че ще ми трябват там.
	— Да, винаги женствена — усмихна се Самюъл.
	— Ей, мога да яздя кон, да чистя конюшни, да доя крава и да разгонвам нахални кокошки, господине — казах кисело. — Просто се обличам като момиче. Твърде много време носех старите дрехи на братята си. Имаш ли проблем с това?
	— Не, госпожо. Определено нямам проблем с външния ти вид — отвърна Самюъл, в гласа му вече не се усещаше никаква закачка.
	Преглътнах с усилие и сдържах усмивката си.
	Той беше заредил пикапа, преди да дойде да ме вземе, и в поставката имаше диетична кола за мен, както и божествено ухание, което идваше от някаква кафява торбичка на седалката.
	— Канелените кифлички на Потната Бети! — изписках, когато разпознах аромата.
	— Как я нарече? — попита Самюъл, вдигайки вежди, докато затваряше вратата и палеше двигателя.
	Обясних му произхода на това прозвище, докато доволно дъвчех топлата лепкава частица от рая.
	— Ще ми се да го знаех, преди да погълна три от тези кифли — рече той и потрепери в престорен ужас.
	— Ако си изгубил апетит, аз имам място за последната — казах, докато ближех пръстите си. — Каквото искаш говори за Левън, но определено си има предимства. Готвенето на Потната Бети е едно от тях, потна или не.
	— Честно да ти призная, мога да кажа за Левън само хубави неща — каза и облегна ръце на волана, подготвяйки се за дългото пътуване.
	— Наистина ли? — Бях малко изненадана. Помнех как думите на баба му в нашата кухня преди много години ме бяха оставили с различно впечатление. — Мислиш ли, че някога би живял тук?
	Още щом думите излязоха от устата ми, ужасно съжалих, осъзнавайки колко отчаяно звуча, като жена, която вече си прави планове за сватбата и се оглежда за къща. Нямах нищо такова предвид.
	Той се взира известно време през предното стъкло, после ме погледна сериозно, свъсил вежди.
	— Не, Джоузи. Не мисля, че искам да живея тук — каза тихо.
	Зачудих се дали да не отворя вратата и да се хвърля на шосето. Потиснах порива да се обяснявам, защото знаех, че каквото и да кажа, ще се закопая още повече. Доядох кифлата без никакво удоволствие и изпих половината кола. Неловкото мълчание между нас продължи много километри, докато утринното слънце се изкачваше лениво над хълмовете и протягаше дългите си ръце над сънливата долина вляво от шосе 1–15, по което пътувахме. Щяхме да изминем по него сто и петдесет километра, а после щяхме да завием по 1–70 и да поемем на изток към Моаб, през Монюмънт Вали, към Аризона.
	Накрая започнахме да разговаряме и аз се освободих от смущението, когато той заразказва случки от живота си в армията. Опитах да се сетя за нещо смешно от живота в Левън. През последните години бяхме живели много различно, но някак не се чувствах отчуждена от него заради това, както преди да прочета писмата му. Просто исках да науча повече, да го разбера по-добре.
	Спряхме за късен обяд в Моаб, но потеглихме пак след петнайсет минути с опакованата храна между нас. Самюъл искаше да стигнем при баба му по светло, а имахме още много път. Пейзажът постепенно ставаше по-суров и драматичен. Огромни плата и извисяващи се планини стърчаха от равнините като замъци от червена скала. Често се бях питала как са се чувствали бягащите мормони, когато водачът им е заявил, че долината Солт Лейк е „мястото“. Бяха пътували толкова дълго, бяха преживели ужасни страдания само за да стигнат до почти гола, лишена от дървета и вода долина. Как ли са се свивали сърцата им и как ли отчаянието е заплашвало да ги завладее. Но са успели. Питах се какви ли древни индиански племена са обитавали тази пустинна местност. Колкото и красива и величествена да беше, тя бе съвсем негостоприемна. Сигурно съм казала нещо на глас, защото Самюъл се наведе към волана и присви очи към пейзажа около нас, когато започна да говори.
	— Хопите всъщност имат интересна легенда за това как са се озовали на тази земя.
	— Хопите? — попитах аз.
	— Индианците хопи населяват част от този район, предимно в планинските пустини на Североизточна Аризона, обградени от всички страни от народа навахо. Хопите са миролюбиви — всъщност „хопи“ означава „миролюбив и мъдър народ“. Тази история показва, че смиреното приемане е традиционно за тях. Те казват, че когато първите хора изпълзели от подземния свят, един присмехулник ги посрещнал с няколко царевични кочана с различни размери и цветове, които положил пред тях. Присмехулникът им казал, че всяко племе или семейство трябва да избере кочан. Той щял да им каже каква ще бъде съдбата им — например навахите избрали жълтия кочан, което означавало, че ще имат много радост, но кратък живот.
	Самюъл замълча и ме погледна печално.
	— Аз лично не съм имал много радост в живота си, затова се надявам другата половина от предсказанието да не важи… Та всички племена понечили да си вземат кочан. Утите взели сивия кочан, а команчите червения. Хопите стояли и гледали как всички грабят и се боричкат за най-хубавия кочан, но нищо не правели. Накрая останал само късият син кочан, който никой не искал. Късият син кочан предсказвал съдба на усилен труд и несгоди, но дълъг, пълноценен живот. Водачът им го взел и приел тази съдба за народа си и те тръгнали да си търсят място, където да живеят. Накрая стигнали до трите скални плата в пустинята. Богът на смъртта, Масауву, притежавал тази земя и им казал, че могат да останат. Хопите се огледали и си казали, че животът тук ще бъде труден, но пък никой друг няма да иска тази земя, затова никой няма да се опита да им я отнеме.
	Засмях се с глас.
	— Сигурно на това му се казва да гледаш оптимистично на нещата.
	— Е, не се оказало точно така. Били са земеделци и тъй като измислили успешни методи да отглеждат реколта на такава земя, постоянно били нападани от ути, апахи и навахи, които искали реколтата им.
	— Никой не искал земята им, но искали реколтата?
	— Да, горе-долу.
	Пътувахме дълго в мълчание, всеки потънал в мислите си.
	— Харесва ми, че не само познаваш историята на народа си, но и историята на другите племена. Ти си ми като личен водач във всичко, свързано с коренното население на Америка.
	— Ще установиш, че повечето от легендите на коренното население са вариации на едни и същи истории. Може да ги разказваме различно, посвоему, но всички са подобни, особено сред племената, които населяват един и същи географски регион. Вярванията на хопите са много подобни на тези на навахите. И двете племена държат на религиозните церемонии. В основата на вярванията им са хармонията, равновесието между нещата и най-важното — да имаш добро сърце, което често е свързано с това да си в разбирателство с хората и да приемаш обстоятелствата на живота си.
	— _Хозхо_ — спомних си аз.
	Самюъл ме погледна смаян и кимна.
	— Да, _хозхо_. Откъде знаеш тази дума?
	— Преди много време разговаряхме за хармонията. Оттогава често мисля за това. Дори написах _хозхо_ на моята Стена на думите.
	— Представи си само: момиченце от Левън, Юта, написало дума на навахо на стената си.
	— Представи си само — съгласих се аз. — Е, Самюъл?
	— Да?
	— Ти откри ли я?
	— Кое?
	— Хармонията, равновесието, _хозхо_… както и да се нарича. Докато те нямаше, през всички тези години, откри ли я?
	Той ме погледна за миг и се обърна пак към пътя.
	— Това е процес, Джоузи. Не можеш просто да я откриеш и задържиш. Като да пазиш равновесие на колело. И най-дребното нещо може да те разклати. Но се научих, че за мен хармонията е свързана с усещането ми за цел. Освен това трябваше да се отърва от много гняв и тъга. Когато се срещнахме преди толкова години, бях изпълнен с гняв. Започнах да се променям, когато сърцето ми започна да омеква.
	— И какво смекчи сърцето ти? — попитах тихо.
	— Хубавата музика и един приятел.
	Очите ми запариха и се извърнах от него. Примигнах бързо, за да потисна жиленето на сълзите.
	— Музиката има невероятна сила.
	— Както и приятелството — отвърна той искрено.
	— И ти беше добър приятел за мен — казах бързо.
	— Не, не бях. Нищо подобно. Но колкото и злобен и лош да бях понякога, ти никога не ми се разсърди. Така и не успях да те проумея. Като че ли ме обичаше въпреки всичко. Не разбирах такава обич. После ми се случи нещо, което ми даде урок. Нали знаеш, че взех записките на татко, когато заминах за Морската пехота. Четях по малко. Прелиствах ги, четях това или онова, започвах и спирах. Не мисля, че някога съм ти разказвал какво ми се случи. Може да е в някое от писмата, които ти дадох. Бях насред Афганистан, в район, в който се смяташе, че се крият голяма група талибани. Търсехме особено усилено един човек. Носеха се много слухове, че Осама е там. Изпратиха ме напред с още един снайперист — винаги ни изпращаха по двойки, — за да разузнаем и да открием някакъв вход към серия пещери, където се смяташе, че се крият терористите. Аз лежах по корем и гледах през мерника цели три дни. Бях изтощен и раздразнен и исках да взривя цялата проклета страна и просто да се прибера у дома.
	— Звучи ужасно — казах аз.
	— Такова беше. — Самюъл се засмя безрадостно и поклати глава. — Преди да ме изпратят на тази мисия, бях прочел притчата за блудния син. Тя малко ме ядоса. Яд ме беше заради сина, който бе останал верен, а после беше отблъснат от баща си. Мислех си, че разбирам какво се опитва да ни научи Исус с тази притча. Мислех си, че това означава, че Исус обича грешника, а не греха, и че ще ни прости, ако просто се върнем при него и му позволим да ни излекува. Знаех, че това е вярно, но продължавах да си мисля, че не е справедливо и не е честно, и „добрият син“ не заслужава да бъде приеман за даденост. Дори си мислех, че тази притча на Исус не е най-добрият пример за приемане на грешника в лоното, че е можел да използва друга история, за да предаде посланието си. Та лежа, значи, там, изморен, ядосан, и притчата за блудния син не спира да се върти в ума ми. Тогава виждам човек, който прилича на мишената ни, да наближава входа към пещерите с още двама мъже. Развълнувах се, защото си мислех: най-сетне някой ще си получи заслуженото. Представяш ли си? В ума си критикувах великия Учител и се приготвях да прострелям човек. Ужасно бях развълнуван, имах заповед да го убия, а внезапно моят партньор каза: „Не е той“. „Той е — отвръщам аз. — Той е!“ Искам да стрелям, макар да осъзнавам, че не е нашият човек, но не искам да отстъпя. — Гласът и тялото на Самюъл бяха напрегнати и той поклати твърдо глава, беше се пренесъл отново на онази скала в далечната страна. — Вече се готвех да натисна спусъка, когато внезапно, отникъде, един глас ми проговори така ясно, както бе проговорил другарят ми, директно в ухото ми. — Самюъл замълча и изведнъж някакво чувство заля лицето му. — Но не беше партньорът ми. Той още шепнеше трескаво, настояваше, че не е нашият човек. Онзи глас можех да го чуя само аз. Той ми каза: „А ти колко дължиш на Господаря ми?“.
	Тишината в кабината беше пълна, примесена с нещо като мъка — и макар че не разбирах какво означава този въпрос, знаех, че Самюъл е разбрал, и чаках да овладее чувствата си, за да сподели с мен. Той вдиша дълбоко няколко пъти и продължи дрезгаво, гласът му прекъсваше леко.
	— Притчата за блудния син не беше просто за греховете на сина, който си е тръгнал и се е върнал. Тя беше за греховете и на верния син. — Самюъл ме погледна, аз се взирах в него, чаках да продължи. — Онзи ден, сред скалите на Афганистан, бях така решен всеки да си получи заслуженото, че едва не убих човек, за когото знаех, че не е мишената. Той можеше да е тръгнал да търси изгубената си коза. Въпросът е какво всъщност заслужава всеки от нас, Джоузи? Думите, които чух онзи ден, бяха от следваща притча на Исус в Евангелието на Лука, за несправедливия слуга. Прочетох я веднага след като прочетох притчата за блудния син, но бях така ядосан от онова, което смятах за несправедливост в първата притча, че всъщност не прочетох наистина думите на втората. „А ти колко дължиш на Господаря ми?“ Колко? Колко дължа аз? Истината е, че никога не мога да изплатя дълга си. Никога. Ние дължим ВСИЧКО на Бог. Няма ниво на задлъжнялост. Аз съм не по-малко в дълг от човека, който едва не загуби живота си от моята ръка. Верният син е не по-малко задлъжнял от блудния си брат. Всички дължим всичко на Исус Христос. И все пак в края на притчата бащата казва с обич на гневния си син: „Чедо, ти си винаги с мене и всичко мое е твое“. Ето това е обич. Двама недостойни синове, но и двамата обичани и приети. Онзи ден, с леко припомняне, един милостив баща ми показа колко съм недостоен. И въпреки това ме спаси. В този ден наистина започнах да разбирам.
	Разкопчах колана си и се плъзнах към Самюъл на широката седалка. Положих глава на рамото му и прегърнах с две ръце дясната му ръка. Седяхме така, със сълзи в очите, стиснали ръце, останали без думи, в продължение на много километри.

	* * *

	Пристигнахме в Дилкън точно преди залез. Приличаше на всеки малък град. Пейзажът беше друг, осеян с килими и бижута на навахо — но като че ли не беше много по-различен от Левън. Минахме през града и потеглихме по пътища без никаква маркировка и знаци, като понякога подминавахме стадо овце или широка каруца. Преброих няколко изоставени пикапа. Видях хоган да се извисява унило насред нищото и го посочих на Самюъл.
	— Когато собственикът на един хоган умре, в него вече никой не живее. Помниш ли _чииди_? Че остават само лошите духове? Без значение дали вярваш в тях, уважаваш традицията, която повелява хоганът да остане необитаем, за да се върне при Майката Земя. Ще видиш и други изоставени хогани. Все по-малко навахи живеят в хогани напоследък. Просто е много по-удобно да имаш течаща вода, електричество и климатична инсталация. Но някои още се придържат към старото. Баба Яци определено е една от тях.
	Не знаех как Самюъл открива пътя, завиваше ту наляво, ту надясно, докато накрая не заподскачахме по неравна земя към един самотен хоган със стар пикап отпред, който приличаше на пикапа на брат ми. От северната му страна имаше огромно ограждение от преплетени наслуки пръти хвойна. Поне стотина овце бяха в ограждението. Хоганът бе обърнат на изток. Вратата беше отворена и сенките на залязващото слънце създаваха нещо като навес отпред, където една дребна стара жена седеше и чепкаше вълна. Не помръдна, нито стана, когато спряхме и автомобилът изпъшка доволно, след като Самюъл завъртя ключа. Слязохме сковани и аз изостанах малко. Самюъл тръгна напред, вдигна дребната жена от столчето й и я прегърна здраво. Вълната и макарите паднаха в краката й, когато тя го притисна към себе си, малките й ръце галеха ръцете и силния му гръб, потупваха бузите, докато тя мърмореше нещо, което не можех да разбера.
	Накрая Самюъл я пусна и се обърна към мен, протегна ръка и ме представи на навахо на своята любима шимасани Яци.
	Баба Яци беше красива, както е красиво старото дърво. Сърдечна, тъмна и толкова мъдра, че се взирах в чертите на лицето й за отговори на най-важните въпроси в живота. Косата й беше бяла и гъста, прибрана назад и увита на традиционния за племето навахо кок. Ризата й бе избеляло лилава, с дълги ръкави, а полата й беше широка, на слоеве и убито синя. Носеше стари каубойски ботуши и големи сребърни пръстени с тюркоази на безименните пръсти на сбръчканите си ръце. Не беше много висока, може би към метър и петдесет, но беше набита — по-силен вятър не би я отвял; всъщност останах с впечатлението, че нищо не е в състояние да я разклати.
	Тя ми кимна почти царствено и пак насочи вниманието си към внука си. После протегна ръка към хогана си и ни покани да влезем. Хоганът беше по-просторен, отколкото очаквах. Огромен стан заемаше почти изцяло едната му страна. До съседната имаше сламеник, малък скрин с чекмеджета и печка на дърва. Голяма маса с два стола заемаше кухненската част.
	— Баба се притеснява, че няма да ти е удобно тук — прошепна ми Самюъл. — Аз й казах, че не обичаш да се суетят заради теб, затова и тя няма да го прави. Казах й, че ще ти е неудобно само ако на нея й е неудобно. Мисля, че това я успокои.
	За миг се изумих колко добре ме разбира Самюъл.
	Хапнахме просто ястие от пържен хляб и задушено овнешко. Усетих, че клепачите ми натежават, докато седях навън на един от столовете от кухнята и слушах нежната каденца на разговора им. Ръцете на баба Яци бяха винаги заети. Беше ми показала, с превод от Самюъл, килима, по който работеше на стана си. Той беше само с естествените цветове на вълната, преплетени в сложен мотив. Каза, че си правела бои от различни растения, но за този килим нямало да ги използва. Червеното, кафявото, черното и сивото в мотива бяха цветовете на вълната на нейните овце. Попитах я дали замисля модела предварително. Самюъл отговори вместо нея, преди да е превел въпроса ми:
	— Мотивът се появява сам. Вълната ти казва какъв ще бъде. Има традиционни мотиви — забравил съм какво точно означават, — но всеки от тях разказва история. Някои истории са сложни и включват много подробни мотиви. Баба казва, че това е церемониален килим.
	Това ми се стори логично и аз продължих да разсъждавам:
	— Тъкачеството е нещо като композирането на музика. Музиката се пише сякаш сама. Просто трябва да започнеш да свириш.
	Самюъл веднага мина на навахо и преведе на баба си думите ми и какво ми е казал. Тя кимна, съгласявайки се с обяснението му, и ми се усмихна леко, когато той вероятно й превеждаше сравнението ми с музиката.
	Тази нощ Самюъл спа в каросерията на пикапа, а аз в спален чувал в хогана, като баба му лежеше тихо до мен. Сънувах, че седя пред стана, тъка килим с мотиви на царевични кочани в червено, жълто, синьо и бяло. Един присмехулник е кацнал на рамото ми и ми казва да избера съдбата си. Всеки път, когато посягах към жълтия кочан, присмехулникът ме клъвваше по ръката и казваше с папагалски глас: „Не е за теб! Не е за теб!“.

	* * *

	Следващия ден яздехме със стадото по каньона към по-тревисти пасища. Зимата идваше рано във високите райони и след месец овцете щяха да пасат близо до хогана на баба Яци. Станахме преди изгрев и аз се постарах да изглеждам красива, дори без необходимите принадлежности. Знаех, че дните ми със Самюъл свършват, и исках всичко да е както трябва. Не се опитвах да си обясня чувствата си към него, освен радостта от завръщането му. Знаех, че като избягвам да се замислям за това, се самозаблуждавам, но просто не можех да се накарам да си представя какво предстои. Много време бе изминало, откакто бях яздила, и знаех, че на следващия ден ще имам болки. Никога не бях излизала с овцете и знаех, че баба Яци всъщност не се нуждае от помощта ми, затова изоставах и чаках инструкции, като просто се наслаждавах на присъствието им.
	Студената утрин отстъпи пред слънце и сини небеса, с дъх на наближаващата есен във въздуха. Когато стигнахме до долината, където овцете щяха да останат няколко часа, слязохме от конете, спънахме ги, като вързахме задните им крака, и хапнахме сушено месо и пържен хляб, останал от вечерята. После се настанихме да си починем, докато овцете пасат.
	Бях задрямала, докато слушах как Самюъл говори с баба си, без да разбирам нищо, естествено, но и не изпитвах нужда да разбирам. Усетих как той ме докосна по ръката и отворих едно око.
	— По теб пълзеше кърлеж. Баба казва, че има много кърлежи тази година.
	Мисълта кърлеж да се забие в ръката ми ми подейства като обливане със студена вода и бързо се разсъних. Седнах, изтупах ръцете и краката си и прокарах пръсти през косата си.
	— Знаеш ли защо кърлежите са плоски?
	Самюъл седеше до голяма скала. Не изглеждаше никак притеснен от мисълта, че около нас пълзят кърлежи.
	— Не съм разглеждала достатъчно дълго кърлеж, за да знам, че е плосък — признах аз, като още изтръсквах крачолите на джинсите си.
	— Още една история на навахо… баба я разказва по-добре от мен… но легендата е, че Койотът излязъл един ден на разходка и срещнал старица. Тя му казала, че наблизо има великан и той трябва да се обърне и да си отиде. Койотът заявил, че не го е страх от нищо, особено от великани, и продължил напред. Взел обаче една остра пръчка за всеки случай, като си мислел, че може да му потрябва, ако се натъкне на великана. Накрая стигнал до отвора на огромна пещера и тъй като си бил любопитен, като повечето койоти, влязъл да я огледа. Изминал известно разстояние и видял една жена да лежи на пода на пещерата. Попитал я какво й има. Тя казала, че е толкова слаба, че не може да стане. Койотът я попитал дали е болна. Тя отвърнала, че е отслабнала от глад, защото е пленена в корема на великана без никаква храна. „Какъв великан?“ — попитал Койотът. Жената се засмяла и му казала, че и той е в корема на великана. Пещерата, в която влязъл, била устата на великана. „Лесно се влиза — казала жената, — но никой не е излязъл.“
	Койотът не знаел какво да стори, затова продължил да върви и да оглежда. Срещнал още много хора, всички слаби и умиращи от глад. Казал им: „Ако това е коремът на великана, значи, стените са от мускули и мазнина и можем да си режем парчета и да ядем месото“. Той използвал острата пръчка и зъбите си, за да къса месо от стените на корема на великана. Нахранил всички хора и те били доволни. Казали: „Благодарим ти, че ни нахрани, но все още не можем да излезем от тук“. Койотът им рекъл: „Ако това е коремът на великана, значи, сърцето му трябва да е някъде наблизо. Ще го намеря, ще го пронижа и ще го убия“. Един от хората казал: „Виждаш ли онзи пулсиращ вулкан ей там? Това е сърцето на великана“.
	Койотът пропълзял по вулкана и забил пръчката си в сърцето на великана. Великанът извикал: „Ти ли си, Койоте? Спри да ме режеш и пронизваш и ще отворя устата си, за да те пусна навън“.
	Но Койотът не искал да спаси само себе си, искал да спаси всички. От вулкана започнала да изригва гъста лава. Великанът затреперил и Койотът казал на хората, че вулканът предизвиква земетресение и великанът ще отвори уста и всички ще избягат. Когато в предсмъртните си мъки великанът заревал от болка, хората, пленени в корема му, избягали през устата му. Койотът ги спасил — завърши историята Самюъл и ме загледа с очакване.
	— Хубава история… но не разбирам какво общо има с кърлежите — извих въпросително вежди.
	— О, да — усмихна се той. — Ами последен излязъл кърлежът, тъкмо пропълзявал навън, когато великанът умрял и челюстите му се затворили. Койотът трябвало да дърпа кърлежа между зъбите на великана и той се сплескал.
	— Ооо, сега вече всичко е ясно — засмях се. — Харесва ми как индианските легенди смесват практичното с фантастичното.
	Бабата на Самюъл седеше до нас и пак чепкаше вълна, погледна нагоре и се засмя. Като че ли успяваше да следва разговора и аз заключих, че сигурно разбира по-добре английски, отколкото го говори.
	Тя ми каза нещо, което не разбрах. Изражението й бе мило, а думите нежни.
	— Баба каза, че са като историите в моята Библия, легендите съдържат уроци, ако се вгледаш достатъчно дълбоко в тях. Именно поуката в тази история е най-важната част — преведе ми Самюъл, като се взираше в баба си с подобно на нейното изражение.
	— Като притчите ли?
	Баба Яци кимна, сякаш бе разбрала въпроса ми. Пак заговори на мен, този път на накъсан английски, и аз я слушах внимателно. Знаех, че й е трудно и го прави само заради мен.
	— Койотът не е знаел, че е пленен.
	Тя погледна към вълната, която чепкаше, и не каза нищо повече.
	Погледнах към Самюъл за пояснение, не разбирах съвсем какво се опитва да ми каже баба му. Той постоя неподвижен за миг, после ме погледна, присвил леко очи заради слънцето, което се промъкваше под нашия заслон.
	— Койотът е бил в корема на великана и дори не е знаел това. Той изобщо не съзнавал, че е в плен. Мисля, че това се опитва да каже баба.
	— Но може да се каже и че Койотът е бил единственият, който не е бил в капан — свих рамене, знаех, че интерпретацията на баба му на тази легенда му напомня за мен. Стомахът ми се сви от тази мисъл и изгарях от нетърпение да обърна нещата. — Койотът не е имал проблем да се измъкне, но е знаел, че не може да остави останалите.
	— Хм. Трябваше да се досетя, че ще го видиш по този начин. — Самюъл докосна с пръсти бузата ми. — Имам чувството, че пак съм в автобуса и се опитвам да следвам мислите ти. Ти винаги си на две крачки пред мен.
	— Ще се почувстваш ли по-добре, ако изиграем една канадска? — пошегувах се — Сигурна съм, че няма да имам шанс.
	Той се засмя и баба му вдигна рязко поглед, очите й се спряха с обич на лицето му. Погледът й се плъзна към мен, изпълнен с въпроси.


>	19.
>	Кресчендо

	Би трябвало да има връзка между математиката, музиката и астрономията — някои от най-великите композитори са били запалени звездобройци. Връзките между математиката и музиката ги разбирам — макар че те не се изчерпват само с темпото, броенето и нотите. Всъщност се случва нещо неврологично в мозъка, когато се свири определен тип музика. Смята се, че тази неврологична промяна оказва благотворен ефект върху математическите ни способности. Бях запленена от онова, което някои учени наричаха Ефект на Моцарт, и използвах това проучване, за да убеждавам не една майка детето й да продължава с уроците по пиано.
	Но единствената връзка, която намирах между астрономията и музиката, бе в начина, по който ме караха да се чувствам. Когато поглеждах към небосвода, изпитвах същото благоговение като от величествена музика. Никой не ме беше учил на знания за звездите, както бабата на Самюъл бе направила. Наученото от учебниците не ме вдъхновяваше, сякаш му липсваше нещо жизненоважно. Галактиката беше загадка, която всеки си мисли, че може да разгадае, но всъщност никой не бе успял. В училище често усещах, че се отегчавам от факти и цифри, които ми изглеждаха нищожни догадки за нещо, което бе отвъд всякакви думи и обяснения.
	След вечеря на третия ден в резервата със Самюъл се изкачихме на едно скално възвишение близо до хогана на баба му. И докато лилавият залез почерняваше, ние гледахме как звездите започват да се пробуждат над нас. Колкото повече напредваше нощта, толкова по-впечатляващо ставаше небето. И пак изпитах познатото смирено изумление, което винаги ме завладяваше, когато мислех за небесата. Крайниците ми бяха натежали, стомахът ми бе пълен, от много време не се бях чувствала така доволна и отпусната.
	Бабата на Самюъл беше заклала коза в наша чест и през последните два дни готвеше всякакви ястия. Аз не бях особено придирчива, но когато Самюъл ми каза, че баба му използва буквално всичко от козата, вече не бях напълно сигурна дали да взема участие в приготвяния пир. Бях я гледала как прави кървави питки и колкото и да е странно, въпреки зловещото име, не бяха лоши. Бяха тежки, засищащи и миришеха вкусно. Две приятелки на баба Яци дойдоха да й помогнат с приготовленията и аз бях поразена колко приличат на жените от моята църква, докато се смееха и работеха заедно. Учудвах се на изобретателността и способностите на тези хора. Те използваха дори пепелта от дървата, за да подквасват хляба си.
	Пиршеството се превърна в събиране на приятелите на баба Яци, които познаваха и явно обичаха Самюъл. Майка му също дойде, но ми се стори зле настроена към баба Яци. Някак си дори изглеждаше по-стара от нея, макар че вероятно беше в края на четиресетте. Дълбоки бръчки и хлътнали очи издаваха, че е много тъжна жена. Самюъл се зарадва да я види и я прегърна сърдечно, но само сви рамене, когато тя си тръгна скоро след това.
	Сега, докато лежах до него на гладкото скално възвишение и се взирах в безкрайната шир на нощното небе, го попитах за жената, която бе негова майка.
	— Тя още живее с втория ми баща, макар че не съм го виждал, откакто си тръгнах оттук през последната година в гимназията. Хоганът на моята шимасани е неутрална територия, където с майка ми се срещахме през годините.
	— Тя като че ли не харесва много баба Яци — казах аз.
	— Тя никога не успява да ядоса баба. Мисля, че се опитва да я накара да направи нещо лошо само за да оправдае собственото си лошо отношение. Но баба просто я обича и доколкото виждам, винаги се държи добре с нея. Жалко, но мама е предавала себе си вече много пъти и се превръща в мечка.
	— Мечка? — попитах объркана.
	— Още една легенда. Когато бях малък, баба ми разказа една история за жена, хваната от мечки. Нощем те били мечки, а през деня хора. Жената се омъжила за вожда на мечките и накрая, след като живяла с тях много години, започнала да й расте козина и да се превръща в мечка.
	— И майка ти става като мечката, за която се е омъжила?
	— Бързо схващаш, Джоузи. Всъщност в легендата мечокът е любящ и всеотдаен и накрая умира за семейството си, но винаги съм смятал, че ставаме като обкръжението си — въздъхна Самюъл. — Или може би просто е по-лесно да виня втория си баща за това, в което се превърна мама, вместо да виня нея.
	— Мисля, че легендата е по-правдива, отколкото предполагаш. Забелязвал ли си как възрастните двойки започват да си приличат след много години брак?
	Засмях се при мисълта за някои от най-възрастните двойки в Левън, съпрузите си приличаха като брат и сестра.
	— Ако се омъжиш за мен, след петдесет години косата ми ще започне да се къдри и очите ми ще станат яркосини? — подразни ме леко Самюъл, без да ме поглежда, взираше се в звездите.
	Сърцето ми прескочи и внезапно си представих съвсем живо какво ще е да остарея с него. Седнах рязко, прегърнах коленете си и се опитах да мисля за нещо друго, каквото и да е, за да разкарам тези образи от главата си и от копнеещото си сърце.
	Дори да усети смущението ми, той не каза нищо и гласът му бе тих, когато насочи разговора към не толкова лична тема. Протегна ръка и прокара нежно пръсти през косата ми, докато говореше:
	— През следващите няколко години ще бъда в Кемп Пендълтън в Сан Диего, Джоузи. Приех назначение в снайперистката дивизия. Ще бъда инструктор, ще обучавам морски пехотинци, които са добри стрелци. Няма да е нужно да живея в базата и няма да ме изпращат на мисии. Също така в Сан Диего ме приеха и да уча право, ще ходя на лекции следобед и вечер.
	Беше планирал всичко. Вече бе разбрал какво иска. Когато стояхме в кухнята ми сутринта след тичането, твърдеше, че още не е решил какво ще прави. Сега ми се струваше, че знае. Гордеех се с него и същевременно бях ядосана.
	— Как го правиш, Самюъл? — попитах, изненадана от остротата в гласа си. — Как идваш тук да видиш баба си, гледаш как остарява и знаеш, че един ден вече няма да я има, без да си наясно дали не я виждаш за последен път, и пак си тръгваш?
	— А ти мислиш ли, че моята шимасани има нужда да остана, Джоузи? — Той също седна и пръстите му, които бяха нежно преплетени в косата ми, се плъзнаха към брадичката, за да извърнат лицето ми към него. — Наистина ли мислиш, че тя иска да остана? — Опитах да се отдръпна, но той се наведе към мен и отговори сам на въпроса си: — Като стоя тук, няма да постигна нищо. Баба знае, че я обичам, и очаква от мен да вървя напред. Помниш ли, че е заровила пъпната ми връв първо в хогана си, за да знам, че винаги ще имам дом?
	Кимнах.
	— Сърцето ми е в това място, но то не може да бъде мой дом, не и сега, може би никога. Баба осъзнала, че това не е правилно, изкопала пъпната връв и я сложила при пушките.
	Пак кимнах.
	— Има много видове воини, Джоузи. Аз съм един от тях и казват, че станеш ли веднъж морски пехотинец, си оставаш такъв завинаги, но сега искам да бъда друг вид воин за народа на навахо. Искам да завърша право, за да мога да помагам на коренното население, и не само на навахо, да запази земите си. Нашето правителство няма нужда от толкова акри земя. Знаеш ли, че правителството на САЩ ПРИТЕЖАВА повече от половината земя на запад? Почти шейсет процента от земята в някои щати. Правителството отнема земята в името на народа, но всъщност я взема от народа. Бащите основатели, както и неколцина от великите вождове ще се обърнат в гроба, ако знаеха какво заграбване на земя се случва сега от страна на правителството.
	Самюъл въздъхна вбесено, свали ръка от лицето ми и я прокара през косата си.
	— Дори не ми се говори, Джоузи. — Замълча и пак се обърна към мен. — Значи, мислиш, че трябва да живея тук с баба си в нейния хоган? Това ли ми казваш, Джоузи? Да живея тук и да паса овцете? Мислиш, че баба така ще си помисли, че я обичам повече?
	Почувствах се като най-нисшата форма на живот и поклатих нещастно глава.
	— Не, Самюъл. Съжалявам. Не знам какво исках да кажа.
	Тишината около нас бе разкъсвана само от далечния смях, който се носеше от хогана долу, или от оркестъра на щурчетата, обединени във вечерната си песен. Изминаха няколко дълги секунди, преди Самюъл да каже нежно:
	— Може би всъщност не говориш за мен, Джоузи.
	Той изчака търпеливо отговора ми, но след като мина доста време, просто се изправи. Посегна надолу и аз поех ръката му, позволих му да ме издърпа до себе си.
	— Утре ще ставаме много рано, Джоузи. Нека се върнем и видим дали са ни запазили малко сладолед от кози черва.
	— Пфу! — извиках ужасена.
	— Само се шегувам, скъпа. Всъщност очите са доста вкусни. Смятат се за деликатес.
	— Самюъл!
	Смехът му успокои кипналото ми сърце и аз го последвах по стръмната пътека към смътната светлина на хогана на баба Яци.

	* * *

	Нямаше сълзи при раздялата на Самюъл с баба му на следващата сутрин. Слънцето тъкмо надничаше над източните планини, докато те говореха тихо, притиснали бузи. Самюъл бе опрял чело на рамото й, извил гръб, за да може да я прегръща. Извърнах се от тях, смутена, че очите ми се навлажниха, а техните — не. Сигурно просто защото не обичам сбогуванията.
	Усетих леко докосване по ръкава, обърнах се и видях, че баба Яци стои до мен. Търсеше с поглед очите ми и сигурно забеляза влагата, която заплашваше да се излее от тях. Посегна нагоре и ме потупа по бузата с топлата си груба длан. След това заговори на почти перфектен английски:
	— Благодаря, че дойде. Самюъл те обича. Ти обичаш Самюъл. Вървете и бъдете щастливи.
	Сложих длан върху ръката й и я задържах за миг. После тя отстъпи от мен и сълзите ми потекоха. Извърнах се бързо от нея и тръгнах към пикапа. Самюъл сигурно бе чул думите й; беше само на няколко крачки от нас. Малките ни чанти и двата спални чувала вече бяха натоварени в каросерията, затова той само след минута се качи до мен и запали.
	Докато потегляхме, осъзнах, че преглъщам, за да спра сълзите, които не искаха да секнат. Зарових из жабката в търсене на подкрепления и грабнах шепа кафяви салфетки от „Тако Бел“. Избърсах си лицето, като отчаяно се опитвах да спра потока от чувства.
	— Джоузи! — въздъхна тихо Самюъл. — Сърцето ти е твърде меко.
	— Обикновено не плача така, Самюъл. Господи, от _години_ не съм плакала така. Откакто ти се върна, като че ли не мога да спра. Сякаш някакъв облак в мен се е пръснал и тече постоянен порой.
	— Ела тук, Джоузи — каза Самюъл и когато се плъзнах до него, ме целуна нежно по челото и приглади косата ми назад от мокрите бузи. — Е, може би трябва просто да се предадеш и да оставиш дъждът да се излее.
	И аз го направих. Изплаках всичко и не мислех, че ще плача отново поне няколко години. После положих глава на дясното му бедро и заспах с ръката му в косата си, докато Конуей Туити пееше „Не ми го отнемай“ по радиото.

	* * *

	Бързо стигнахме до дома. Явно всички тези сълзи са ми тежали, защото се чувствах странно безтегловна и празна по време на пътуването. Разговаряхме за разни неща, но леко и неангажиращо. По едно време заваля, този път истински дъжд, и когато спря, на небето се изви огромна дъга. Това стана повод за още една легенда на навахо — за синовете на Променящата се жена, които се опитвали да стигнат до Тюркоазената къща на Бога слънце отвъд Голямата вода. Когато стигнали до Голямата вода, те последвали насоките на Жената паяк и с песни и молитви потопили ръце в Голямата вода, и се появил огромен Мост дъга, който ги отвел до Бога слънце. Казваше се още, че синовете срещнали малък червенокос човек, който приличал на пясъчен скорпион и плюл четири пъти в ръцете им, но въпреки това историята беше хубава.
	Странностите й ме накараха да се зачудя дали много от легендите на коренното население не са започнали от много стара истина, но после са доукрасявани от поколенията, като в онази игра, която децата играят по партита — всички седят в кръг и един човек прошепва нещо в ухото на съседа си, а той го повтаря на следващия и така нататък, докато не обиколи целия кръг. Ако кръгът е достатъчно голям, накрая фразата няма почти нищо общо с първоначалната. Попитах Самюъл какво мисли за теорията ми.
	— Вероятно нещо такова се е случвало — съгласи се той. — Нямало е как да запишат точно историите, защото не са имали писменост. Много от легендите ни и историята ни вече са записани и мисля, че това е една от добрите страни на приобщаването на децата навахо в американските училища. Ние можем да говорим и пишем на английски и да съхраним така културата си. Мисля обаче, че много от легендите от самото начало не са били истина. Не и така както го разбираш ти. Много от тях са истории, които местните хора са използвали, за да учат децата си и да създадат правила за поведение, по които да живеят. Те не са имали Библия, която да учи децата им за любящия Спасител, за Неговото изкупление и за живота след този. Мисля, че много от нашите легенди са опит да обяснят онова, което не са разбирали — включително откъде са дошли и защо съществуват. Те са искали да знаят това, което всички ние искаме да узнаем. Кой съм аз? Защо съм тук?
	Замислих се върху думите му и се зачудих за моите собствени отчаяни въпроси след смъртта на Кейси. Преди това не се бях питала какъв е Божият план за мен. Не бях се чудила коя съм и защо съм тук, преди да дойде мигът, в който вече не можех да гледам с радост и очакване към бъдещето, докато не започнах да търся причина да продължа. Тогава най-много се нуждаех от отговори, а единственият, който открих, моята единствена причина да съществувам, беше нуждата на татко от мен. Тогава и Соня се нуждаеше от мен и аз открих някаква радост в това служене, която ме поддържаше. Досега. Сега отново имах въпроси.

	* * *

	Влязохме в Левън към шест и половина вечерта. Чувствах се мръсна и изтощена, но не исках да се разделям със Самюъл. Предложих да се срещнем у нас за вечеря след час, за да можем да се освежим след няколкото дни, в които се миехме с кофа.
	Поздравих щастливото си куче с прегръдка и целувка и влязох в банята, без да се поглеждам в огледалото. Реших, че онова, което не знам, не може да ме нарани. Изкъпах се, намазах се с лосион и излязох от душа като нова. Хвърлих всички дрехи от пътуването за пране, облякох пола и лека розова блузка и се насладих на гримирането пред голямо огледало за първи път от дни. Носът ми беше леко изгорял, а бузите имаха още лунички, но когато приключих, изглеждах освежена, а косата ми сияеше по раменете.
	Сложих да варя спагети и размразих малко наденички в микровълновата. Изпържих ги и добавих към тях домашно приготвен доматен сос, който бях затворила в буркани преди няколко седмици. Реших, че ще е прилична бърза вечеря. Изтичах в градината, защото копнеех за салата от свежи зеленчуци, и тъкмо се изправях с пълна кошница, когато Самюъл ме изненада — тъкмо заобикаляше къщата към мен. Сърцето ми подскочи няколко пъти и аз стаих дъх, преди да го издишам, смаяна. Бяхме се разделили само преди час, защо така се вълнувах да го видя? Черната му коса сияеше, тъмната му кожа блестеше, когато ми се усмихна, и аз усетих мълния в стомаха си, която накара коленете ми да затреперят. Свих пръстите на краката си в хладната пръст и му се усмихнах, чаках го да се приближи.
	Той спря пред мен и веднага се наведе, взе кошницата от мен, остави я до краката ми и ме прегърна. Ухаеше невероятно — на хвойна, на сапун и изкушение. Клепачите ми потрепериха и се затвориха, когато устните му откриха моите и не се отдръпнаха няколко дълги минути.
	— Липсваше ми — каза той и лицето му имаше тъжно изражение, когато отворих очи да срещна погледа му.
	Целуна отново устните ми, наведе се и взе кошницата със зеленчуци. Прегърна ме през кръста и тръгнахме към къщата.
	Ядохме, докато Яци спеше в краката ни, а през прозореца долиташе бръмченето на далечна косачка. Бетовен се разливаше тихо от стереоуредбата в дневната и аз бях потънала в музиката и в храната, когато осъзнах, че Самюъл е спрял да яде и се вслушва напрегнато.
	Погледнах го, чаках да ми каже какво има.
	— Как се казва това?
	— Музиката ли?
	— Не… не името, музикалният термин. Веднъж ми го обясни. Спомнях си го, когато слушах музика, която постоянно се връща към един звук. Как се нарича?
	— Тониката ли имаш предвид? — попитах изненадана.
	— Да, мисля, че така го нарече.
	— Слухът ти много се е изострил. Чуваш тоничната нота дори когато не я свирят. Тук е по-недоловима, отколкото в други произведения.
	— Обясни ми го отново — настоя той, изглеждаше дълбоко съсредоточен.
	— Ами… тонична нота е първата нота от скала, която служи като базов лагер, около който се разпъват всички други палатки и около който гравитират. Ако мелодията има силна тонична база, можеш да чуеш тоничната нота през цялото време, тя ще се слива с всяка друга нота или акорд.
	— Точно така, сега си спомних.
	Той като че ли приемаше тази част от музикалната теория много сериозно и аз не спирах да поглеждам смръщеното му лице. Почистих чиниите и заедно ги измихме и подсушихме, докато Струнен квартет №13 на Бетовен се разливаше зад нас. Самюъл отиде в дневната и го изключи, аз прибирах чиниите в шкафа. После вдигна капака на пианото.
	— Отдавна не съм те чувал да свириш, Джоузи. Ще ми посвириш ли тази нощ?
	Гласът му бе изпълнен с копнеж, докато плъзгаше пръсти по клавишите.
	— Не зная. Ти така и не ми изпя ирландската елегия — подразних го, като му напомних за споразумението ни при езерото Бурастън.
	— Така е. Имахме сделка. Добре. Аз ще ти кажа ирландската елегия; няма да я пея. Но ти трябва да обещаеш нещо.
	Гледах го и чаках.
	— Ще ми обещаеш, че няма да избягаш.
	Стана от пейката, висок и изпънат, и погледна надолу към мен.
	— Не искам стиховете да те смутят. Това е поема за любовници. Може да те изплаша и да те накарам да избягаш или пък да те накарам да се влюбиш в мен.
	Изчервих се и изсумтях, сякаш бе казал нещо съвсем нелепо.
	— Значи, не бива да бягам, но няма проблем да се влюбя в теб?
	— Зависи — отвърна той веднага.
	— От какво?
	— Дали ще избягаш.
	— Не те разбирам.
	Той сви рамене.
	— Е, договорихме ли се?
	— Добре.
	Протегнах ръка, но сърцето ми подскочи леко в гърдите. Самюъл затвори очи за минута, сякаш да изрови думите от някакво кътче в ума си, после наклони глава към мен и започна тихо да рецитира:
P>
	О, спря се над зората печален тъмен облак,
	щом при мойта Джоузи върнах се аз пак.
	Сърцето ми в гърдите все за нея пита
	и биеше то диво, биеше в захлас!
	Годините на болка, на страх и на копнежи
	се сляха толкоз силно в шеметен порой:
	като реката дива, подобно ручей вихрен,
	любовта ми, само сянка, трепкаше пред мен.
	Ала слънцето излезе и разтопи мъглата,
	скоро я превърна в елмазена роса.
	Поточето тъй мрачно грейна във позлата
	и птица се издигна във светли небеса.
	И тя не беше вече сянката от мрака,
	не беше призрак бледен тя на любовта.
	Ръцете си отвори, към мене се завтече
	и скри пак свойте тайни във вик на радостта.
P$
	В гърлото ми се появи гигантска буца, докато се взирахме един в друг. Вдишах дълбоко, опитвах се да сдържа надигането на емоциите. Самюъл пристъпи към мен.
	— Точно така се случи и с нас. Ти се появи изневиделица насред дъждовна буря. И после беше в прегръдките ми.
	— Да не се опитваш да ме прелъстиш, Самюъл? — исках да прозвучи игриво, но гласът ми прозвуча като тиха молба.
	— Не — прошепна напрегнато, като клатеше глава.
	— Аз ли съм момичето, за което сърцето ти копнее най-много?
	Отново не успях да прозвуча нехайно, не можех да облека думите в шеговитост. Не исках да отговори на въпроса ми, бързо извърнах очи от него и тръгнах към пианото. Плъзнах се на пейката и започнах „Фантазия Импромптю“ на Шопен, пръстите ми летяха замаяно по клавишите, музиката ставаше все по-дива и трескава, също като препускащото ми сърце. След това мелодията стана по-лека и аз свирих няколко минути, докато Самюъл стоеше до мен, неподвижен. Когато темпото отново се ускори, той мина зад мен и сложи ръце на раменете ми. Аз едва успях да довърша.
	— Ти бягаш. Каза, че няма да бягаш — въздъхна той зад мен.
	— Тук съм.
	— Пръстите ти летят, опитват се да избягат.
	Сложих ръце в скута си и сведох глава. Музиката беше твърде разобличаваща. Шопен бе казал на Самюъл точно какво чувствам въпреки опитите ми да го избегна.
	Една от ръцете на Самюъл се вдигна към главата ми и проследи с мазолестите си пръсти къдрица, която се бе спуснала по врата ми. Потреперих.
	— Ще изсвириш ли още нещо?
	— Не бива да ме докосваш. Не мога… не мога да се концентрирам така — почти прошепнах и се свих от детинския си шепот.
	Ръцете му се вдигнаха от раменете ми и той се отдръпна, без да каже нищо, облегна се на вратата на дневната и ме загледа. Така не беше много по-добре. Опитах се да затворя очи, за да се концентрирам. Знаех какво иска да чуе. Знаех какво искам да изсвиря, но направех ли го, то щеше да отвори сърцето ми и да разкрие твърде много.
	Оставих пръстите си да танцуват леко по клавишите, издавайки уязвимостта, която знаех, че отеква в първата ми композиция. Не бях писала музика от много време. Композирах трескаво, докато не срещнах Кейси, а после си позволих да бъда просто седемнайсетгодишна. Бях млада и влюбена, не усещах меланхолията, която пораждаше творческите ми моменти, и нямах желание да пиша. Исках да бъда на седемнайсет. Наслаждавах се на това да се държа според годините си поне веднъж в живота си. Разбира се, след смъртта му меланхолията вече не беше проблем, но дарбата ми странно замлъкна.
	Сега „Песента на Самюъл“ се издигна с обич от клавишите и започна да се извива около нас. Украсявах я, докато свирех, припомняйки си старите чувства. Момиче, влюбено в момче, което не може да има. Сърцето ме болеше, но продължих. Нямаше да крия повече. Не отварях очи, ръцете ми знаеха какво да правят. Клавишите бяха хладни под пръстите ми и аз потънах в сладката агония на песента.
	Внезапно Самюъл се озова на пейката, дългото му тяло се плъзна към мен, ръцете ми паднаха от клавишите, когато неговите ме прегърнаха и устните му намериха нетърпеливо моите. Посегнах да го прегърна, дясната ми ръка се вдигна към лицето му. Главата ми се притисна към рамото му и той ме издърпа в скута си, устните му трескаво се движеха върху моите.
	Чух се да изричам името му, докато се отдръпваше от устата ми, за да обсипе с целувки брадичката и шията им. Усетих дълбока тръпка в стомаха си и ръката ми стисна по-здраво лицето му, избутвайки го, за да видя очите му. Той ме погледна, дишаше накъсано и задъхано, както никога не бе дишал, дори когато тичахме. Очите му блестяха и горяха, устните му бяха леко отворени, докато се опитваше да овладее дишането си.
	— Как ще мога да спазя обещанието си, ако продължаваш да ме целуваш? — прошепнах аз.
	— Какво обещание?
	Не ме пускаше, още ме държеше в прегръдката си.
	— Да не се влюбя в теб — прошепнах.
	Жегата в стомаха ми пребори гравитацията и се втурна към вече зачервеното ми лице.
	Той не отговори и аз се отдръпнах от ръцете му. Пусна ме. Станах и отстъпих назад.
	Той също се изправи и аз тръгнах към вратата.
	— Джоузи.
	— Да.
	— Не ми позволи да отговоря на въпроса ти.
	— Какъв въпрос?
	— Попита ме дали ти си момичето, за което сърцето ми копнее най-много.
	Сега аз замълчах.
	— Ти не си момичето, за което сърцето ми копнее най-много, Джоузи. — Раменете ми се напрегнаха да посрещнат отхвърлянето. — Ти си единственото момиче, за което е копняло — добави тихо. Дъхът ми секна, не вярвах на ушите си. — Знам, че прибързвам. Просто не мога да се сдържа. Гледам те и те слушам, и искам само да те прегръщам и да те целувам, и… съжалявам, ако те притискам… — Гласът му затихна.
	Не знаех как да отговоря. Сърцето ми поднови галопа си и аз сложих ръка на гърдите си, за да успокоя ритъма му. Дланите му легнаха нежно на раменете ми и той ме обърна към себе си. Погледнах го в лицето и потънах в онова, което знаех, че предстои.
	— Искам да дойдеш с мен в Сан Диего. Искам да се омъжиш за мен. Сега, следващата седмица, следващия месец, когато си готова. Можеш да се запишеш в университета или просто да свириш на пиано по цял ден. Не ми пука, стига да си щастлива и да си с мен.
	Ръцете му обгърнаха лицето ми, гледаше ме умоляващо.
	— Първо ми казваш да не се влюбвам в теб, а след пет минути ми предлагаш брак! — възкликнах аз.
	Не бях на себе си, еуфорията заплашваше да изригне и да ме отнесе, но тежестта на отговорностите продължаваше да ме стиска за гърлото.
	— О, Джоузи! Всичко обърквам, нали? Моля те, опитай да ме разбереш — изстена той. — Наистина искам да ме обичаш, Джоузи, защото аз те обичам до болка. Но ако ще избягаш, любовта към мен само ще те направи нещастна.
	— Не аз съм тази, която си тръгва, Самюъл! Защо не можеш да останеш тук? Защо трябва да заминаваш? — извиках, звучах като малко дете в собствените си уши.
	— По същата причина, поради която не мога да живея в резервата. Бъдещето ми не е тук. Имам задължения в Морската пехота, задължения към себе си, дори към народа си. Тук няма нужда от мен.
	— Аз имам нужда от теб! — примоли се отново детето в мен.
	— Тогава ела с мен.
	— Не мога. Не мога да замина. Тук съм необходима.
	— Необходима си на мен — каза той тихо. — Нуждая се от теб, защото те обичам.
	Почувствах се странно откъсната, сякаш наблюдавах сцена от роман на Джейн Остин. Изпитвах мъка, но някак съчувствена, състрадание към измъчващ се човек — почти както се чувствах на погребението на мама, — сякаш не беше истинско. Отстъпих от Самюъл.
	— Не мога да тръгна с теб, Самюъл. Съжалявам.
	Гласът ми звучеше странно и аз усещах устните си натежали — като в ужасен сън, когато се опитваш да говориш, но не можеш, защото устата ти внезапно вече не успява да оформи думите.
	Лицето на Самюъл се напрегна за миг, сякаш ми беше ядосан, после омекна, когато ме погледна. Черните му очи се задържаха на лицето ми още миг.
	— От това се страхувах. Тази нощ осъзнах нещо, докато слушахме Бетовен. Ти си като основната нота. Ти си нотата, около която всички други се въртят и гравитират. Ти си домът. Без теб песента няма да е песен, семейството ти няма да е семейство. От това се страхуваш, нали? Кой ще бъде тогава базовият лагер, основната нота, ако си тръгнеш? — Очите му бяха безизразни, когато продължи с дрезгав и тих глас: — Ти и за мен си това, откакто те срещнах преди толкова години. — Наведе се и ме целуна леко по главата. Дланта му обгърна за миг бузата ми и палецът му проследи треперещата ми долна устна. — Обичам те, Джоузи — каза той.
	После се обърна и излезе от къщата.
	На сутринта пикапа му го нямаше, както в деня, след като теленцето на Дейзи се роди, преди години.


>	20.
>	Основната нота

	Самюъл го нямаше от две седмици и аз се опитвах да си намирам работа. Вършех всичките си ежедневни задължения — подстригвах коси, давах уроци по пиано, тичах по няколко километра на ден. Освен това събрах реколтата от градината си. После консервирах до сутринта буркани с цвекло, домати, зелен фасул и кисели краставички. Правех лазаня и печено и ги прибирах във фризера на единични порции. Когато нямаше вече какво да консервирам или замразявам, подредих храната в килера. После реших, че къщата има нужда от основно почистване. Изтърках щорите и изпрах пердетата, почистих с пара килимите. След това се захванах с двора. С други думи… не бях на себе си.
	Принуждавах се да слушам любимата си музика, докато работех. Вече нямаше да бъда страхливка. Ако се държах като откачена, така да бъде! Мислено вилнеех и се заричах, че заминаването на Самюъл няма да ме принуди отново да извърша музикален холокост. Вече бях приключила с глупостите! Свирех Григ, докато не ми изтръпнат пръстите, и яростното темпо на „Исламей“ на Балакирев гърмеше от тонколоните. Татко веднъж влезе и я изключи, после веднага излезе.
	На петнайсетия ден направих шоколадова торта, достойна за рекорд. Беше отвратително сладка и засищаща, олюляваше се на няколко етажа и тежеше повече от мен, отрупана с гъсто крема сирене и обилно поръсена с шоколадови пръчици. Седнах да я ям с голяма вилица. Поглъщах я с наслада, каквато може да се види само на онези безумни състезания по надяждане с хотдог, където миниатюрна азиатка побеждава всички дебели момчета.
	— Джоузи Джо Дженсън!
	Луиз и Тара стояха на прага на кухнята, лицата им изразяваха шок, отвращение и може би малко завист. „Рапсодия №2 в сол минор“ на Брамс тресеше малката ми кухня. За първи път ядях шоколадова торта на фона на Брамс. Харесваше ми. Продължих, без да им обръщам внимание.
	— Е, мамо — каза Тара, — какво ще правим?!
	Леля ми Луиз е много практична жена.
	— Ако не можеш да ги победиш, присъедини се към тях! — цитира тя ведро.
	Преди да се усетя, двете бяха грабнали вилици. Ядяхме във все по-ускоряващото се темпо на музиката.
	— ДОСТАТЪЧНО!
	Татко стоеше на прага. Беше направо побеснял. Загорялото му от слънцето лице бе червено като любимите ми обувки.
	— Изпратих ви да се намесите! Какво е това?! Побеснели Анонимни преяждащи?
	— О, татко, вземи си вилица — отвърнах, без да нарушавам ритъма.
	Татко се приближи, взе вилицата от ръката ми и я хвърли със зъбите напред право към стената. Тя щръкна там, забита и олюляваща се като меч на средновековен турнир. Той издърпа стола ми и ме грабна под мишниците, после ме извлече от кухнята. Опитах се да лапна една последна хапка от тортата, но той нададе нечовешки рев и аз изоставих всякаква надежда да преям до прилошаване.
	— Тара! Лельо Луиз! — виках панически. — Отивайте си!! Това е моята торта! Не може да ядете без мен!
	Татко ме избута през входната врата на верандата и мрежата се затръшна след него. Седнах на люлката с начупени и омазани с шоколад устни. Татко влезе пак в къщата и внезапно музиката, която извираше от всеки процеп, спря. Чух го да казва на Луиз, че ще й се обади по-късно, и после вратата на кухнята изтрака, оповестявайки заминаването на леля и Тара. Хубаво. Така нямаше да ми изядат цялата торта. Нали видях как я нападнаха.
	Татко излезе пак при мен и седна на люлката. Люлеехме се в мълчание известно време, бях свила крака под себе си, а неговите стари ботуши ни отблъскваха — напред-назад, напред-назад. Нощният въздух беше вече по-хладен. Есента бе в разгара си, листата искряха в предсмъртните си мъки. Усещах наближаването на зимата. Какво ми беше казал Самюъл за Променящата се жена и пролетта, че било време за прераждане? Променящата се жена управляваше сезоните, носеше нов живот. Този сезон нямаше да донесе нов живот. Моят щеше да си остане същият.
	Внезапно се почувствах много стара и изморена… и преяла. Срамът и изтощението се стовариха отгоре ми и аз посегнах към ръката на татко. Дланите му бяха груби и неравни, и кафяви почти като на Самюъл. Колко много обичах ръцете на татко! Колко много обичах него. Бях го разтревожила. Погледнах лицето му и видях чувствата си, отразени в неговите очи. Вдигнах ръката му към бузата си и се наведох към нея. Той обгърна лицето ми с голямата си длан, очите му бяха изпълнени с мъка.
	— Джоузи Джо. Какво ще правя без теб? — каза той мрачно и изморено.
	— Никъде няма да ходя, татко — отвърнах тихо, гласът ми се пречупи леко при мисълта за Самюъл.
	— Да, скъпа, ще идеш. — Гласът му трепереше от емоция. — Ще отидеш. Няма да ти позволя да останеш повече тук.
	Усетих как сърцето ми пропада и се пръсва на парченца в краката ми. Ръката ми, която притискаше неговата, падна в скута ми.
	— Не искаш ли да бъда при теб, татко?
	Гласът ми излизаше на пресекулки и аз прехапах долната си устна.
	— Скъпа, вече не е важно какво искам аз. Оставих те да се грижиш за мен и за братята си още от деветгодишна! Просто не мога да ти позволя да го правиш повече.
	— Татко! — извиках ужасена. — Ти се грижеше за нас! Аз просто вършех моя дял!
	— Ти вършеше много повече, Джоузи. Никога не си била дете, не и след смъртта на майка ти. Винаги беше толкова мъдра и зряла и ми се струваше, че няма нищо лошо в това да ти позволя да действаш сама. Но главата се управлява от сърцето, Джоузи. Ти щеше да останеш тук завинаги, да се грижиш за мен и да бъдеш вярна на любов, която никога няма да се върне. Не и в този живот, скъпа. Той няма да се върне.
	— Знам това, татко, повярвай ми, знам го… Просто не знам как да се сбогувам с него. Не е същото като с мама. При нея знаех, че ще се случи, колкото и малка да бях. Знаех, че тя ще умре. Знаех, че ще ме напусне. Знаех, че очаква от мен да продължа да живея, да обичам и да се уча. Но този път просто не знам как да се сбогувам — повторих и потиснах стон.
	Татко ме придърпа в скута си, както бе направил преди четири години, когато ме откри на люлката с булчинската рокля на мама.
	Залюля ме, галеше ме по гърба и косата. А аз плачех в ризата му. Мислех си, че съм приключила със сълзите. Не исках да плача повече за Кейси. Но знаех, че не плача за него. Плачех от самосъжаление и това беше дори по-зле. Избърсах гневно бузите си и притиснах юмруци към очите си, за да си наложа да спра.
	— Влюбена съм в Самюъл, татко.
	Краката му леко нарушиха ритъма си, после започнаха отново да люлеят люлката.
	— И аз така си помислих. Напоследък се държиш толкова странно. — Вдигна ме от гърдите си, за да може да ме погледне в лицето. — Но, скъпа, не е ли твърде скоро, за да си сигурна? Той беше в града само месец.
	Засмях се силно, грубо и безрадостно.
	— Обичам го още от тринайсетгодишна, татко — отвърнах, като се взирах в очите му, усмихвайки се на шока му. Погалих го по бузата, за да го успокоя. — Не се тревожи, татко. Между нас не е имало нищо. — Облегнах се пак на него и му разказах любовната си история. Защото си беше точно такава. — Със Самюъл се запознахме в училищния автобус. Падна се да седим заедно. Осем месеца пътувахме заедно до Нефи и обратно и постепенно се сприятелихме. Влюбихме се в Бетовен и в Шекспир. Спорехме за книги, предразсъдъци, принципи и страсти. Приятелството ни беше уникално. — Замълчах, събирайки мислите си. — Не знаех колко специален е за мен, докато не си замина. Не осъзнавах, че съм се влюбила в него; исках просто приятелят ми да се върне. А го нямаше толкова дълго. Толкова дълго, че повярвах, че никога няма да се върне, толкова дълго, че успях да се влюбя отново. Втория път, с Кейси, бях вече достатъчно голяма, за да го осъзная. Бях достатъчно умна, за да го държа здраво, и това направи загубата му още по-страшна. И преди се бях влюбвала и знаех какво е да загубиш любовта си.
	— Не знаех нищо за Самюъл, Джоузи — каза татко смаян.
	— Никой не знаеше, татко. Не знаех как да споделя. Мислех си, че ако говоря за него, ти ще се притесниш. Той беше на осемнайсет, наполовина навахо, което сигурно щеше да те притесни още повече, защото не знаеше нищо за него, нито откъде идва. Аз бях твоята тринайсетгодишна дъщеря. Разбираш ли дилемата?
	— Да. Не е било лесно, а? — промърмори татко и се засмя съчувствено на моите отдавнашни терзания.
	Отново се залюляхме в мълчание.
	— И сега какво, Джоузи? — попита той бавно. — Къде е той?
	Сърцето ми се сви силно.
	— Казах му, че не мога да се омъжа за него, татко. Това е моят дом. Той е морски пехотинец и си има задължения. Не може да остане. А аз не мога да замина. Това е положението.
	В гласа ми звучеше престорена категоричност.
	— Заради това, което каза преди малко ли, Джоузи? — попита внимателно татко.
	— Какво имаш предвид? — попитах колебливо, не разбирах.
	— Когато каза, че този път не знаеш как да се сбогуваш. Защо не можеш да се сбогуваш? Нали току-що каза, че си обичала Самюъл още преди да обичаш Кейси. Защо да се отказваш от Самюъл, когато Кейси вече е загубен за теб?
	— Аз никога не съм била тази, която си тръгва, татко. — Не знаех как да му обясня. Той ме гледаше сериозно и чакаше. — Винаги всички напускат мен… мама, Самюъл, Кейси, дори Соня. Те си тръгват. Аз оставам. Аз не знам как да си тръгна. Не ми се струва правилно. Струваше ми се неправилно да напусна Соня, да напусна теб, имам чувството, че ще е предателство, ако се откажа от Кейси.
	— А не мислиш ли, че той би искал да го направиш?
	— Наистина не знам, татко. Ужасно е да те изоставят.
	— О, скъпа, не разсъждаваш трезво. — Той помълча малко и виждах, че се опитва да намери думи. — И не мисли, че не знам, че и аз съм част от тази дилема. Но няма да стане, Джоузи. Аз съм ти баща и ти няма да останеш тук цял живот от преданост към мен. Да пораснеш и да продължиш напред, не е изоставяне и не бива да мислиш така. — Говореше строго и аз реших да не споря с него. — Мислиш ли, че Кейси те е обичал, Джоузи? — попита татко след малко.
	— Знам, че ме обичаше — отвърнах и усетих, че сълзите отново ме задавят.
	— И аз го знам, скъпа. Но не знам дали щеше да бъдеш много щастлива, ако се бе омъжила за него.
	Бях стъписана.
	— За какво говориш?
	Татко никога не бе казвал нищо против връзката ми с Кейси.
	— Кейси беше добро момче. Всичко, което един мъж иска за дъщеря си. Щеше да ти бъде верен и да работи усилено. Щеше да е любящ, предан и отдаден до края на живота ви.
	— Но…?
	Имаше „но“ в това уравнение и аз не можех да предположа какво е то.
	— Но дълбоко в себе си щеше да си самотна. Цял живот щеше да се бориш с това.
	— Никога не съм била самотна с Кейси! — възразих искрено.
	— Щеше да бъдеш, скъпа. У теб има глад за… за неща, които аз не разбирам. Музиката е в кръвта ти. Ти виждаш красота в неща, които хората приемат за даденост. Имаш нужда от разбиране и от… задълбочен разговор, от човек, който може да разбере ума ти! Когато беше още малка, ме разпитваше за най-странни неща, за Бог и за Вселената… неща, които направо ме смайваха. Веднъж нареждаше пъзел на пода, не може да си била на повече от пет или шест години. Спря и се взира дълго в пъзела. Накрая ме попита: „Татко, мислиш ли, че този пъзел може да се нареди сам, ако го разклатя по правилния начин?“. Аз ти казах: „Не, скъпа, не мисля, че има такава възможност“. А помниш ли ти какво ми отговори?
	Поклатих глава напълно объркана.
	— Ти каза: „Е, тогава сигурно няма начин светът да се е създал от само себе си. Някой трябва да го е подредил“. Мислих за това две седмици! Господи, Джоузи… не разбирах и половината от нещата, които казваше, след като проговори… И съм напълно сигурен, че и Кейси Джуд е нямал никаква представа през повечето време.
	Не знаех какво да отговоря. Просто седях там с отворена уста.
	— Каза, че със Самюъл сте се влюбили в Бетовен и Шекспир. Това ми подсказва нещо. — Татко се наведе напред, опря ръце на коленете си и се загледа в озареното от луната небе. Когато заговори отново, гласът му бе дрезгав от емоцията. — Какво прави Самюъл, когато говориш с него, Джоузи? Какво ти казва? Чува ли те така, както ние не можем да те чуем?
	Погледна ме, в очите му имаше сълзи.
	Докоснах лицето му, дълбоко развълнувана от разбирането. Разбиране, на което не предполагах, че е способен. Сълзите закапаха по бузите и по брадичката ми, стичаха се по шията ми.
	— Така като гледам, Джоузи, Бог познава сърцето ти. — Очите му не се откъсваха от моите и двамата плачехме открито. — Той ти отне Кейси с причина. Кейси не беше за теб. Никога не би могла да видиш това сама. Знам, че си мислила, че Бог ти е обърнал гръб. Но Той се грижи за теб, Джоузи. Приготвил ти е някой, когото ще можеш да обичаш с цялата си същност. Не искам цял живот да се сдържаш и да споделяш само на порции, които хората могат да приемат. Ако Самюъл е мъж, който може да поеме всичко, и последната капка… тогава се надявам да знаеш къде е… защото очаквам да го намериш.
	Татко се изправи и тръгна към вратата. Емоцията тази вечер му бе дошла в повече. Имаше нужда от конете си така, както аз имах нужда от „Одата на радостта“. Хвана дръжката на вратата и се обърна пак към мен:
	— На стената в стаята ти си написала нещо. Помня, че съм го чел… там е от цяла вечност. От Писанието е май, но си го променила малко. Нещо за истинската любов беше. Ако между теб и Кейси е имало истинска любов, Джоузи, той не би искал да останеш тук.
	Въздъхна. Беше казал, каквото имаше да каже, и сега нямаше търпение да прекрати разговора.
	— Обичам те, Джоузи. Не стой навън твърде дълго. Трябва да направиш нещо с онази торта.
	Усмихна ми се и влезе в къщата, после излезе от задната врата към утехата на своите четирикраки приятели.
	— „Любовта е дълготърпелива, пълна с благост, любовта не завижда, любовта се не превъзнася, не се гордее, не безчинства, не дири своето, не се сърди, зло не мисли, на неправда се не радва, а се радва на истина; всичко извинява, на всичко вярва, на всичко се надява, всичко претърпява. Любовта никога не отпада…“ — прошепнах думите и най-сетне намерих начин да се сбогувам.
C>
	Скъпи Самюъл,
	Когато две допълващи се ноти се свирят или пеят в идеалната височина, се поражда феномен. Свързаните честоти се разделят както светлина, преминаваща през призма, и се чуват обертонове. Звучи почти като ангелски гласове, които пеят в съвършена хармония. Трудно е да се чуят, защото само потрепват като при прекъсващ радиосигнал, но са там, малко чудо, очакващо да бъде открито. Първия път, когато ги чух, си помислих за теб и исках да ти кажа, че най-сетне съм я чула — частица от Божията музика. Когато съм с теб, се случва подобен феномен. Чувам музика.
	Ще те последвам навсякъде. Просто искам да бъда с теб. Ще се ожениш ли за мен?
	Обичам те,
@	Джоузи
C$


>	Епилог

	Омъжих се за Самюъл Йейтс след месец, след Деня на благодарността, в красивата църква на Левън. Един приятел на Самюъл от Морската пехота свиреше на пиано по слух. Дойде за сватбата ни и след като чу „Песента на Самюъл“ няколко пъти, я изсвири без грешка, докато вървях по пътеката в църквата. Соня не можа да присъства, но беше там, в песента. Помнех думите й, когато излях сърцето и душата си в мелодията преди много години: „Ако не знаех, че не е така, Джоузи, щях да си помисля, че си влюбена“.
	Самюъл беше прекрасен със синята си униформа. Бабите му и майка му седяха заедно и плачеха. Татко и Дон Йейтс също бяха много развълнувани. Църквата бе пълна с близки и приятели. Дори родителите на Кейси дойдоха. Харесва ми да мисля, че може би той и майка ми също бяха там, че са пристъпили за миг в нашето селение.
	Облякох роклята на мама и си вдигнах косата под дългия бял воал, с който се бях увила преди години на люлката на верандата, за да скърбя за булката, която нямаше да бъда.
	Тара бе единствената ми шаферка, беше облечена в жълто и радостно пръскаше розови цветчета, докато подскачаше по пътеката. Когато стана време, аз тръгнах бавно към Самюъл. Лицето му отразяваше радостта, която пееше в душата ми. Той посегна към мен, татко му подаде ръката ми, седна на пейката до леля Луиз и заплака открито.
	Със Самюъл разменихме простичките клетви на безброй поколения, но той ме изненада, като продължи с цитата от Първо послание на апостол Павел до коринтяни. Докато изричаше думите с толкова плам, аз не можех да повярвам, че Бог ми е дарил този ден и този мъж.
	Щом думите бяха изречени и ни обявиха за мъж и жена, Самюъл плъзна пръстен на ръката ми — четири камъка, символизиращи четирите свещени планини на навахо, бяха инкрустирани в сребърната халка. Това бе пръстенът, който баща му бе подарил на майка му.
	После целунах съпруга си. Самюъл прошепна нещо в ухото ми, аз го погледнах и той повтори тихо думата:
	— Това е моето навахо име.
	Докоснах лицето му с благоговение.
	— Ти си моя съпруга и най-близкият ми човек. Трябва да знаеш името ми, защото то вече е и твое.
	Сърцето ми така преливаше, че не можех да продумам.
	— И за теб имам навахо име, Джоузи. Дадох ти го преди много време. Моята _Читаси_ — прошепна Самюъл.
	— Какво означава?
	— Учителка.


>	Бележка от автора

	Също като героинята в книгата ми, аз израснах в Левън, Юта. Семейството ми се премести там, когато бях едва на шест години. Нямахме близки в градчето и там ни отведе поредица от странни съвпадения. Левън е чудесно място, пълно с прекрасни хора и има специално кътче в сърцето ми. Там наистина има красива стара църква, построена в началото на двайсети век. „Градският мол“ и барът на Пит наистина съществуват. Наистина е имало магазин „Шепърдс“ и старо училище. Гробището наистина се намира северно от Закътания хълм — и много от описанията са доста точни.
	Всеки автор трябва да пише за това, което познава, и макар че използвах много от фамилиите, които още можеш да чуеш в Левън, усилено се опитвах да предам усещането за града и хората му, без да използвам истински имена в моята история. Всякакви прилики са чисто съвпадение и не са търсени нарочно. Събитията и хората, описани в книгата, са измислени.
	Историите и легендите на навахо и другите индиански племена са преразказани с голямо уважение и не представляват нарушение на авторско право. Песента, използвана в книгата, не е истинска навахо песен, макар че се опитах да предам чувството, характерно за много от древните песни. От години се интересувам от културата на коренното население на Америка. Като начален учител посветих цял срок на изследването й и аз и учениците ми се влюбихме в нея.
	Веднъж един мъдър човек ми каза, че ако не познаваме културата и легендите на другите, как бихме се научили да се уважаваме и обичаме? Открих, че това е вярно — колкото повече разбирам една култура или народ, толкова повече ги обиквам. Всички грешки в преразказа на тези истории са само мои, както и евентуалните неправилни интерпретации. Направих всичко по силите си да покажа на читателите си част от нашето прекрасно американско наследство, което все още не е добре познато. Наистина е имало кодировчици навахи. Тяхната история е невероятна. Надявам се, че ще събудя интерес към народа навахо, който ще породи уважение към него и още проучвания. Има много уебсайтове и книги, посветени на тази тема.
	А за Морската пехота: думите не са достатъчни! Благодаря ви, че сте такива, каквито сте, и за това, което вършите. Вярвам, че спасявате много животи не само на бойното поле, но и сред собствените ви редици. В книгата ми Морската пехота дава на Самюъл дом и нещо, в което да вярва. Там той намира цел. Знам, че това се случва с много младежи. И отново — всички грешки при описанието на Морската пехота, процедурите и историята й са единствено мои и неволни.
	Накрая — музиката, която Джоузи обича да свири и слуша, наистина съществува. Обичам толкова много от великите композитори и се опитах да въплътя и тях, и музиката им в моята книга. Горещо препоръчвам книгата „Духовният живот на великите композитори“ от Патрик Канава. Послушайте някои от произведенията, споменати тук. Сигурна съм, че творбите на тези композитори имат силата да променят живота ни.
	Надявам се, че книгата ви е донесла такова удоволствие, каквото беше за мен да я напиша.
@	Ейми Хармън
