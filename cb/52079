D>
	На Марта
D$


E>
	„Как се срещнаха те?
	Като всички хора, случайно.“
@	Дидро, _Жак Фаталиста_*
	[* Превод Донка Меламед. — Б.пр.]
E$


>	Първа част

>>	1

	Пред него седеше майка. Поредната.
	Третата по време на дежурството му. Първата сякаш беше решила да става майка прекалено рано, но инак си я биваше. Беше с прилепнала бяла тениска, която разкриваше прекрасната гледка на ключиците й. Имаше намерение да подаде жалба, защото набили сина й на излизане от училище. Той търпеливо я изслуша и я отпрати с обещанието да се заеме сериозно със случая. Втората искаше полицейски служители да проследят дъщеря й, за да разберат защо момичето постоянно шепне нещо по телефона, а вечер се заключва в стаята си.
	От известно време насам по време на всяко дежурство губеше маса време с подобни молби. Миналата седмица дори му се наложи да се занимава с жена, която твърдеше, че свекърва й я урочасала. Започваше да подозира, че полицаите в приемната спират на улицата минувачи и ги приканват да влязат и да се оплачат за каквото им дойде наум само и само за да му излезе име на кутсузлия. С неговите колеги по време на дежурство подобни неща не се случваха.


	Беше осемнайсет и десет и ако кабинетът на Авраам Авраам имаше прозорец, той би могъл да види, че навън се смрачава. Вече беше решил какво да купи за вечеря на път към дома и какво да гледа по телевизията, докато се храни. В момента обаче трябваше да успокои третата за този ден майка. Вперил очи в екрана на компютъра, той очакваше сгоден момент.
	— Знаете ли защо в Израел никой не пише криминални романи? — запита я неочаквано той.
	— Моля?
	— Точно така, защо? Защо у нас никой не пише романи като тези на Агата Кристи или като _Момичето, което си играеше с огъня?*2_
	[*2 Момичето, което си играеше с огъня — роман от Стиг Ларшон, изд. Колибри, 2010 г. — Б.пр.]
	— Не разбирам много от литература.
	— Ще ви обясня. Защото у нас такива престъпления не се случват. Няма серийни убийци, няма отвличания и почти не се срещат насилници, които нападат жените на улицата. У нас, ако стане убийство, то най-често е работа на съседа, на чичото или на дядото, така че не е нужно провеждането на сложно разследване, за да бъде открит извършителят и да бъде разбулена загадката. Подобни тайни у нас просто няма и решението винаги се оказва от просто по-просто. Казвам ви това, за да ви стане ясно, че вероятността нещо сериозно да е сполетяло сина ви е равна почти на нула. Нямам намерение да ви успокоявам, просто такава е статистиката. Още повече че няма никакви тревожни признаци, които да наведат на мисълта, че се е случило обратното. Или се лъжа? Уверявам ви, че след някой и друг час или в най-лошия случай утре сутринта синът ви ще се прибере у дома. Разберете, че ако сега го обявя за изчезнал, ще се наложи да изпратя по следите му полицаи. Такъв е редът. Доверете се на опита ми, има голяма вероятност те да го открият във вид, който никак няма да ви се понрави. Как да постъпим, ако го заловим да пуши трева? Тогава няма да имам избор и ще трябва да заведем дело. Така че съветът ми е да не избързваме, освен ако майчинското ви чувство сочи, че наистина с него се е случило нещо и можете да ми предоставите някакви доказателства за опасенията ви. Тогава незабавно ще го обявим за издирване. В противен случай най-добре е да изчакаме до утре сутринта.
	Той я изгледа, за да прецени ефекта от думите си. Жената изглеждаше объркана. Явно не беше свикнала да взема решения. Нито пък да настоява на своето.
	— Не знам дали го е сполетяло нещо, или не — обади се накрая тя, — но той няма навик да изчезва просто така.
	Мина четвърт час, а те все още седяха един срещу друг в тесния кабинет. От пет следобед не беше излизал да изпуши една цигара; доказателство за това беше кутията „Тайм“ на бюрото пред него с малка черна запалка отгоре. Освен нея запалки имаше във всеки джоб на панталона и в джоба на ризата.
	— Хайде да обобщим казаното от вас и да решим как ще постъпите, когато се завърнете у дома и разберете, че той все още не се е прибрал. Съгласна ли сте? Значи, тази сутрин той е заминал на училище както обикновено. В колко часа? В осем без десет, нали така?
	— Вече ви казах, че не съм поглеждала часовника. Но както всяка сутрин, може да е било осем без петнайсет…
	Той отмести клавиатурата, взе един лист и започна да си води кратки бележки. Както винаги, държеше странно химикалката, пръстите му бяха на милиметри от върха и затова постоянно бяха изцапани със синьо мастило.
	— Точният час не е толкова важен, госпожо. Как ви се стори чантата му, както винаги ли беше, или по-обемиста? Липсват ли дрехи от гардероба му?
	— Не съм проверявала.
	— Кога забелязахте, че не е взел със себе си мобилния телефон?
	— Към обед, докато почиствах стаята му.
	— Всеки ден ли я почиствате?
	— Какво?… А, не. Не всеки ден. От време на време, когато е мръсно.
	На вид тя беше тъкмо от онези жени, които чистят и разтребват всеки ден: дребничка, приседнала на крайчеца на стола, прегърбена, стиснала с малката си ръка презрамката на поизносена черна кожена чантичка, а в другата — син мобилен телефон „Самсунг“, стар модел. А всъщност тази майка на шестнайсетгодишно момче беше на неговата възраст, най-много с година-две по-стара. При всички случаи едва ли имаше повече от четиридесет. Той не записа това, защото то едва ли имаше някакво значение.
	— Казвате, че телефонът му е бил изключен. Така ли?
	— Да, изключен беше. Открих го на бюрото в неговата стая.
	— Включихте ли го?
	— Не. Смятате ли, че е трябвало да го направя?
	Това беше първият въпрос, който тя му зададе. Видя как пръстите й сграбчват чантичката и му се стори, че в гласа й прозвучават нотки на оживление. Все едно й беше казал, че ако беше включила телефона, той незабавно би започнал да звъни и синът й ще се обади, за да я успокои, че е на път за дома.
	— Не знам, госпожо. Във всеки случай ви съветвам да го направите веднага щом се приберете.
	— Още щом видях телефона, разбрах, че нещо не е наред. Той никога не го е забравял или поне не си спомням подобен случай.
	— Да, вече ми споменахте за това. И сте се обадили на негов съученик едва следобед, нали така?
	— Изчаках да стане четири, защото му се случва да се позабави, а в сряда имат часове до по-късно и той се прибира към три, три и половина. Затова позвъних на приятеля му в четири часа.
	— И вие имате доверие на този приятел?
	— Да — отвърна тя, видимо разколебана. — Защо? Смятате ли, че ме е излъгал? Разбрал е по гласа ми, че се тревожа.
	— Не мога да гадая, госпожо, не го познавам. Просто имам предвид, че понякога приятелите взаимно се прикриват. Например, ако синът ви е решил да се скатае от училище и е отишъл в Тел Авив да си прави татуировка, възможно е да е предупредил приятеля си да не казва на никого.
	„Дали бих постъпил по същия начин?“, помисли си той и се запита дали учениците все още използват глагола „скатавам се“. Може би защото тя беше толкова притеснена и дори изплашена от създалото се положение, от факта, че се намира в кабинета на полицай, при това в униформа, а може би просто защото ставаше късно, той не спомена, че е посещавал същото училище и още помни сутрините, когато, вместо да побърза, за да не закъснее за часовете, заставаше на спирката на улица „Шенкар“ и вземаше автобус 1 или 3 към Тел Авив. Не споделяше това с никого, дори с малцината си приятели. А ако пък случайно се натъкнеше на някой учител, винаги имаше готово оправдание.
	— Защо ще ходи до Тел Авив, без да ме предупреди? Никога преди не е постъпвал така.
	— Все пак не е лошо да се провери. А ако не го заварите у дома, когато се приберете, съветвам ви да потърсите отново неговия приятел, а да поговорите и с други съученици за местата, които синът ви посещава обикновено. Възможно е да си има и приятелка, за която да не знаете, или нещо такова… Опитайте да си спомните дали не е споделял пред вас свои планове за сряда. Може да ви е казал, а вие да сте забравили?
	— Какви планове би могъл да има? Не, нищо такова не е споменавал.
	— Той има брат и сестра, нали? Може да е казал на тях нещо, което да ви успокои. Или на друг някой роднина? Братовчед или дядо?
	Стори му се, че този въпрос пробуди в нея някаква мимолетна мисъл. Впрочем възможно е да се заблуждаваше. Беше дошла в полицията с убеждението, че ще намери човек, който да се заеме със случая и ще започне издирване, а досегашният им разговор очевидно я хвърляше в смут. Между другото, не тя би трябвало да е тук: ако мъжът й беше в Израел, той щеше да седи в кабинета на Авраам, да говори по телефона, да заплашва, да повтаря какви връзки има… А ето че тази жена се оставя да я убедят с няколко съвета да се прибере у дома и покорно да продължи сама да търси сина си и сега слуша как инспекторът говори за него като за някакъв чужд човек. Той повтаряше „ние“, за да не се чувства тя напълно изоставена, но очевидно от това не й ставаше по-леко. Струваше му се дори, че й се ще да приключи по-бързо разговора, но от друга страна, няма желание да се прибере у дома. Затова пък на него тъкмо това му се искаше. И в този момент, без тя да забележи, той записа в горния край на листа „Офер Шараби“ и подчерта името с две недотам прави линии.
	— Той не е толкова близък със сестра си, а братчето му е само на пет години, така че почти не разговаря с тях — обясни жената.
	— Все пак не е лошо да ги поразпитате. А имате ли у дома компютри?
	— Имаме един. В стаята на момчетата.
	— Значи, можете да направите още нещо: проверете имейлите му и страницата му във фейсбук, ако има такава. Възможно е да е писал на някого нещо, което ще разсее тревогата ви. Можете ли да се оправяте с компютър?
	Вече му беше напълно ясно, че тя няма никакво намерение да следва съветите му. Имаше ли смисъл да продължава? Тази жена ще се прибере у дома и ще чака. Всеки звън на телефона, всеки шум на стълбището ще я карат да подскача. Дори синът й да не се прибере през нощта, тя пак няма да предприеме нищо. Ще дочака утрото и ще се върне в участъка със същите дрехи, защото няма да се е сетила да се преоблече. Ще дойде при него. Може би още веднъж ще се обади на мъжа си, но той с нищо не може да й помогне.
	Въпросът му беше последван от мълчание, тя не отговаряше; дали беше обидена, или се срамуваше да признае, че не разбира от компютри?
	— Вижте, госпожо, наистина се опитвам да ви помогна. Синът ви няма досие в полицията, значи, не е бил замесен в нищо незаконно. Съвестните деца не изчезват просто така. Могат да решат да не отидат на училище, да избягат от дома за няколко часа, понякога не смеят да се приберат, защото са извършили някоя глупост, която им се струва ужасна и непростима, докато всъщност не е нищо особено. Но повярвайте ми, не изчезват просто така. Нека ви опиша възможен вариант: синът ви е решил днес да не отиде на училище, защото има трудно контролно, за което не е подготвен. Знаете ли дали не са имали контролно? Не е лошо да попитате съучениците му. Не е бил готов и понеже обикновено получава добри оценки, а не иска да разочарова родителите си, предпочел е да се помотае по улиците или в някой търговски център. Там случайно е попаднал на някой учител или на ваши познати, паникьосал се е, помислил е, че всички ще научат какво е сторил, и затова не смее да се прибере. Така постъпват съвестните деца. Ето защо, ако не сте премълчали нищо пред мен, няма за какво да се тревожите.
	— Какво бих могла да премълча? — запита жената с разтреперан глас. — Просто искам да го откриете. Без телефон той дори не може да ми се обади…
	Разговорът започваше да се върти в порочен кръг, крайно време беше да приключат. Авраам Авраам въздъхна.
	— Къде са другите ви деца в момента?
	— У една съседка.
	— Доколкото разбрах, мъжът ви се завръща след няколко дни? — запита за всеки случай той.
	— След две седмици. На плаване е към Триест. Може да слезе от кораба най-рано след четири дни. Там е първият престой.
	— Няма да се наложи. Дотогава Офер ще се е прибрал.
	Даде си сметка, че за пръв път произнася на глас името на младежа. Офер. Хубаво име. Мислено го размени със своето, както правеше обикновено, щом чуе име, което му харесва. В главата му зазвуча име, с което никога нямаше да се сдобие: Офер Авраам. Инспектор Офер Авраам, комисар Офер Авраам. Днес началникът на полицията Офер Авраам подаде оставка по лични причини.
	— Предлагам да отидете да приберете децата си и ви уверявам, че няма да се наложи да се срещаме отново. За всеки случай ще наредя на дежурния да ви се обади утре сутринта, за да разбере как са при вас нещата. Съгласна ли сте?
	Той остави химикалката върху листа и се облегна назад. Жената не помръдна от мястото си. Ако не й кажеше направо, че срещата им е приключила, тя нямаше да си тръгне. Изглежда, толкова се боеше да остане сама, че той се замисли дали да не й зададе още някой и друг въпрос. Едва сега обърна внимание, че по време на разговора машинално е нарисувал в долния край на листа синьо човече: дълга отвесна черта за корема, гърдите и шията, долу две наклонени за краката, отстрани две разперени за ръцете. Най-отгоре кръгче за главата, но около него беше увито нещо като въже, от което се ронеха сини капки кръв. Или може би сълзи? Без особена причина той прикри с длан рисунката. Длан, чиито пръсти бяха зацапани с мастило.


	Когато най-сетне излезе на улицата, минаваше седем часът и небето над сградата на участъка и над Технологичния институт беше съвсем потъмняло. Пое надясно по улица „Фихман“, сетне сви наляво по улица „Голда Меир“, където веднага беше погълнат от потока минувачи, поели по пешеходната пътека, свързваща квартал „Неве Ремез“ с „Кириат Шарет“, за редовната вечерна разходка. Стараеше се да не следва забързаното им темпо. По-полека, по-полека. Да се наслади на тази чудесна вечер в началото на май. Скоро ще настъпи лятото и такива приятни вечери няма да има.
	Мудната му походка веднага предизвика задръстване, зад гърба му започнаха да се трупат минувачи с джогинг панталони и тениски, повечето от които с двайсет-трийсет години по-възрастни от него. Те забавяха крачка, колебаеха се за момент, след което минаваха отстрани по пясъчната ивица, заобикаляха задръстилия движението полицай в униформа и отново стъпваха на асфалта. Някаква жена, която спокойно би могла да му бъде майка, бутна ръката му, обърна се и без да спира, му подхвърли: „Прощавайте!“. В този момент шумът от минаващите коли нахлу в ушите му, сякаш някой ненадейно ги отпуши. Авраам Авраам си даде сметка, че в продължение на няколко минути не бе чувал нищо, изцяло в плен на противоречиви мисли. Жената, с която бе разговарял в участъка, не му даваше мира. Спомни си за убийството на Инбал Амрам. Съдебното решение бе разпратено по електронната поща до всички полицаи в страната. В него се подчертаваше небрежното водене на разследването и отговорността, която носят силите на реда за смъртта на момичето. Естествено, обстоятелствата бяха съвсем различни. Синът на тази жена, която седя толкова дълго в кабинета му, не беше изчезнал през нощта и до този момент не бяха налице никакви данни, които да предполагат намеса на полицията. Със сигурност засега не беше необходимо той да бъде обявен за мащабно издирване, което би погълнало доста сили и средства. Авраам все пак си даде труда да провери по телефона в близките болници дали при тях не е постъпил младеж на име Офер Шараби, или който отговаря на съответното описание. Освен това, преди да излезе от участъка, нареди незабавно да му съобщават за всеки възникнал инцидент дори през нощта. Не пропусна да напомни на майката, че самата тя трябва да продължи да търси сина си, и остави на поелия дежурството колега описание на черната раница с бели ивици, имитация на „Адидас“, в случай че някой я открие захвърлена на улицата и съобщи на полицията. На този етап всякакви други действия биха били губене на време и пари, за което като нищо би си навлякъл порицание. От друга страна, ако през нощта с момчето се случеше нещо лошо, което би могло да се избегне, със сигурност щяха да му издърпат ушите. И защо за пореден път ни в клин, ни в ръкав изложи своята теория за криминалните романи и за статистиката на престъпността в Израел? Сега съжаляваше, че е занимавал майката с нея. Инбал Амрам беше убита от крадец на коли, който дори не я познавал, просто нещата нещо се объркали. Зарече се занапред да престане да философства излишно.


	Навремето тук имаше само пясък. Сега всичко е прозрачно, навсякъде стъкло. По дюните между „Неве Ремез“ и „Кириат Шарет“, два безлични квартала, в които открай време бе живял, напоследък бяха изникнали като гъби нови строежи: високи жилищни сгради, общинска библиотека, музей на дизайна и търговски център. В тъмнината те напомняха космически станции на Луната. Когато вляво от него блеснаха рекламите на „Зара“, на „Офис Депо“ и на кафене „Къп о’Джо“, реши да влезе в търговския център, да си поръча кафе със сметана и сандвич със сирене, да седне на някоя свободна маса на терасата, откъдето да следи вдъхващия спокойствие балет на автомобилните фарове и да поразмишлява. Сетне, както се случваше почти всяка вечер, се отказа.
	Щеше му се да се съсредоточи върху други текущи разследвания. На главата му висяха три кражби с взлом, извършени само за една седмица, все в квартала „Бен Гурион“, без никакви улики. При това посред бял ден, когато обитателите са били извън дома. Чисто свършена работа, нито разбити ключалки, нито изпилени решетки. Явно бяха професионалисти, които разполагаха с информация за отсъствието на собствениците, а освен това действаха напълно безшумно. Нищо общо с импровизираните обири на закъсали наркомани. Изчезнали бяха преди всичко бижута, чекови книжки и пари в брой. В един от апартаментите бе разбит дори сейф. Неприятен случай. Оставаше му само да изчака нова кражба с надеждата извършителите да допуснат грешка и да оставят някаква следа. До този момент обаче нямаше нищо, което да даде работа на лабораторията… Или пък някой колега случайно да попадне на част от плячката по време на претърсване. Така поне можеха да пристъпят към разпита на съучастник. По този случай в главата му се въртеше предположение, което не смееше все още да сподели с екипа: струваше му се, че от трите обира само един беше истински, тоест имаше значение за извършителите, и че онова, което търсеха — и може би бяха открили, — нямаше нищо общо с парите или ценните вещи. Другите два бяха предназначени чисто и просто да заблудят полицията.
	Другото разследване бе започнало добре, но след това всичко се бе объркало. Двайсетгодишен младеж на име Игор Кинтаев, освободен от военна служба, беше заподозрян, че в продължение на почти два месеца с известни прекъсвания е преследвал и нападал жени по крайбрежната алея на Бат Ям. Няколко засади бяха достатъчни за неговото арестуване: беше привлякъл вниманието на патрула с постоянното си шляене по алеята и задирянето на по-възрастни от него жени, обикновено надхвърлили четиридесетте. Неочаквано тръгвал в обратна посока или пресичал улицата до появата на нова плячка, за която да се залепи. По време на очната ставка четири от седемте жертви го бяха разпознали. Отначало заподозреният упорито бе отричал, но преди два дни по време на разпит неочаквано бе проговорил и си бе признал за десетки деяния, които нямаха нищо общо с текущото разследване, като например палеж на старчески дом в Хадера преди две години и опит за палеж на ресторант в Гиват Олга през 2005-а, за който никой не бе докладвал. Беше странен тип, говореше особен, старомоден иврит. Майка му все още живееше в Казан, а баща му бе починал в Израел. Нямаше постоянен адрес, известно време бе живял под наем в някакъв сутерен в Хадера, а преди половин година се беше преместил заради работата у близки в Бат Ям. Авраам Авраам не вярваше на нито една негова дума.
	По време на едно от нападенията този откачен беше дърпал търговската директорка на фирма за козметика, петдесетгодишна жена, и я бе карал да пъхне ръка в панталона му насред крайбрежната алея в петък вечер. При ареста у него не бяха открити никакви документи, нито пукната пара, но в раницата на гърба му имаше нов, доста модерен компас и екземпляр на _Проста история_, прочутия роман от нобеловия лауреат Шмуел Йосеф Агнон — учебно издание с избелели меки сини корици. На първата страница имаше написано на ръка посвещение с дата 10 август 1993 година: „На Юлия, простата история на една несбъдната любов“, но подписът беше заличен с бял коректор.
	Авраам Авраам не беше наясно защо всички тези мисли му минават през главата. После неочаквано си представи екрана на компютъра на Офер Шараби и на братчето му. Стар, тежък, кремав на цвят монитор. Правеше му впечатление разликата във възрастта на децата в това семейство. Момче на шестнайсет години, друго на пет, а по средата момиче на четиринайсет. Защо са чакали цели девет години за най-малкото? Защо семейство като това на Шараби, решило да има деца, неочаквано е спряло за толкова дълъг период? Може би поради парични затруднения? Здравословни проблеми или криза в отношенията между съпрузите? Освен ако междувременно не е имало едно или няколко помятания? Защо на всяка цена трябваше да дири обяснение на всичко? Сети се за времето — осем часа сутринта. Трите деца заминават на училище, майката остава сама в притихналото жилище и празните стаи. Чува се как шумолят белите пердета във всекидневната. С какво се захваща тя най-напред? Може би просто минава от стая в стая? Тази на момчетата е най-просторна, със сгъваем диван, малко бюро, на което е старичкият компютър, а отсреща детско легло. Стаята на момичето е малка, бяла, с високо огледало на стената срещу вратата, което отразява силуета й всеки път, когато влезе. Във въображението му неизвестно защо момичето носи леген с пране и върви по мраморен под.
	Щом стигна в началото на „Кириат Шарет“, Авраам забеляза на главната улица „Алуфай Цахал“ петима младежи до спирката на автобус 97, който отиваше до Северната гара на Тел Авив. Ниско, пълничко момиче с черен клин, който никак не й подхождаше, и сив суитшърт GAP възторжено показваше на едно от момчетата нещо върху екрана на своя айфон и напразно се опитваше да пъхне слушалка в ухото му. Момчето обаче се дърпаше, явно му беше неприятно. Докато минаваше край тях, Авраам Авраам неволно ги изгледа и те изведнъж млъкнаха. Сигурен беше, че зад гърба му се усмихват подигравателно, а момичето с айфона прави неприличен жест. Дали Офер не беше сред тях? Може би, а ако ли не, със сигурност е на някоя друга автобусна спирка. В последния момент, тъкмо преди да си тръгне, майката се бе осмелила да сподели, че Офер вече два пъти е бягал от дома. Първия път още не бил навършил дванайсет години и стигнал чак до Рамат Ган, по думите й „пеша по джапанки“, където живеят баба му и дядо му. Станало в празничен ден, когато се скарали с баща си. А преди около година един следобед се скарал с нея, заявил, че кракът му повече няма да стъпи у дома, и треснал вратата. В крайна сметка се завърнал към девет вечерта. Отворил със своя ключ и се прибрал направо в стаята си, без да каже къде е бил и какво е правил. След това никой не отворил дума за случилото се. Авраам Авраам я запита защо тогава не се е обърнала към полицията, но тя не му отговори. Вероятно в онзи момент бащата си е бил вкъщи. Ненадейно си представи следната картина: Офер Шараби, за когото все още дори не знаеше как изглежда, оставя черната раница на една пейка сред безлюдния и потънал в мрак парк, изляга се, загъва се със сив суитшърт като този на пълничкото момиче от спирката на автобус 97 и се готви за сън. В парка, освен Офер няма жива душа. И слава богу. Нищо не го заплашва.


	Авраам Авраам мина пред сградата, където бе израснал, улица „Алуфай Цахал“ №26. Родителите му все още живееха тук. Неволно вдигна очи към прозореца на третия етаж. Беше затворен, никакъв признак на живот. От колко време не ги беше навестявал? На втория етаж капаците бяха отворени и се виждаше гол до кръста мъж, приседнал на перваза, с гръб към улицата и с лице към осветената всекидневна, откъдето идваше звукът на включен телевизор. Той разговаряше с някого, може би с жена си, която шета в кухнята. Скоро щяха да започнат новините. Беше един от съседите, които преди няколко години бяха открили баща му в безсъзнание на стълбището, сполетян от инсулт.
	Продължи нататък по улицата и влезе в супермаркета, чиито собственици бяха грузинци. Отначало реши, че може да си приготви истинска вечеря, за да се поразсее от неприятните мисли и да се почувства по-добре. Защо не бутилка „Кот дю Рон“ и равиоли, които ще кипне и ще гарнира със зехтин и настъргано сирене? После, както винаги, се отказа. Отправи се към щанда със замразени храни, извади от хладилния шкаф кутия подлютена техина*3, опипа малкото останали пресни хлебчета и избра едно сравнително меко. Кутия чери домати отиде да прави компания на техината в кошницата. Ако не беше забравил листа с адреса на семейство Шараби, щеше да се прибере, да вземе колата и да отиде до сградата, където в този момент една жена беше в плен на тревожно очакване. Като нищо щеше да остане на пост отпред, за да види как Офер Шараби се прибира, качва се по стълбите и едва ли не щеше чуе виковете и плача на майката. След това ще може спокойно да заспи. Жалко, че забрави този лист, който при това беше сгънал на четири, за да го пъхне в джоба на ризата. Дали пък не се бе отказал, за да не носи в себе си онази доста смущаваща рисунка? Сети се, че може да се обади на Илана за съвет. Тази мисъл го оживи. Ако тя му предложеше да се върне в участъка и да обяви издирване, незабавно щеше да я послуша въпреки късния час. Само че, ако се обърне към нея, би означавало проява на нерешителност от негова страна, каквато никак не беше желателна. Плати на касата с карта, защото искаше да запази малкото пари в брой, които носеше в себе си.
	[*3 Пюре от сусам. — Б.пр.]


	Излезе на улица „Алуфай Цахал“, отново мина покрай дома на родителите си и си каза, че няма никаква причина да се отбива. Баща му сигурно седи в тъмното пред телевизора и следи новините, а в такива моменти не е уместно да му досажда човек, докато майка му или е излязла да се разходи, или е в кухнята и бъбри по телефона. Никак не му се щеше да я слуша; все едно я чуваше да възкликва в слушалката: „О, ето го Ави, трябва веднага да стопля нещо за вечеря“. Предпочиташе да се нахрани сам, гледайки по „Холмарк“ епизод от третия сезон на „Закон и ред“, макар да го беше гледал вече безброй пъти. При всяко повторение откриваше детайл, който преди му бе убягнал. Поредната грешка в разследването, която оневинява заподозрения. Авраам стигна до края на улицата, сви наляво, вървя около три минути покрай притихналите в тъмнината сгради и най-сетне стигна до дома на улица „Йом Кипур“.
	Да не забрави да остави мобилния телефон до леглото, в случай че през нощта го потърсят от участъка.


>>	2

	Още щом видя спрелите пред входа полицейски коли, той разбра защо са тук, изострено шесто чувство, дълбока вътрешна увереност. Почувства се готов, макар че не знаеше за какво точно.
	Странно. Сякаш през последните години животът тихомълком го беше готвил тъкмо за този миг, без той да си даде сметка за това. Вътре в него нещо избухна подобно на неочаквано раждане. При вида на полицейските коли в него се появи ново негово аз, друг човек, който открай време беше носил в себе си и който сега бе дочакал своя час. С Илай се получи тъкмо обратното. Макар да се бяха готвили цели девет месеца, раждането му се стовари върху тях като дошла неизвестно откъде бомба. Все още не можеха да се превърнат в истински родители. Засега механизмът не сработваше, напротив, чувстваха се напълно безпомощни пред това бебе, все едно самите те се завръщаха обратно в детството.


	Забеляза двете патрулни коли още от кръстовището, докато изчакваше зеления светофар. Сега те бяха спрели пред блока с отворени врати откъм водача. Облегната на едната от тях, жена в униформа говореше по телефона. Другата отсреща беше бял фолксваген „Пасат“ с отличителни знаци на полицията.
	Остави скутера пред входа; вратата беше отворена и той се отправи към стълбището. Мина край своя апартамент и продължи нагоре до третия етаж. Вратата на апартамента на семейство Шараби беше широко отворена, а на площадката стоеше жена в униформа. Когато се случи нещастие, всички врати са отворени, помисли си той. Дали по това не бе почувствал, че пред него се разкрива възможност? Полицейската служителка го видя и го запита кой е.
	— Казвам се Зеев, съсед съм от втория етаж — отвърна той. — Какво се е случило?
	— Нищо — отвърна тя и прегради достъпа до вратата, за да му покаже, че влизането е забранено. Всъщност той изобщо нямаше такова намерение.
	Михал седеше на канапето във всекидневната до заспалия Илай. Беше все още по пижама и гледаше по телевизията _Доктор Фил_. Капаците на прозорците бяха затворени и апартаментът тънеше в полумрак. Запита я дали знае какво се е случило у съседите, но тя не беше забелязала нищо, нито полицейските коли пред блока, нито необичайното оживление по стълбите. Затова пък се изненада, че Зеев се връща по-рано от обикновено; в четвъртък не се прибираше преди два следобед. Запита го шепнешком дали иска да хапне нещо и внимателно занесе Илай в неговата стая. После се върна, отвори капаците към малкия балкон, превърнат във веранда с плъзгащи прозорци, погледна навън, после се приближи до входната врата, открехна я и надзърна към площадката. Двама полицаи припряно слизаха по стълбите и тя побърза да затвори.
	— Да не е имало обир у тях? — предположи тя.
	Зеев отвърна, че за обикновен обир едва ли ще се струпа толкова полиция.
	— Човек да го хване страх — каза Михал. — Какво ли ги е сполетяло?
	— Навярно нищо чак толкова сериозно — успокои я той и я прегърна.
	Следобеда той прекара в поправка на контролните, седнал на верандата, която му служеше за недотам удобен кабинет. По този начин можеше да следи какво става навън. Полицаите непрекъснато влизаха и излизаха. Забеляза един нисък и плешив, който даваше заповеди и очевидно беше най-старшият. Изглеждаше нервен и непрекъснато говореше по телефона, като на няколко пъти повиши глас. Зеев го чу да казва сърдито: „Върнете го обратно! Сега нямам време да се занимавам с него. Не е моя вината, че онези тъпаци не са предали съобщението“. По едно време се провикна: „Не ме интересува, от сутринта опитвам да се свържа с нея. Измъкнете я от това заседание!“. Малко по-късно същият полицай се спъна в един камък, докато минаваше през градинката отпред, а после се зае да рови в храстите, но явно не откри нищо и скоро се отказа. Движенията му бяха доста непохватни. После той ненадейно вдигна глава, без съмнение за да размени поглед с колегата, облегнат на перваза на третия етаж. Зеев не разбра какво точно търси полицаят и дали го е забелязал да наднича от втория етаж, макар че все пак май успя да се дръпне навреме. Накрая долу се появи Хана Шараби, заобиколена от трима полицаи. Тя обясняваше нещо, като махаше с ръка, сякаш сочеше в някаква посока. Ако отвореше по-широко капаците, със сигурност щеше да чуе думите й. Не беше само той: други обитатели от съседните блокове следяха от прозорците случващото се. Не забеляза нито съпруга, нито някое от децата на съседката.
	Опита да се съсредоточи върху контролните. С поправката на упражненията за времената нямаше проблеми, но кратките съчинения изискваха повече внимание. Беше им предложил темата _What will the world look like in 25 years_, как ще изглежда светът след двайсет и пет години? Целта беше да накара учениците да използват бъдеще време, като си припомнят обсъждането в клас след прочита на няколко страници от _Прекрасният нов свят_ на Олдъс Хъксли. След всяко проверено съчинение той проверяваше дали нещо, свързано с град Холон или семейство Шараби, не се е появило в новинарските сайтове или в гугъл. Илай спеше вече повече от два часа, много по-дълго от обичайния му следобеден сън. Михал се беше изкъпала и преоблякла. В краткото време, докато тя беше под душа, на Зеев му се стори, че е сам у дома, и го обзе дълбоко вътрешно спокойствие. После тя дойде при него на верандата, целуна го по бузата и запита:
	— Напредваш ли?
	Той я увери, че ще приключи навреме, стана и отиде да си приготви чай с мляко.


	Илай се събуди малко преди четири часа, разплакан както обикновено. Зеев прегледа набързо последното контролно и отиде да отмени жена си. Тя на свой ред се настани на верандата на освободеното зад бюрото място и се зае да готви утрешните занятия. Той пък се разположи до сина си върху килима във всекидневната и двамата започнаха да играят с кубчетата. Построи малка многоцветна кула, която Илай с удоволствие събори и погледна гордо баща си. Сетне Зеев се опита да привлече вниманието му върху два албума с твърди корици, на една от които имаше дори огледалце. За няколко минути това подейства. Чувстваше се напрегнат, но това беше положително напрежение, което пробуждаше сетивата му. Бореше се с желанието да остави Илай в кошарката пред телевизора, за да отиде да погледне какво става долу. Изглежда, Илай усети това, защото започна да мрънка и дори опита да пропълзи до майка си.
	— Ще изляза да го поразходя — каза Зеев на Михал. — Има ли нещо за купуване от бакалията?
	На един електрически стълб недалеч от блока той забеляза първата обява: залепен със скоч стандартен лист хартия, формат А4, с малко неясна снимка на Офер. Мургаво, слабичко лице, с черни хлътнали очи, тънък нос и малка уста със сянка на наболи мустачки над горната устна, които отдавна би трябвало да бъдат обръснати. Младият му съсед изглеждаше сериозен. Без усмивка гледаше право в обектива. Зеев добре помнеше това строго изражение, защото неведнъж го бе виждал отблизо. Помисли си, че на тази снимка Офер прилича на мексиканец и на нея няма следа от младежката деликатност на чертите му. Напомняше по-скоро портрет на издирван престъпник, отколкото на изчезнало момче.
	Над снимката с едри дебели букви пишеше __„Издирва се“__, а под нея имаше още няколко реда: „Офер Шараби е изчезнал рано сутринта в сряда, 4 май. Той е слаб, среден на ръст, шестнайсетгодишен, с къса черна коса. Ако някой забележи младежа, молим го да влезе във връзка със семейството или с полицията“.
	Най-отдолу бяха номерата на телефоните.
	Зеев беше убеден, че обявите не са дело на полицията, и се запита кой ги е поставил. Разлепени бяха по цялата улица „Хистадрут“ на електрическите стълбове и на пътните знаци. Искаше му се скришом да вземе един екземпляр, защото може би щеше да му влезе в работа, но не посмя. Дали майката на Офер ги беше направила сама? Пред старческия дом някакъв възрастен господин с избеляла карирана риза и кафява кожена чанта в ръка доближи очила до една от обявите и едва не залепи нос в нея. Илай не мирясваше, непрекъснато се опитваше да се измъкне от ремъците на количката. Поеха надясно по улица „Шенкар“, стигнаха до павилиона на ъгъла на улица „Хома у Мигдал“, където Зеев купи пакетче чипс, отвори го и го постави върху коленете на синчето си. Видя отсреща Сима, съседката от първия етаж, която късаше със зъби ленти скоч и лепеше обява на автобусната спирка. Реши, че е време да се прибира. Полицейският участък беше съвсем наблизо.


	Полицаите почукаха на вратата на апартамента им привечер по-рано, отколкото беше очаквал. Това беше първата изненада. Двамата с Михал тъкмо се канеха да къпят Илай. Той отвори и видя двама полицаи, ниския и непохватен, когото бе наблюдавал през прозореца следобед, и млада жена, която не беше виждал досега.
	— Прощавайте за безпокойството — каза ниският, — но сигурно вече знаете, че синът на ваши съседи от вчера не се е прибирал у дома. В рамките на издирването разговаряме със съседите и бихме искали да ви зададем няколко въпроса. Възможно ли е това да стане сега?
	Михал излезе от банята с голия Илай на ръце и Зеев почувства смущението на полицая. Впрочем той дори не включи осветлението на стълбите, когато то изгасна, и продължи в тъмното:
	— Ако предпочитате, можем да навестим други съседи и да минем по-късно.
	— Не, не, сега е много добре — отвърна Зеев и ги покани да влязат. — Малкият ще бъде много доволен, ако отложим къпането.
	Илай беше вперил в новодошлите сериозен и съсредоточен поглед както всеки път, когато имаха гости. Върху сребърната значка, окачена върху джоба на блузата на полицайката, можеше да се прочете името й — Лиат Манцур. В този момент Зеев отново почувства как в него нещо избухва също както следобед, когато се прибра и видя полицейските коли. Другото негово аз беше напрегнато, нащрек. Може би тъкмо сега започва, помисли си той. Трябваше да запомни всяка подробност.


	Полицаите го изненадаха за втори път: изобщо не очакваше, че ще ги разпитват поотделно и съвсем не му стана ясно защо началникът реши да отиде с Михал в кухнята (където на масата все още се мъдреше пластмасовата чиния с останките от зеленчуковото пюре на Илай и мокри къшеи хляб), а него остави на вниманието на своята подчинена.
	— Искате ли нещо за пиене?
	Тя отклони предложението, постави на коленете си тъмнокафява папка със защипан на нея лист, разделен с черна химикалка на три колони, над всяка от която имаше няколко реда. Той се настани на канапето, а тя приседна срещу него на облегалката на фотьойла.
	— Засега се опитваме да съберем колкото се може повече сведения за изчезналия — обясни полицайката. — Можете ли да кажете кога го видяхте за последен път? Възможно е случайно да сте се разминали с него вчера или дори днес. Вие или пък жена ви. Освен това искаме да чуем как бихте го описали.
	Явно следваха процедурата, според която трябваше да разпитат всички съседи, да им зададат едни и същи въпроси, макар по всяка вероятност от това да нямаше никаква полза. Тя изобщо не се интересуваше от онова, което е пред очите й, не погледна нито репродукцията на _Спалнята_ от Ван Гог срещу канапето, над износения скрин, нито старото кафяво и доста грозно канапе, застлано с бяла покривка на черни райета, предназначена да прикрие старите петна и да избегне появата на нови, нито пръснатите по пода играчки, които придаваха на стаята вид на килер. Нищо, което да привлече вниманието. Нищо, което да пробуди любопитство. Ала през очите на тази жена в униформа Зеев видя колко временно изглежда неговото жилище на бледата светлина на лампите, които той беше запалил, за да пропъди припадащия здрач.
	— Не съм виждал Офер нито вчера, нито днес — обясни той. — А инак, бих го описал като симпатично, донякъде саможиво момче.
	Тя си водеше бележки с черна химикалка, но всъщност какво толкова имаше за отбелязване в казаното от него?
	— Нали не ви смущава това, че пиша, докато вие говорите? — Кога всъщност го видяхте за последен път? Впрочем вие или жена ви. Спомняте ли си?
	— Не бих могъл да ви кажа точната дата. Със сигурност е било тази седмица, на стълбището. Аз съм преподавател в гимназия и понеже излизаме по едно и също време, понякога се засичаме на изхода.
	— Как ви се стори той? Както винаги или е имало някаква промяна в държанието му? Да сте забелязали нещо различно?
	Зеев се дразнеше, че не може да чуе нищо от разговора между Михал и полицая. До него достигаше само хленченето на Илай, седнал върху коленете на майка си, все още увит в хавлията, който явно ставаше все по-нервен. Малкият не само беше изморен, но и недоволстваше, че не е център на вниманието.
	— Може би все пак ще ви предложа да пийнете нещо? — настоя той с надеждата, че ще може да отиде до кухнята и да спечели време, за да размисли и реши в кой момент да направи разкритието пред нея… или пък да го запази за нейния началник.
	— Не, благодаря. А има ли нещо, което знаете за изчезналото момче или за семейството му, което бихте искали да споделите? Случвало ли ви се е да дочуете у тях кавга, викове, шум от сбиване?
	В този момент Зеев сметна, че е разбрал защо старшият полицай предпочете да разпита жена му: без съмнение е предполагал, че тя прекарва повече време у дома и е в течение на случващото се в съседите.
	— Не, никога — отвърна той. — Понякога вдигат шум, но все пак имат три деца и живеят точно над нас. А и напоследък имам чувството, че глъчката у нас е далеч по-силна.
	Той се усмихна и се запита дали всъщност тя разбра какво има предвид. Събеседницата му беше навела глава над пластмасовата подложка, поставена върху коленете й, и се взираше в листа подобно на късогледа ученичка над контролно.
	— Нанесохме се тук преди малко повече от година, когато Илай още не беше роден. Преди това живеехме в Тел Авив и аз продължавам да работя там. Преподавам в гимназията „Ирони Алеф“, до синематеката, не знам дали се сещате.
	— А какво можете да кажете за младежа? Според вас кротък ли е по характер, или ви се е случвало да имате конфликти с него?
	Същинска мъка! Тая жена изобщо не чуваше отговорите, които той даваше на рутинните й въпроси.
	— Не, няма такова нещо. Преди малко ви казах, че е приятно, донякъде саможиво момче.
	След известно колебание той отново погледна към кухнята и добави:
	— Впрочем нашите отношения са далеч по-близки, отколкото просто между съседи.
	Тя дори не вдигна глава и продължи да пише.
	— Какво имате предвид?
	— Имам предвид, че в продължение на четири месеца му давах уроци по английски език.
	— И той как се проявяваше?
	— В какъв смисъл „как се проявяваше“? Искате да знаете какво е мнението ми за него като ученик?
	— Като ученик и просто като човек. Какво е вашето впечатление, а и впечатлението на жена ви?
	При това повторение на „впечатление“ Зеев неволно се усмихна подигравателно.
	— Моето „впечатление“ е, че той искрено се стараеше, но английският не беше силната му страна. „Впечатлението“ ми е, че е деликатен, симпатичен и донякъде саможив младеж, както вече казах. Предполагам, се сещате, че си имам работа с много момчета на неговата възраст, и мога да ви уверя, че Офер е особен случай. Струва ми се, че успях да установя близост с него.
	— Да ви е споменавал за намерението си да избяга или да се самоубие? Споделял ли е за някакви проблеми в училище?
	— Не, никога. Разговаряхме предимно за нивото му по английски, при това на английски, но изобщо не е ставало дума за бягство или за самоубийство.
	— Значи, според вас не е имал проблеми?
	— Не съм казал такова нещо. Просто не сме разговаряли на подобни теми. И защо говорите за него в минало време? Звучи плашещо.
	— Прощавайте, професионална деформация — поправи се тя, след което стана и добави — ще ме извините ли за момент, трябва да запитам нещо.
	Отиде в кухнята и го остави напълно объркан: беше у дома си, а не знаеше дали има право да стане от мястото си. Няколко минути по-късно тя се върна, последвана от Михал и от ниския плешив полицай, като тримата се отправиха към вратата. Зеев ги последва. Третата изненада за него беше, когато началникът се обърна към него и заяви:
	— Жена ви ми каза, че сте давали уроци на Офер, така че мога да намина по-късно за някои допълнителни въпроси. Засега ви благодаря за съдействието.
	На стълбището беше тъмно, а по настъпилата тишина можеше да се съди, че поне за днес разследването е приключило. Застанаха от двете страни на вратата. В тъмното бяха двамата полицейски служители, а отсам — мъж, жена и пеленаче. Между тях зееше поредната отворена врата. Къде ли се намираше Хана Шараби? Дали беше сама у дома? Или при нея имаше други полицаи?
	— Няма за какво — отвърна Зеев. — Пък и едва ли сме ви помогнали особено. Ще се радвам, ако мога да направя нещо повече. Ако се нуждаете от подкрепления при издирването например… Не зная какви са вашите планове. Ще продължите ли разследването и през нощта?
	Полицаят го изгледа учудено, сякаш и през ум не му беше минавало да предприема каквото и да било през нощта. Зеев напипа на стената до вратата електрическия ключ и когато лампите на стълбището светнаха, забеляза, че мъжът е извадил кутия цигари, а също можа да прочете името му: Ави Авраам.
	— Благодаря — отвърна Авраам. — Може да организираме претърсване, но все още не знаем къде и кога. Ако се стигне дотам, естествено, вашата помощ и тази на останалите съседи е добре дошла.
	Полицаят сякаш по инерция продължаваше да се обръща по-скоро към Михал, отколкото към Зеев, който не се стърпя и запита:
	— Имате ли някакво предположение къде би могъл да се намира Офер?
	— За съжаление, все още не. Надявам се да го открием колкото се може по-скоро.
	Внезапно той впери очи в Зеев и донякъде троснато запита:
	— Може би вие имате някаква представа къде би могъл да бъде?
	Въпросът завари Зеев неподготвен. Прямотата, с която беше зададен, се превърна в четвъртата изненада за този ден. Стълбищното осветление изгасна и той отново го включи. За пръв път, откакто полицаите влязоха в дома му, някой говореше с него без заобикалки. Въпреки това отговорът му беше кратък:
	— Много бих искал да имам.
	Във входа единствено на тяхната врата липсваше фамилията на обитателите, но в замяна на това беше цялата покрита с рекламни стикери на ключари, водопроводчици, електротехници и дори триъгълен магнит на пицария „Чентро“. Жената, която го разпитва, дори не си бе направила труда да го запита за името.


	Докато къпеха Илай, Зеев уж непринудено запита жена си:
	— Какво толкова искаше да научи той?
	Яд го беше, че тя не му зададе първа този въпрос, а освен това и дума не обели за какво са разговаряли с полицая. По начало се бе почувствал засегнат, че Авраам беше избрал да разговаря с жена му, а от краткия им разговор на вратата чувството за обида само се беше засилило.
	— Със сигурност бяха същите въпроси, които зададоха и на теб. Дали добре познавам Офер, дали съм забелязала нещо необичайно, или съм го видяла да общува със съмнителни типове?
	— А ти какво отговори?
	— Казах, че не. Че в началото на учебната година си му давал уроци у тях. Че никога не е идвал у нас и че само сме си казвали добър ден или добър вечер на стълбите. Май веднъж го запитах как върви английският или нещо такова. Казах на полицая, че тази седмица наистина дочух късно вечерта да разговарят на висок глас и май дори се караха, струва ми се беше онзи ден, вторник вечерта, тъкмо преди Офер да изчезне. Но нямам представа дали наистина са се карали и има ли това някаква връзка с него. Може да е било свада между родителите.
	От тази пета поред изненада Зеев беше направо зашеметен.
	— Наистина ли си чула такова нещо? — запита той.
	— Разбира се, да не смяташ, че си измислям? — засмя се тя. — Ти какво, наистина ли нищо не си чул?
	— Не, не си спомням. Сигурно съм бил заспал. Да не би да е бил телевизорът у тях?
	— Знаеш ли, може наистина да е било така — съгласи се Михал.


	Когато Илай заспа, те седнаха да вечерят и да гледат _Стар Академи_. По време на новините изобщо не беше споменато за изчезването на Офер. Михал отново се усамоти на верандата, за да поработи, а Зеев се настани във всекидневната и разтвори _На плажа Чезъл_ от Иън Макюън, неголям английски роман, в който се разказва за провален само за един миг живот поради неспособността да разбереш другия. Беше започнал да го чете преди няколко дни, всеки път само по няколко страници, защото неизменно го обземаше тъга. Чудно му беше как този британски автор, когото съвсем неотдавна беше открил, успява да постигне такава пестеливост на изразните средства и такава точност в детайлите? Дочу хленченето на Илай, отиде в другата стая и му пъхна биберона в устата. Отлагаше втората чаша чай с надеждата инспектор Авраам отново да ги посети, за да му предложи кафе и така да седнат на масата заедно. Във всеки случай изминалият ден му донесе по-малко от очакваното, а Зеев имаше толкова неща за казване! До слуха му достигаше непрекъснат шум по стълбите, някой се качваше, друг слизаше, но изобщо не беше ясно дали тази суетня е свързана с полицейското разследване, или е част от всекидневието. Съседите влизаха, излизаха, някой позвъни на съседната врата и женски глас се обади: „Аз съм!“. Захлопна се врата, после стълбищното осветление изгасна. Вън, по улицата, все по-рядко минаваха коли и след единайсет в сградата настъпи тишина. Явно полицаят нямаше да дойде. Зеев прибра от мивката в кухненския шкаф двете измити чаши, преоблече се в банята, изми си зъбите и си легна.
	Малко след него в спалнята влезе Михал и както обикновено постави пижамата върху леглото. Съблече се бавно пред мъжа си, без да снема очи от него, после посегна да облече пижамата. Той продължаваше да чете и внимаваше да не я погледне в момента, когато сваля сутиена. Тогава в спалнята сякаш се долавяше полъх на нещо непристойно. Тя се събличаше не пред него, а пред чужд мъж, когото изобщо не познава.
	— За Офер ли мислиш? — запита го неочаквано Михал.
	— Да.
	— И какво по-точно?
	— Можем да вземем участие в издирването, ако го организират през почивните дни. Ще оставим Илай на майка ти или ще го вземем с нас в кенгуруто.
	— Смяташ ли, че Офер е избягал от къщи?
	— Нямам представа. Струва ми се, че той не е достатъчно самостоятелен и самоуверен, за да го направи. За такова бягство се иска смелост. Това е втората нощ, откакто го няма, а той все пак би трябвало да спи някъде.
	Думите му я накараха да потръпне.
	— Мъчно ми е за майка му! — обади се тя. — Дори не мога да си представя какво изпитва в този момент. Две нощи, без да знаеш къде се намира синът ти… Ужас!
	Той заспа преди нея, някак внезапно потъна в сън. Беше буден и изведнъж клепките му се затвориха. Щом чу равното му дишане, тя стана и отиде в стаята на Илай да провери дали не се е отвил. Докато оправяше одеялцето му, малкият въздъхна дълбоко, промърмори нещо непонятно, но не се събуди.


>>	3

	В петък сутринта продължителен звън по домофона го изтръгна от дрямката. Беше късно, много по-късно от часа, когато обикновено се събуждаше.
	— Има пратка за Ави Авраам.
	Той натисна бутона, борейки се с неприятния горчив вкус в устата след кратката нощ и дългия ден, през който изпуши почти три кутии „Тайм“. Куриерът в зелена униформа на местния цветарски магазин ZER4U не беше свалил каската, а лицето му беше скрито зад голям букет в розови, бели и лилави тонове. Имаше лилии, лизиантуси, гербери, гарнирани със зелени листа.
	Той откъсна прикрепената поздравителна картичка и прочете:
C>
	Скъпи Ави,
	Сърдечни поздрави за твоя трийсет и осми рожден ден. Желаем ти здраве, щастие и успех във всички твои сегашни и бъдещи начинания.
@	От мама и татко, които те обичат!
C$
	Той така и не се обади на родителите си, за да потвърди получаването на букета, който остави върху масата в кухнята, без да го натопи в съд с вода. Откъм балкона струеше прекалено ярка светлина. Сипа в джезвето двойна доза турско кафе и отиде в банята да измие останките от неспокойния сън. Двигателят на спрян току под прозорците товарен камион така силно бучеше, че подът трепереше. Нищо общо с тишината, сред която обикновено се събуждаше! По принцип не се нуждаеше от аларма, за да стане преди шест сутринта. Миеше зъбите си, разхождайки се из полумрака на апартамента, слагаше вода да кипне, отиваше във всекидневната, отваряше капаците и докато продължаваше да търка зъбите си, гледаше тъмната и почти безлюдна улица със спрени отстрани коли. Понякога се мяркаше човек, тръгнал рано за работа. Случваше се дори да дочуе птича песен.
	А може би този път шумът не идваше отвън, а беше вътре в него. Събуди се в състояние на тревога, сякаш от момента, когато се разнесе звънът на домофона, вчерашният ден внезапно го сграбчи за гърлото. С всичко, което беше видял, чул и казал. Цялата тази несигурност, Хана Шараби, зърната през прашното стъкло на вратата, непрекъснатите повиквания по мобилния телефон, обажданията до участъка, усещането, че всичко му се изплъзва, Игор Кинтаев, среднощното кормуване, сам, без определена цел.


	Предишната сутрин, когато се събуди в шест без десет, първата му мисъл отново бе за Хана Шараби. Провери телефона за пропуснати разговори през нощта. Нямаше нищо. Дали това беше добър, или лош знак?
	Предполагайки, че през деня ще му се наложи да се придвижва, инспекторът се отказа от утринната разходка и взе колата, така че се озова в почти пустия участък преди седем и половина. Дежурният му съобщи, че все още няма следа от изчезналия младеж, и добави, че никой не му е възлагал да звъни на майката рано сутринта, за да разбере дали синът й се е прибрал жив и здрав у дома.
	Най-тягостни бяха следващите два часа, през които не се случи нищо. Той изпраща имейли, попълни един формуляр с данните си за „Личен състав“ по повод предстоящото му пътуване до Брюксел, прочете в интернет заглавията на вестник „Хаарец“ и най-сетне прегледа досието на Кинтаев, за да се подготви за разпита. Листът, върху който предишната вечер си беше водил кратки бележки по време на разговора с майката, лежеше там, където го беше оставил.
	В полицейските доклади от изминалата нощ не откри нищо, свързано с Офер Шараби. Пожар в помещенията на застрахователна компания на улица „Ейлат“, разположени на партера в жилищна сграда. Пожарникарите подозираха умишлен палеж. На улица „Гиват ха-Тахмошет“, на няколко десетки метра от неговия апартамент, беше откраднат скутер. Би могъл да позвъни на майката, за да пропъди тревогата си, но имаше смътното усещане, че не бива да предизвиква съдбата. След като тя не се беше обаждала, вероятно всичко вече беше наред и не биваше да поставя под съмнение това с неуместни телефонни разговори. В противен случай, тоест, ако нещастието наближава, най-добре беше да го изчака, а не да изпреварва събитията.
	Той излезе от кабинета да си приготви кафе и да преснеме един документ от досието на Кинтаев. Копирната машина се намираше зад бюрото на дежурния. В приемната вече настъпваше обичайното утринно оживление. Посетители се редяха на опашка пред гишето, а две полицайки от транспортния отдел обсъждаха нещо пред входа. И тъкмо в този момент я видя. Тя още не беше прекрачила прага, но я зърна през прашното стъкло на вратата. Както и предполагаше, тя беше със същите дрехи от предишната вечер, същата протрита кожена чанта висеше на тънка презрамка, преметната през рамото й. Жената държеше мобилния телефон, все едно не го беше изпускала от ръката си, откакто се бяха разделили. Инспекторът сам се изненада от болката, която изпита, щом я видя.
	Офер не се беше прибрал.
	За момент остана неподвижен, после се отдалечи от копирната машина и бързо отиде при нея. Понечи да сложи ръка на рамото й, но забеляза, че не е сама. Огледа мъжа, който стоеше редом с нея, и запита тихо:
	— Не се ли е завърнал?
	— Аз съм чичо на Офер — побърза да се представи мъжът. — Брат ми се обади в шест часа тази сутрин и ми разказа какво се е случило. С вас ли е разговаряла снощи?
	Вместо отговор Авраам се обърна към майката.
	— Значи, все още нямате никакви вести от сина си?
	Тя продължаваше да мълчи, сякаш присъствието на нейния девер я освобождаваше от задължението да говори.
	— Никакви — отвърна чичото. — Обещали сте да започнете издирване, ако до тази сутрин не се е завърнал.
	Авраам Авраам побърза да ги отведе в своя кабинет, преди някой от колегите да им е обърнал внимание.


	Прекараха с него почти до обед и през цялото това време той не пусна слушалката. Разговаря със спешните отделения в болниците, проучи още веднъж всички произшествия от изминалата нощ и остана в постоянна връзка с патрулните коли в околността. На редовни интервали излизаше в опит да се свърже със своята началничка, което не беше лесна работа, откакто беше повишена в дивизионен комисар. Ето защо мобилният й телефон беше изключен, а секретарката на Криминалния отдел му обясни, че Илана е на заседание в Централното управление. Сега вече не само искаше да се посъветва с нея, но и пръв да й съобщи за случилото се.
	Майката беше спокойна. Дори по-спокойна от предишната вечер. Запита я дали не желае нещо за пиене, но тя поклати отрицателно глава. Макар да отправяше въпросите към нея, всеки път на нейно място отговаряше чичото. Едва когато я запита колко е висок Офер и той отговори „Един и шейсет и пет“, тя се намеси, за да го поправи:
	— Един и седемдесет. И около шейсет килограма.
	С тяхна помощ Авраам състави кратка обява за изчезването му и получи разрешението им да я пусне в интернет, както и на страницата във фейсбук на полицията. Предупреди ги, че същата обява ще излезе и в медиите. Хана Шараби сложи върху бюрото пластмасов плик, в какъвто обикновено се поставят сандвичи, и извади от него шест снимки на сина си. Този миг щеше да го преследва цялата вечер, докато най-сетне заспа.
	Не успя да ги разгледа както трябва и едва през нощта разбра грешката си. Дали по тях би могъл да отгатне нещо? Твърде възможно, но дори и да не беше така, тя явно искаше той да види изчезналото момче. Да направи някакъв коментар. Вместо това той я запита коя е най-новата, а после отиде да сканира всичките. На връщане се сети, че в тринайсет часа трябва да докарат Игор Кинтаев от предварителния арест в Абу Кабир. Обади се да отмени разпита. Можеха да го задържат още четири дни, така че имаше време! През цялата сутрин се чудеше защо никой в нищо не го упреква. Нито чичото, нито майката. Не го обвиниха, че не е обявил веднага младежа за издирване, не се оплакаха, че през изминалата нощ нито един полицай в Израел с изключение на него не е бил в течение за изчезването на Офер. А това, че не го упрекват, още повече засилваше чувството му за вина. Към обед успя да събере екип от петима полицаи, сред които млада служителка от транспортния отдел, току-що приключила дежурство, която се съгласи да изработи допълнителни часове, и един колега от отдела по информатика, когото взе в колата на път за жилището на семейство Шараби на улица „Хистадрут“.
	Докато сядаше зад волана, Авраам Авраам си каза, че без съмнение Хана Шараби за пръв път се качва в полицейска кола. Погледна в огледалото за обратно виждане и видя как тя съвестно си постави предпазния колан.


	След това преобладаващото чувство у него бе, че всичко му се изплъзва. Че не е в състояние да ръководи своя импровизиран екип, нито развитието на нещата като цяло. И то преди всичко по вина на Илана. Смяташе неизвестно защо, че отсъствието на дивизионната комисарка му пречи да събере мислите си. Впрочем наистина беше скандално полицейски началник с отговорности като нейните да изчезне посред бял ден и да не може да бъде открит по никакъв начин!
	Въпреки това реши да започне разследването последователно и методично, следвайки златното правило. Най-важното бе да проведе в спокойна обстановка разговор на четири очи с Хана Шараби. Ала тъкмо това се оказа напълно невъзможно. Апартаментът на семейството мигом се превърна в жужащ кошер, полицаите влизаха и излизаха, непрекъснато пристигаха съседи, чичото се беше обадил на други роднини и не се отделяше от майката на Офер като същински телохранител. Телефоните непрестанно звъняха ту с различен сигнал, ту с един и същ и тогава трима-четирима едновременно ги грабваха, убедени, че търсят именно тях. Той възложи на служителката от транспортния отдел да въведе ред в апартамента и да не пуска повече никого. Убеден беше, че всичко ще се уреди, стига само да може да остане насаме поне за няколко минути с майката, за да й зададе главния въпрос, до който така и не бе успял да стигне до този момент, без сам да знае кой всъщност е той, но се надяваше да се сети за него по време на разговора. Само така би могъл да изтръгне от нея решаваща за разследването информация. Тя непременно щеше да си спомни нещо, свързано с нейния син, и тогава ще знаят къде да търсят. От изчезването на младежа беше изминало малко повече от денонощие, така че все още всичко беше възможно.
	По едно време отиде и седна в колата, за да размисли на спокойствие, и тъкмо в този момент му се обадиха от участъка, че са докарали Игор Кинтаев и той чака да бъде разпитан. За първи път през този ден Авраам повиши тон. Развика се и им напомни, че два часа преди това ги е предупредил по телефона да отменят разпита и да отведат заподозрения обратно в килията. Някаква жена, която беше забелязал в апартамента, приближи и запита дали може да залепи обяви по улицата. Той запали цигара и започна да крачи нервно напред-назад пред блока, опитвайки се напразно да се свърже с Илана. Ринат Пинто, на която бе възложил да събере сведения за Офер в училището, се завърна, без да е научила нищо съществено, и запита дали си струва да отиде отново, за да разпита други учители и още негови съученици. Междувременно той все още не можеше да се свърже с Илана. Колегата от отдела по информатика, за когото смяташе, че отдавна се е завърнал в участъка, се обади от третия етаж и му съобщи, че е прегледал набързо електронната поща и есемесите на изчезналия, но не е открил нищо интересно. Сетне запита дали трябва да иска разрешение от семейството, за да вземе твърдия диск за по-подробна проверка.
	— Изчакай ме, сега се качвам — отвърна му Авраам Авраам.
	Първото нещо, което направи, когато отново влезе в апартамента, бе да поиска разрешение да пуши на прозореца.
	Минаваше три следобед, когато Илана най-после го потърси. Тонът й му се стори прекалено хладен и официален. На фона се чуваха други гласове, може би включено радио? Освен ако не беше в колата с още някого. Той излезе на верандата, за да не чуват разговора им, запали поредната цигара, остави кутията и запалката на парапета, но тъй като прозорецът беше отворен, запалката се плъзна и падна на двора. Докладва на Илана, че е започнал разследването с разпит на съседите, но пропусна да спомене за посещението на майката в участъка предишната вечер. Комисарката го успокои, че до този момент е действал напълно правилно и че все още няма нужда от по-мащабно издирване.
	— Доколкото разбирам, няма някакви усложняващи положението обстоятелства — добави тя.
	На Авраам му се искаше да извика в слушалката какво всъщност означават „усложняващи положението обстоятелства“, след като никой не знае къде момчето е прекарало нощта! Задоволи се обаче да запита с надеждата, че събеседничката няма да долови напрежението в гласа му:
	— А утре?
	— Как така „утре“?
	Явно нищо не беше усетила.
	— Утре е петък. Ако разширя издирването, ще трябва да включа подкрепления.
	— Засега не е нужно, Ави. Не и докато не се убедим, че младежът наистина е безследно изчезнал. А първите събрани от теб сведения не сочат подобно нещо. Или се лъжа?
	Той действително й беше споменал, че засега няма място за тревога. Не можеше да разбере защо тя така натъртено повтаря думите му, при това в присъствието на друг човек до нея.
	— При първия повод за тревога няма да бъде проблем веднага да включим нужните сили и средства.
	— Има ли вероятност днес да наминеш насам?
	— Едва ли. Като се завърна от Ерусалим, ме чакат няколко съвещания в Централното управление, които ще ми отнемат целия следобед. Но ако има нещо спешно, непременно се обади. Искам да ме държиш в течение на разследването тази вечер, през почивните дни, без значение, ясна ли съм?
	Говореше му по този начин само защото в колата имаше човек или дори няколко души. Той подозираше, че сигурно ще да са важни клечки. Може би областният управител или дори самият началник на полицията. Ето защо разговорът с Илана с нищо не му помогна.


	Едва към края на деня в блока на улица „Хистадрут“ се възцари спокойствие. Всички полицаи бяха освободени или приключиха дежурството. Авраам се сети, че тъкмо по това време предишния ден отпрати майката, а самият той се прибра пеша у дома. Тогава повика Лиат Манцур да разпитат заедно съседите. Минаваха от апартамент в апартамент, но така и не научиха нищо интересно. Никой нищо не беше видял или чул, никой нищо не знаеше, никой не познаваше Офер Шараби извън случайно разменените поздрави на стълбището, с изключение на съседката от първия етаж, която помоли за разрешение да разлепи обяви по улицата. Тя плачеше, твърдеше, че е „много близка на семейството“, и заяви, че Офер е „чудесно момче“.
	Преди да си тръгне, Авраам Авраам за последен път се качи обратно в апартамента на семейство Шараби. Вратата беше затворена и той леко почука. Докато чакаше да му отворят, си помисли, че всяко почукване на тази врата докарва майката едва ли не до припадък, и затова реши да се обади, за да го чуят вътре:
	— Инспектор Ави Авраам, бихте ли отворили за момент?
	Жена на около петдесет години, съпруга на чичото, го пусна да влезе. Явно беше поела контрола в дома и се канеше да си ляга. Майката седеше на черното кожено канапе във всекидневната. Момичето до нея, на възрастта на Офер, гледаше някакво предаване по Втори канал. Пред тях на ниската масичка имаше чинийки с ядки, отворена бутилка „Спрайт лайт“ и празни чаши с утайка от кафе на дъното. Обстановката напомняше почерпка след погребение.
	Авраам Авраам спря по средата на всекидневната между телевизора и канапето.
	— И така, засега приключихме тук и аз се завръщам в участъка — а после добави смутено. — Непременно трябва да поспите.
	— Да, след малко… — отвърна майката, но той прочете в очите й въпроса дали наистина смята, че тя е в състояние да го направи.
	— Ще дойда утре сутринта. Ако нещо се случи тази нощ, обадете ми се независимо от часа. Имате номера на мобилния ми телефон, нали?
	Лелята го придружи до вратата.
	— Ще остана да спя тук с дъщерята — прошепна му тя.


	Авраам Авраам остави Лиат Манцур в Неот Рахел и вместо да се отправи към дома, продължи нататък без конкретна цел.
	Нямаше смисъл да се връща в участъка.
	Към снощния му провал се добави втори: не се държа, както подобава на ръководител на разследване. Действа необмислено и прибързано. Не си даде време да наблюдава и да изслушва. Каквото и да се беше случило с Офер, където и да се намираше, това беше началото на история, която говореше сама за себе си. А той сякаш не я чуваше. Не само не знаеше как ще приключи тя, но със сигурност беше пропуснал и началото. Не знаеше кои са главните действащи лица. Ето какво му предстоеше да направи утре. Да се вслуша в историята. Да опознае Офер Шараби, а също майка му, баща му, който в този момент плаваше на товарен кораб към Триест, другите две деца в семейството, които още не беше видял.
	Също както предишната вечер, когато се прибираше у дома, той си каза: „Полека, по-полека“.
	Пое по улица „Соколов“ в едната посока, после обърна обратно. Наблюдаваше тълпата младежи, които я изпълваха и се трупаха преди всичко на ъгъла на площад „Вайцман“ и новата многоетажна сграда „Цамерет-300“. Четвъртък, двайсет и три и трийсет. Кафенетата „Арома“ и „Какао“ бяха препълнени, пред входа на „Кафе-Кафе“ дори имаше опашка чакащи. Улицата, която сутрин беше владение на възрастните, на търговците и на техните клиенти, нощем принадлежеше на младежта. Той забави ход и почти спря. На голям екран върху фасадата на едно заведение предаваха спортни новини. Когато самият той беше на възрастта на тези младежи, в това донякъде презирано южно предградие на Тел Авив нямаше нито едно кафене. Помнеше една-две сладкарници, малки пицарии, които постоянно фалираха, след което възкръсваха под друго название, а също хлебарницата „Сами Бурекас“, където работеше през лятото. Засега не можеше да каже дали тези кафенета и техните посетители са част от историята, която трябваше да проследи.
	Спря на площад „Струма“ с намерението да купи фалафели. Остави колата на тротоара. Въпреки късния час опашката беше доста дълга. Група момчета и момичета се бяха събрали в кръг около младеж, който му се стори познат, защото беше виждал снимката му върху спортните страници на вестниците. Взе си половин порция, защото беше късно, а и не му се щеше да изхарчва малкото му останали пари в брой. Хапна прав редом с няколко момчета, облегнати на червено БМВ. Опита се да чуе за какво си говорят. Колко стар се чувстваше редом с тях! Впрочем полунощ мина и вече беше на трийсет и осем години. От колко време не беше сядал в кафене или ресторант в такъв късен час? Качи се в колата и пое обратно. Намаляваше всеки път, когато зърнеше на тротоара самотен минувач. Натисна спирачки до спряла кола и видя двойка, която седеше вътре в тъмното.
	Всичко това му напомняше друго време и пробуди в него странното усещане за раздвоение. Беше едновременно самият себе си, но и още някой, който вече не съществуваше. Когато спря пред своя блок на улица „Йом Кипур“, минаваше два след полунощ. Щом се прибра, първата му работа беше да светне и да включи телевизора без звук. После отиде до кухнята да си налее чаша вода. Странно отпразнуване на рожден ден. Тази мисъл го развесели. Дълго не можа да заспи.


	Когато половин час след звъна на домофона на свой ред се обади мобилният телефон, той вече се беше облякъл. Днес не беше с униформата, а в чисти джинси и широко бежово поло. Само в тях се чувстваше удобно. Майка му го запита дали го е събудила, все едно той имаше обичай по това време още да спи!
	— Искаме да те поздравим — продължи тя. — Нали не си забравил, че днес имаш рожден ден и че те чакаме за вечеря?
	Не спомена за букета от лизиантуси и гербери (той също, макар че би трябвало да им благодари), а после предаде телефона на баща му, който също му честити рождения ден, повтаряйки дума по дума написаното върху картичката, все едно четеше от някакво листче:
	— Честит рожден ден! Желаем ти здраве, щастие и успех във всички твои сегашни и бъдещи начинания.
	Дали майка му подозираше, че никой друг няма да го поздрави за рождения ден? Може би затова побърза да му го честити два пъти, веднъж писмено, а след това по телефона? Или напротив, била е убедена, че той ще получи толкова много поздравления, и затова е искала да изпревари всички?
	Преди да излезе, все пак постави розово-бяло-виолетовия букет във ваза, която напълни с вода, но така и не свали шумолящия целофан от цветята.


	За разлика от повечето си колеги, Авраам Авраам обичаше да се отбива в участъка всеки петък сутрин. Така или иначе обикновено нямаше други планове.
	Вътре цареше обичайното за почивните дни спокойствие.*4 Дежурният колега Давид Езра със сияещо лице говореше по телефона. Когато го видя, закри слушалката с ръка и каза тихо:
	[*4 В Израел почивните дни са петък и събота. Работната седмица започва в неделя. — Б.пр.]
	— Ако си дошъл във връзка с изчезналото момче, почакай за момент.
	Сетне му подаде лист с позвъняванията по повод Офер от предишната вечер насам, кратък списък с имената и телефонните номера, както и резюме на получените сведения.
	— Това ли е всичко? — запита Ави.
	Езра кимна и продължи разговора.
	Авраам откри, че вчера в бързината и от притеснение поради присъствието на майката и чичото е забравил да изключи компютъра, а след посещението на улица „Хистадрут“ не беше минавал през участъка. Той прегледа списъка и избра няколко имена, които отбеляза със звездички. Сетне отвори страницата на Националната полиция във фейсбук, прегледа обявите за безследно изчезнали и се учуди колко малко съобщения са свързани с Офер; при това нито едно не представляваше особен интерес: насърчения, две предложения за помощ при евентуално издирване и един коментар, който правеше връзка между разпуснатите нрави на днешната младеж, свободната продажба на халюциногенни наркотици по павилионите и небрежното отношение на полицията към подобни явления.
	Всъщност инспекторът сам не можеше да си отговори на въпроса защо е дошъл в участъка. Спокойно би могъл да изчака у дома и при наличието на конкретно сведение да изпрати на място патрулна кола. От друга страна обаче, не го свърташе. Колкото повече време минаваше от изчезването на Офер, толкова по-малка беше вероятността той да бъде открит. Изпитваше неудържимо желание да действа, да навакса направените пропуски, да ускори развитието на събитията и не можеше да се отърси от мисълта, че следващите часове ще бъдат решаващи. Предишната вечер се беше зарекъл да изслушва по-внимателно събеседниците си, да вникне в същината на тази история. Отбеляза си няколко важни въпроса, които да зададе на Хана Шараби.
	Сетне започна да набира един по един телефонните номера от списъка, който Давид Езра му беше предал. Едва на четвъртия някой вдигна слушалката. Обади се някакво момиченце.
	— Добър ден, аз съм полицейски инспектор Ави Авраам. Оставили сте съобщение по повод изчезването на Офер Шараби.
	— Един момент, ще повикам мама — отвърна детското гласче, което веднага беше сменено от дебел мъжки глас.
	Авраам отново се представи.
	— Радвам се, че се обадихте, защото двамата с жена ми снощи видяхме изчезналото момче.
	Човекът твърдеше, че са забелязали Офер на една бензиностанция по пътя към Ашдод. Спрели да заредят и да изпият по едно кафе, когато зърнали момче да седи и да пуши на една от външните маси. Настанили се на съседната маса и останали там десетина минути. Лицето на младежа му се сторило познато, но не можел да се сети откъде. Затова продължил да го наблюдава дискретно, докато той накрая станал и си заминал. Едва когато продължили пътя си, си спомнил за снимката на изчезналия, която бил видял същия следобед в сайта на полицията. Авраам не се заинтересува защо събеседникът му е преглеждал сайта на полицията, а запита:
	— Дали случайно не носеше със себе си черна раница?
	— Черна раница ли?
	— Да, може би сте обърнали внимание.
	— Струва ми се, че не видях да носи със себе си чанта.
	— Можете ли да опишете как беше облечен?
	— О, не, съжалявам… Май че беше с бяла тениска. Жена ми може би си спомня.
	— Имате ли възможност да наминете до участъка в Ашдод за по-подробни показания? — продължи инспекторът.
	— Защо в Ашдод? Ние живеем в Модиин. Бяхме на сватба в Ашдод.
	— В такъв случай прескочете до участъка в Модиин.
	— Смятате ли, че в петък там ще има някой? Не може ли да стане по телефона?
	— Бих искал да ви покажа снимки, но това може да стане и в неделя сутринта.
	Очевидно мъжът нямаше какво повече да добави. Важно в случая беше да се изясни дали младежът наистина е бил Офер. Ако го разпознаеше по снимките, това би било все пак крачка напред и първи признак на живот.


	Докато малко преди обед наближаваше адреса на улица „Хистадрут“, Авраам имаше странното усещане, че се завръща у дома. Този път паркира колата от другата страна на улицата. Блокът по нищо не се отличаваше от околните сгради, строени през петдесетте и шейсетте години и несъмнено по някое време е бил ремонтиран, но въпреки това напомняше претърпял корабокрушение и изоставен на ръждата кораб. На някои балкони все още се вееха израелски знаменца от найлон, останали там след Деня на независимостта, отбелязан седмица преди това.
	Намерението му беше да прекара тук деня, без да се опитва да се спира на подробностите. Целта му беше да се впише в познатата вече обстановка.
	Входната врата се оказа заключена. Той позвъни по домофона, но не получи отговор. Сети се, че от предишната вечер насам никой от близките на Офер не му се беше обаждал, и се запита дали всъщност има някой у тях. Изчака и позвъни на съседката от първия етаж, която му отвори, качи се с него до третия етаж и почука на вратата.
	— Хана, дошли са от полицията! — извика тя.
	Майката отвори, извини се, че не е чула звънеца на домофона, и Авраам Авраам внезапно се усъмни дали е натиснал правилния бутон.
	Хана Шараби беше сама, а апартаментът беше чист и подреден. Съседката не скри разочарованието си, когато инспекторът й благодари и я помоли да ги остави насаме. Той обаче отдавна чакаше този момент, а не знаеше колко време ще отсъстват другите членове на семейството.
	Двамата се настаниха на барплота, който отделяше кухнята от трапезарията. Майката беше с други дрехи, а косата й беше влажна. Инспекторът прие чашата черно кафе с една лъжичка захар, която тя му предложи и постави пред него чиния със соленки.
	— Има ли нещо ново? Някой не ви ли се е обаждал? — запита той и веднага съжали за въпроса, който всъщност тя би трябвало да му зададе.
	Авраам изведнъж осъзна колко важно е да убеди тази жена, че полицията прави всичко възможно да открие сина й. Може би всъщност се опитваше да убеди самия себе си. В отговор тя поклати глава.
	— Къде са другите? — продължи той.
	— Вече не можех да понасям цялата тази глъчка. Предполагам, че ще се върнат следобед.
	Той се опита да запази официалния тон, но имаше чувството, че двамата се познават отдавна.
	— Дойдох да ви осведомя за хода на разследването и да ви задам няколко допълнителни въпроса.
	— Добре.
	— От вчера на обед ние действаме успоредно в няколко направления. Първото е не толкова видимо и се свежда до обобщение и проверка на всички пристигащи при нас свидетелства от хора, които твърдят или предполагат, че са забелязали Офер. Тази сутрин минах през участъка и предприех някои проучвания.
	Поколеба се за момент и реши да не споменава пред нея за обаждането от Ашдод или по-точно от Модиин. Затова продължи:
	— Често съвсем случайна информация може да ни покаже вярната посока. Например, ако получим три обаждания, че Офер е бил забелязан в Ейлат, налице е голяма вероятност той наистина да се намира там. За съжаление, в случая не е така. Поне засега. Второто направление е по-активно. Разпитваме приятелите на Офер и ще проверим основно компютъра му с надеждата да попаднем на полезни сведения. Група от няколко полицаи от вчера се занимава с това и ще продължат през почивните дни. Твърде вероятно е тъкмо оттам да изплува нещо. Имайте предвид, госпожо, че всяко действие оставя след себе си следи, особено ако става въпрос за предварително обмислено бягство. Освен това се свързахме с разузнавателните служби, които постоянно събират сведения, и те непременно ще ни предупредят, ако се натъкнат на нещо, което би могло да се отнася до нашия случай.
	— Значи все още не сте започнали истинско издирване? Имам предвид с полицаи.
	— Госпожо, всички тези действия се извършват от полицаи. Но ако имате предвид изпращането на патрули на конкретно място, не, защото засега не знаем къде да ги изпратим.
	Искаше му се да й обясни, че не е възможно да се изпратят полицаи, които да обикалят по улиците и да викат: „Офер, Офер, върни се у дома, защото майка ти се тревожи!“, както тя явно си представяше, но се отказа.
	А тя очакваше да чуе продължението.
	— Възможно ли е да поговоря с братчето и сестрата на Офер? — запита той. — Те къде са? И вчера не бяха тук.
	— У родителите на мъжа ми, в Рамат Ган.
	— Защо?
	— Сега не мога сама да се грижа за тях, нямам сили. Може би ще ги прибера в неделя.
	Неочаквано тя избухна в сълзи вероятно защото споменаването на неделята означаваше, че ще прекара почивните дни без Офер. Тихите ридания, които напразно се опитваше да сподави, напомняха скимтене на оставено на улицата куче, което моли да го пуснат у дома.
	— Поддържате ли връзка с мъжа си?
	— Днес не сме се чували, но той е в контакт с брат си Йоси. От него научава всичко. Ще се завърне в неделя.
	Авраам Авраам изчака, докато тя се посъвземе.
	— Зная, че вече няколко пъти съм ви задавал този въпрос, но сега сме сами, на спокойствие, а и сте имали възможност да размислите. Убедена ли се, че не се е случило нищо, което да подкрепи хипотезата за бягство? Офер няма ли приятел, може би извън училище, за когото си спомняте и който според вас би могъл да знае нещо?
	Защо заговори за бягство, сякаш от само себе си се разбираше, че Офер по своя воля е напуснал дома?
	— Казах ви всичко, господин следовател. Разполагате с имената на всички негови познати.
	— Ще се опитам да ви обясня защо отново се връщам на това. Трудно може да си представи човек момче на неговата възраст да избяга просто така, без нечия подкрепа. Той няма кредитна карта, а вие споменахте, че не носи у себе си и пари в брой. Мобилният телефон не е у него, следователно не може да стигне далече, без да потърси помощ. Все някой би трябвало да му даде пари, да му предостави място за нощуване.
	Дали сам вярваше на думите си, или преди всичко се стремеше да нарисува пред майката успокоителна картина, според която Офер има къде да спи и не е сам?
	— Известно ли ви е да има познати в Ашдод?
	— В Ашдод ли?
	Тя се замисли за миг, преди да отговори:
	— Често са ходили там двамата с баща си. На пристанището. Но инак там нямаме роднини. Защо Ашдод?
	— Просто проверявам. Какво още можете да ми разкажете за Офер? — запита я неочаквано той.
	Тя вдигна към него очи, поколеба се, сякаш се чудеше откъде да започне.
	— Вчера ви казах всичко. Той е добър ученик, в последния клас е и избра общообразователно направление. Не излиза често, няма много приятели. Ходи на училище, прибира се у дома, играе със сестра си и с братчето си, много ми помага… Не е особено разговорлив нито с мен, нито с баща си…
	— Много ли време отделя на интернет?
	— Често стои пред компютъра, но не знам какво точно прави.
	— Има ли си приятелка?
	Тя направи пауза, преди да отговори:
	— Не, не мисля, че се занимава с момичета.
	— А за военната служба знае ли къде ще бъде разпределен?
	— Вече го викаха на първа комисия, но не е ставало дума за това. Какво може да прави в армията? Той не е твърде общителен.
	— Смятате ли, че го е страх да постъпи в армията? Споделял ли е с вас?
	— Не. Не знам, може и да го е страх.
	Невъзможно е тя да знае толкова малко за своя син, помисли си инспекторът. Не е възможно младеж, който завършва последния клас на гимназията, да няма какво да разкаже, да няма за какво да говори, да не е споделял каквото и да било. А ето че всички, с които беше беседвал през последните двайсет и четири часа, повтаряха именно това.
	— Нали нямате нищо против още веднъж да огледам стаята му?
	Майката стана и го поведе към стаята, в която предишния ден няколко пъти бе влизал. Тя спря на прага. Обстановката нямаше нищо общо със снимките на стаи на тийнейджъри, които публикуваха в рекламите. Мебелите сякаш бяха събрани тук случайно. Капаците на прозорците бяха затворени, явно предишната нощ никой не беше спал тук. Авраам Авраам включи осветлението. Вдясно от вратата голям сив шкаф от формика заемаше цялата стена, а в горната му част на една от вратите беше прикрепен пластмасов баскетболен кош. Под кафявото единично легло зърна оранжева топка от пенопласт, с която момчето очевидно тренираше. Отсреща, над леглото, бяха залепени два постера, единият с кадър от филма _Хари Потър_, а на другия имаше снимка на млад мъж, когото инспекторът не можа да познае. Постерите му се сториха стари, отпреди не по-малко от две-три години. Вляво от леглото черен пластмасов плот служеше за бюро, а на четирите лавици над него имаше само няколко учебника, тетрадки, речници, кутии с видеоигри, будилник и няколко книги за задължителен прочит. Настолна лампа. В стаята цареше ред, съвсем неприсъщ за момче на възрастта на Офер. Редом с лампата беше плоският монитор и сребристата мишка, но самият компютър липсваше, защото беше иззет за проверка. Вещите на петгодишното братче бяха по-видими, но според него и те не бяха много. В десния ъгъл до детското креватче имаше малък стелаж с пластмасови автомобилчета, книжки с картинки и плюшени играчки. Други играчки, разхвърляни по пода и под детското легло, придаваха донякъде колорит на инак унилата атмосфера в стаята.
	Той приседна на леглото на Офер. Хана Шараби, която до този момент стоеше права до вратата, приближи, седна до него и той усети приятната миризма на тоалетен сапун, която идваше от нея. Поиска разрешение и започна да отваря едно по едно чекмеджетата на малкия шкаф под плота, който служеше за бюро.
	В първото имаше стар и явно повреден уокмен, батерии, линии, пергел, зарядно за мобилен телефон, празен кожен портфейл и ключове; второто съдържаше документи, здравна книжка, първата повиквателна и напечатана седмична училищна програма. Третото, най-голямото, беше натъпкано с тетрадки, проверени контролни работи по всяка вероятност от предишни години.
	Авраам извади от второто чекмедже седмичната програма и връзката ключове от първото, след което затвори и трите. Ако в сряда сутринта Офер беше отишъл на училище, щеше да има алгебра от осем до десет, след това английски, социология и литература, а накрая физическо възпитание.
	— Не виждам личната му карта. Винаги ли я носи в себе си? — запита той.
	— Не знам. Във всеки случай има лична карта.
	— А задграничен паспорт?
	— Да, но с изтекъл срок. Струва ми се, че е у мъжа ми.
	Той разгледа връзката ключове върху разтворената си длан, сякаш я претегляше.
	— Това ли са ключовете от вашия апартамент? Не ги ли взема със себе си, когато излиза?
	— Струва ми се, че е стара връзка, сменихме бравата. Мога да проверя.
	Двамата станаха почти едновременно.
	Тя огледа стаята и на него му се стори, че чете в очите й учудване.
	— Дори не съм подозирала, че е толкова подреден. Никога не съм отваряла чекмеджетата му.


	В ранния следобед инспекторът си тръгна, без да е научил от Хана Шараби нищо, свързано с Офер, което вече да не знаеше. Качи се в колата и подкара към къщи, но този път спря пред търговския център, прекоси улицата и седна на терасата на „Къп о’Джо“. Кафенето беше почти празно. Той взе петъчните вестници и поръча дълго еспресо и сладкиш с моркови. Това бе начинът да отпразнува рождения си ден. Откровено казано, нямаше никаква представа в каква посока да поведе разследването. Не разполагаше с нищо, което да му послужи за отправна точка, и без сам да знае защо, единствената му надежда беше телефонното обаждане от Ашдод. Беше оставил майката сама у дома. Илана не го бе потърсила цяла сутрин. Беше петък като всеки друг, денят преди шабат, когато с всеки изминал час все повече хора се прибират у дома и семействата се събират под един покрив.
	Статиите в местните вестници бяха една от друга по-нелепи и се отнасяха за по-младите от него. Едва в _Хаарец_ попадна на публикация за борбата около назначението на нов началник на полицията. В нея подробно се описваха вътрешните конфликти в ръководството на полицията, като дори се намекваше за сексуален скандал, свързан с един от кандидатите, когото Авраам Авраам никога не бе виждал, но чиято спорна репутация му беше добре известна.
	Той изпуши две цигари и точно в осемнайсет часа отиде с колата у родителите си. Завари ги, както винаги, да спорят. Майка му отвори вратата и след като го целуна по небръснатите бузи, се обърна към вътрешността на апартамента.
	— Хайде, стига! Ави вече е тук и можем да сядаме на масата.
	— Не! Първо провери в интернет — възрази баща му от всекидневната и дръпна шотландското одеяло от коленете си.
	После стана от фотьойла, приближи и стисна ръката на сина си. Беше с тъмен на цвят джогинг панталон и избелял потник.
	— Какво трябва да провериш? — обърна се Авраам Авраам към майка си.
	Вместо нея отговори баща му:
	— Дали има комари. Тя твърди, че до месец юли в Израел нямало комари, но мен цяла нощ ме хапаха.
	— Това не са комари! Само че заради него прозорците остават затворени през цялата нощ, включва климатика на деветнайсет градуса и се увива в одеялото, докато аз зъзна от студ. Нима съм длъжна да живея в болнична обстановка? Знаеш ли колко хубаво е времето навън? За какво ни е апартамент с южно изложение, след като трябва да стоим изолирани от външния свят? Ави, кажи му колко е приятен въздухът!
	Какво би могъл да каже той относно качеството на въздуха?
	— Госпожата смята, че се намираме в Швейцария. Навън е горещо и тъкмо затова има комари.
	— Добре де! Гъмжи от комари. А сега върви да се преоблечеш. Празнуваме рождения ден на Ави, няма да седнеш на масата в този вид.
	— Защо? Да не смяташ, че ти си кой знае колко наконтена? Какво ми е на дрехите? Ави, имаш ли нещо против да остана, както съм? Та той не е чужд човек, за да се обличам специално!
	Понеже бяха само тримата, майка му не беше подредила голямата маса във всекидневната, а се беше задоволила с малката в кухнята, която все пак беше застлала с бяла покривка. Извадила беше и красивия сервиз за гости, а червените книжни салфетки бяха изящно сгънати. Бутилката червено вино по средата на масата служеше само за украса, тъй като нямаха намерение да я отварят.
	Тя все още кипеше от възмущение.
	— Знаеш ли какво? Ходи както щеш. Не се преобличай, ела на масата с миризливите дрехи, с които спиш. Нямам сили да се разправям с теб от сутрин до вечер!
	Баща му все пак отиде да се преоблече в стаята, която дълго време беше на Авраам, а няколко години след като напусна дома на родителите си, започна да служи за килер. Когато се завърна от болницата след инсулта, баща му си я хареса. Родителите му инсталираха там климатик и спяха в отделни стаи не само заради разликата в температурата.
	Авраам Авраам седна и остави на масата кутията цигари и мобилния телефон.
	— Още ли пушиш? — смъмри го майка му. — Нищо чудно, че не се чувстваш добре.
	— Добре се чувствам.
	— Получи ли цветята?
	— Да, благодаря. Пристигнаха рано сутринта.
	— И защо не каза нищо? А аз се обаждах да се разправям, защото куриерът още не ти ги бил занесъл. Нищо чудно да получиш още един букет. Два на цената на един! Първият обаче вече ще е увехнал, сигурна съм, че не си го натопил.
	През това време баща му се завърна. Беше навлякъл върху потника кафяв суитшърт, но не си беше сменил панталона.
	Разговорът потече по-спокойно. Майка му започна да го разпитва как живее, а той отговаряше уклончиво.
	— Какъв ужас! На твое място щях да се срамувам да работя на подобно място. Признай си, че освен теб всички тормозят новопостъпилите полицаи. При това положение нищо чудно, че хората не се чувстват в безопасност.
	Тя донесе от хладилника отворена бутилка бяло вино и тримата се чукнаха, като родителите му повториха все същите пожелания за здраве, щастие и успех. После баща му постепенно се затвори в черупката си, както често му се случваше след инсулта, макар да беше се възстановил с бързина, която изуми лекарите. Наистина се беше оправил, само че вече трудно се съсредоточаваше, често се объркваше, говореше несвързано и тъй като сам съзнаваше това, вземаше думата все по-рядко, вперваше поглед в чинията пред него и се хранеше бавно. Авраам и майка му бяха приключили и го чакаха да си изяде супата. Единствената тема, която го вълнуваше, беше Иран и вероятността не след дълго Тел Авив и предградията да бъдат подложени на бомбардировка. В такива моменти наистина се оживяваше.
	С напредването на вечерта настроението на Авраам ставаше все по-мрачно. Майка му поднесе основното блюдо, приготвено специално за рождения му ден: пържени пилешки дробчета с лук, пюре и подлютена салата от домати. От този момент нататък той престана да слуша въпросите й, като се хранеше все по-бързо. Имаше две теории относно приноса на родителите му в избора на професия, едната, свързана с майка му, а другата с баща му. Според първата той стана следовател, докато като малък се опитваше да отгатне на връщане от училище в какво настроение ще завари майка си, наблюдавайки и най-беглите промени в израза на лицето й, както и нюансите в тембъра на гласа. Още в асансьора подушваше какво е сготвила и по този начин се досещаше дали обядът ще приключи с шамари. Ако му предложеше ядене, което харесваше, всичко минаваше мирно и тихо. Ако пък му сипеше нещо, което той едва-едва преглъщаше, не го очакваше нищо добро. Например миризмата на пиперки или на зеле означаваше, че ще има бой.
	Според другата теория разходките с баща му през почивните дни бяха причина да стане следовател. Баща му казваше: „Струва ми се, че виждам жена в синьо манто“, и малкият Ави, тогава три-четиригодишен, се озърташе от количката, докато не зърнеше въпросната дама и с разтуптяно сърце я посочваше с пръстче. Когато поотрасна, играта стана по-сложна. Баща му го водеше за ръка и казваше: „Струва ми се, че виждам един господин, който закъснява за среща“; синът му оглеждаше околността и откриваше небръснат мъж, който пресича на червено; в такива случаи получаваше похвала и се чувстваше на върха на щастието.
	— Как си, тате? — запита той, за да наруши мълчанието, но баща му не отговори на въпроса.
	— Шломо — намеси се майка му, — Ави те пита как си. Какво ти става? Да не би на всичко отгоре да оглуша?


	Тъкмо бяха приключили вечерята и майка му подреждаше чиниите в съдомиялната машина, когато се разнесе сигналът на мобилния телефон.
	— Инспектор Авраам?
	— Същият — отвърна той и излезе от кухнята.
	— Полицай Литал Леви.
	Обаждаше се новопостъпилата в участъка колежка, завършила полицейската школа само преди няколко месеца.
	— Нали вие водите разследването за изчезналия младеж?
	— Да, Офер Шараби.
	— Току-що получихме анонимно обаждане, което може би представлява интерес.
	— Може ли малко по-конкретно? Ти ли прие разговора? — запита той със свито гърло, надявайки се, че тя няма да долови вълнението му.
	— Беше много кратък и не всичко разбрах, но някакъв мъж съобщи, че трябва да търсим в дюните зад строителния обект Н-300. Каза, че трупът се намирал там.


>>	4

	В края на краищата той все пак взе участие в претърсването, но сам и при това не от самото начало. Известно време дори се чувства напълно чужд на оживлението на доброволците, които не биха се събрали на това място, ако не беше той.
	Сутринта се събуди пръв. Илай спеше. Михал също. Надзърна навън иззад капаците на верандата. Настъпваше третият ден. Не забеляза нищо особено на улицата. Нито пред блока, нито по-нататък. Двама старци вървяха по тротоара, носейки сини кадифени пликове с талитите.*5 Зеев нямаше представа къде се намира най-близката синагога.
	[*5 Талит — молитвено покривало за главата при последователите на юдаизма. — Б.пр.]


	Събота беше денят на Михал, или по-скоро неговият ден, защото Михал имаше право да поспи до късно, а той трябваше да се грижи за Илай. Ето защо всяка минута преди събуждането на бебето за него беше особено ценна.
	Тази сутрин беше в състояние на крайна възбуда. Още не бе успял да осмисли случващото се с него през последните дни. Беше извършил нещо, на което изобщо не вярваше, че е способен. Изпълваха го странни, противоречиви чувства. Изпитваше едновременно срам и гордост и му се струваше, че всеки момент ще се пръсне.
	Илай се събуди тъкмо в момента, когато водата завря и електрическият чайник започна да съска и трепери. Както винаги, дочу плача от кухнята, приготви биберона с топло мляко и си наля чаша чай с кафява захар и резенче лимон. Когато вдигна малкия от креватчето, той учудено погледна все още сънен първо него, а после стаята. Казаха добро утро на плюшения далматинец, на дървеното конче, на червената рибка, която плуваше в малкия аквариум. Зеев прегърна топлото телце на сина си, отиде в дневната, седна на люлеещия стол и пъхна биберона в устата му. През това време чаят му изстиваше.
	Малко след това излязоха да се разходят с количката.
	Градът изглеждаше пуст, като че изоставен от обитателите си.
	Пое по обичайния маршрут, улица „Хистадрут“, след това надясно по „Шенкар“ до улица „Соколов“. Пребори се с желанието да се насочи към дюните.
	Беше взел със себе си _На плажа Чезъл_, в случай че Илай заспи, но това не се случи. Така или иначе едва ли би могъл да се съсредоточи над книгата. Когато живееха в Тел Авив преди раждането на сина им, той имаше навик в събота сутринта да сяда на терасата на някое кафене, най-често на улица „Дизенгоф“, с книга или с тетрадка и химикалка. За него това бяха свещени часове. Несъмнено единствените, когато преставаше да бъде обикновен гимназиален учител, когато би могъл да бъде друг, такъв, какъвто мечтаеше да бъде. От четвъртък насам той беше открил другото свое аз, а заедно с него и трепета на творчеството, позабравен след повече от година застой.
	Когато се прибраха, Михал вече беше станала. Седеше в кухнята по пеньоар пред чаша кафе, филия с масло и конфитюр от сливи.
	— Всичко наред ли е? — запита тя и преди той да отговори, продължи. — Преди малко идва съседът. Организирали група доброволци в помощ на полицията при издирването.
	Как се сдържа да не й разкаже всичко? Зеев не само се учуди от себе си, но и безкрайно съжаляваше, че не го стори. През последните няколко седмици това беше втората тайна, която той не сподели с нея. Просто невероятно! Първоначално дори нямаше намерение да премълчава за семинара на Микаел Розен. Ала след като не спомена за него след първата сбирка, тайната беше налице и сега беше късно да обяснява къде ходи веднъж седмично. Що се отнася до случилото се през последните дни, съвсем естествено бе да не й казва нищо. Още повече че самият той не беше наясно. Оказа се, че крие от жена си най-важното за него в този момент. Предишната вечер беше споменал, че отива еди-къде си, и нарочно скри, че всъщност ще бъде на съвсем друго място, а когато се прибра почти не на себе си, тя вече спеше. Съблече се, легна до нея, тя се обърна и без да отваря очи, го целуна.
	— Кога идва? — запита Зеев.
	— Преди четвърт час, още не се бях събудила. Тъкмо сънувах странен сън. Бяхме на луксозен круизен кораб и плавахме към Истанбул, когато ненадейно те изгубих от поглед и двамата с Илай започнахме да те търсим по палубата, в каютите. Не щеш ли, в една от тях видях мама… Представи си, заради съседа така и не можах да разбера къде си!
	Тя го прегърна, опря буза на рамото му и продължи:
	— Сънят със сигурност е свързан с последните събития.
	Открай време обичаше да му разказва сънищата си. Той кимна в знак на съгласие.
	— Къде смятат да го търсят? — запита той, макар въпросът му да беше напълно излишен. Кой по-добре от него знаеше отговора?


	Периметърът на претърсването беше относително малък, не повече от няколко квадратни километра, които полицията беше разделила на два участъка. Северният се намираше между улиците „Голда Меир“ и „Менахем Бегин“ и включваше дворове, паркинги на жилищните сгради, както и строежи. Вторият представляваше обширно пясъчно пространство северно от улица „Менахем Бегин“. Там, докъдето стига погледът, се ширеха дюни, обрасли със сухи храсти пясъчни могили, които стигаха чак до Ришон ле Цион.
	Зеев тръгна пеш и пристигна със закъснение. Забави се, докато решат, че ще отиде сам, а Михал ще остане с малкия. После се помота още известно време из апартамента. Преоблече се, смени обувките си, потърси ключовете на скутера, но след това се отказа, зачуди се дали да вземе портфейла, или малко дребни пари ще му стигнат. Ще трябва ли да покаже личната си карта?
	Кварталът, където се озова, му беше напълно непознат и измина още трийсетина метра, докато най-сетне видя нещо, което напомняше претърсване. Празна полицейска кола беше паркирана пред панелна сграда, където очевидно се помещаваше бюрото за продажби на новите луксозни жилища на строителната фирма „Шимшон Зелиг“. Отдалеч можа да различи няколко познати лица. Обитатели на неговата улица. Сред тях разпозна съседа, който сутринта бе идвал да съобщи на Михал за предстоящото претърсване. Сърцето на Зеев биеше до пръсване. Реши все пак да не вади черната тетрадка от чантата. По-добре беше да запомня детайлите и да ги запише, когато се върне у дома. Предишната нощ си бе представил претърсването по съвсем различен начин. Дали бяха разположили импровизирания щаб в бюрото за продажби? Никъде не се виждаха униформени полицаи. Нямаше го и инспектора.
	Идеята му дойде вероятно когато срещна полицая на стълбите. Това стана следобед, когато Ави Авраам не беше с униформа. Може би и днес трябваше да го дири сред групата цивилни? Учуди се, че си спомня името на водещия разследването, макар че всъщност обяснението беше съвсем просто и естествено. Нали в четвъртък вечерта Ави Авраам беше идвал у тях? Дори се бе настанил в кухнята на стола, където Зеев сядаше обикновено срещу жена си и сина си. А на другия ден се срещнаха на стълбите.


	Съседът разговаряше оживено с няколко души, които го бяха наобиколили. Всички се познаваха и Зеев се запита дали не трябва да отиде и да се представи. Дали полицията регистрираше участниците, за да ги разпредели на групи и да им възложи конкретни задачи, или би могъл просто да се присъедини към останалите, да си избере участък и да търси? Приближи до съседа и двамата се ръкуваха.
	— Отдавна ли сте тук? — запита Зеев.
	— От час, час и половина.
	Никога преди не бяха разменяли повече от две-три думи. За него Зеев знаеше, че притежава магазин за строителни материали, че е няколко години по-възрастен от него, има две деца и кара бяла „Корола“. Наскоро след като се нанесоха в това жилище, този съсед почука на вратата, запита дали паркираният пред вратата скутер е негов и помоли, ако е възможно, да го оставя другаде, защото там пречи на камиона за събиране на сметта. Оттогава Зеев най-често паркираше на тротоара от другата страна на улицата. Сега двамата се гледаха смутено като непознати, между които е възникнала неочаквана близост. След ръкостискането Зеев още чувстваше докосването на сухата длан на съседа.
	— Откъде ще започне претърсването? — запита той.
	— Казаха ни да търсим тук. Полицията се зае да огледа дюните от другата страна.
	Очевидно там беше и инспекторът, който в петък дори не спря, когато се срещнаха на стълбите. Нито поздрав, нито извинение, че не е дошъл в четвъртък следобед, за да продължат разговора, както беше обещал. Щом видя, че Ави Авраам не го е познал, Зеев продължи нагоре, преструвайки се, че на свой ред няма представа с кого се е разминал.
	— А знае ли се какво трябва да търсим?
	— Нищо не казаха. Според мен всичко, което ни се стори подозрително. Дрехи, чанти.
	Зеев не можеше да овладее вътрешния си трепет, но все пак не се издаде, когато запита:
	— Чудя се защо точно тук. Знаете ли дали няма някаква информация, която да сочи това място?
	— Нямам представа — отвърна съседът. — Сигурно по молба на семейството.
	Недалеч от тях се бяха събрали няколко младежи, вероятно съученици на Офер, един от тях се наведе да погледне под една от паркираните край тротоара коли и Зеев се запита дали не са дошли и учителите.
	— С какво мога да помогна? — запита той.
	— Засега изчакваме. Полицията извика предприемача да отвори строителните площадки в района.
	Той не се отдели от съседа, докато не се почувства достатъчно уверен, за да продължи сам и да си избере периметър. Логично бе да се предположи, че някой от близките е оглавил групата доброволци, но наоколо не се виждаше никой от семейството. Нямаше я и майката на Офер, може би са предпочели да не й съобщават за анонимното обаждане, нито пък за организираното тук претърсване? Обърна внимание също, че жените бяха малко, и беше доволен, че Михал остана с Илай.
	След като ръководителят на строежа най-после пристигна, шест-седем мъже влязоха в грамадното бетонно здание. Заизкачваха етажите по обезопасените с дървени перила циментови стълби. Навсякъде миришеше на плесен. На пясък и на мокри камъни. Промъкваха се между стърчащите железа и камарите строшени тухли.
	— Внимавайте, момчета, нямаме застраховки! — подвикна някой зад Зеев, чиито обувки, а също маншетите на панталона вече бяха покрити с прах.
	Повериха му шестия от построените девет етажа и след като съседът остана на петия, той продължи нагоре сам и попадна сред безкраен лабиринт от стени.
	След завършването на сградата на всеки етаж щеше да има по три апартамента, но засега пространството беше открито и без врати. Само голи тухлени стени с високи и широки отвори, през които се виждаха други стени със зейнали проходи към следващите стаи. Зеев си спомни как изкачваше стълбището на техния вход в четвъртък, когато започна всичко. Спомни си отворените врати. Накъдето и да поемеше, отново и отново се озоваваше във все същата стая.
	Отстрани сигурно изглеждаше, че е изцяло зает с претърсването, но от всички участници Зеев беше единственият, който знаеше, че в тези празни помещения няма да намерят нищо. Под широкия прозорец на едно от тях имаше подредени няколко чифта стари работни обуща. На щръкнало между тухлите като лиана бетонно желязо висеше пластмасов плик, пълен с празни консервни кутии. Това очевидно беше бъдещата всекидневна. Върху бетонния под бяха оставени половин сух хляб и почти пълна бутилка кока-кола. По вонята и нечистотиите върху пода на съседната стая личеше, че работниците я използват за тоалетна.
	Зеев прекрати обиколката. Беше възвърнал своята самоувереност. Приближи до ориентирания на север прозорец и погледна към града. Вялото улично движение. Групата доброволци шест етажа по-долу. Успя да различи дори техния блок и полицейския участък в съседство. Сетне избра прозорец, обърнат към юг, и се взря в дюните. От това разстояние сините силуети на полицаите изглеждаха миниатюрни. Някои от тях държаха на повод миниатюрни кучета.


	Жена в черен панталон с отлична кройка, светла копринена блуза и съвсем неподходящи за претърсване на дюните високи лачени обувки стоеше с гръб към пътя и разговаряше с Авраам. Зеев спря на известно разстояние от тях и се престори, че рови в пясъка. Жената беше около четиридесетгодишна и стърчеше с цяла глава над инспектора. Вероятно имаше по-висок чин и на път за семейния обяд беше решила да намине, за да провери как върви претърсването. Ако беше доброволка или роднина на изчезналия младеж, със сигурност би се облякла по-подходящо и би избрала други обувки.
	Зеев беше почти сигурен, че по време на телефонния разговор с полицията не беше произнесъл името на инспектор Авраам. Отначало имаше намерение да иска разговор с него, но после се отказа. Въпреки всичко такава беше истинската му цел. В потока мисли, които нахлуха в главата му предишната вечер, ненадейно се бе сетил, че всъщност полицаят се казва Авраам Авраам и това име сякаш разкри пред него що за човек е той, все едно бе надзърнал през ключалката в спалнята му. Добре се беше подготвил, повтарял си беше кратките фрази, които ще произнесе в слушалката, ала в момента, когато чу младия женски глас, всичко се обърка. За малко да затвори, без да каже нищо. Все пак се съвзе и избъбри неща, които нямаха нищо общо с първоначалното му намерение. После побърза да прекъсне, изплашен и разстроен от думите, които се бяха изплъзнали от устата му.
	Разговорът между инспектора и жената с копринената блуза се проточи. Никъде не видя ограничителна лента или друг белег, който да обозначава периметъра на претърсването. Докато отиваше към дюните, Зеев прекоси квартала и откри, че новите улици на юг носят имена на покойни композитори на израелски песни. Дали намерението е било да им се придаде известна поетичност? Докато прекосяваше една от тези улици, някаква възрастна жена го проследи с поглед от отворения прозорец. Вероятно го взе за полицай в цивилни дрехи.
	Отново го удиви пълната липса на организация и реши, че това е важна подробност. Навлезе безпрепятствено в участъка, където претърсването се осъществяваше от полицията. Никой не му обърна внимание. Освен Авраам имаше не повече от пет-шест униформени полицаи. Наоколо сновяха и цивилни, които може би също бяха полицейски служители, но останалите несъмнено бяха доброволци като него. Двама технически сътрудници размахваха над пясъка някакъв подобен на прахосмукачка уред, вероятно металотърсач. Отстрани всички тези действия изглеждаха съвсем любителски и хаотични. Зеев си спомни един френски филм, който беше гледал в синематеката преди няколко години. В него стотици полицаи участваха в преследването на избягал престъпник. Бяха се подредили в дълга верига, държаха се за ръце и напредваха едновременно, без да оставят непретърсен нито милиметър от гъстата гора.
	Елегантната жена, която разговаряше с Авраам, най-сетне се качи в спряната до тротоара кола. Сега беше сгодният момент.
	Той приближи зад гърба на инспектора и го докосна по рамото.
	— Прощавайте, можете ли да ми отделите една минута?
	Беше задъхан, все едно идваше от маратонско бягане. Ави Авраам се обърна и трепна от изненада поради докосването по рамото, а може би и от познатото лице, което видя.
	— Помните ли ме? — запита Зеев, но не дочака отговор и продължи — живея в една сграда с Офер. Вие разговаряхте с жена ми в четвъртък и обещахте, че отново ще наминете. Аз съм съседът от втория етаж, който му дава уроци по английски.
	— Да, да, знам. Не ми остана време, защото първият ден беше много напрегнат. Вероятно ще ви повикаме през седмицата за допълнителни сведения. Или пък ще ви се обадим и някой колега ще дойде у вас.
	Зеев никак не бе убеден, че полицаят го помни. Беше все така напрегнат и нервен както в четвъртък, но сега изглеждаше и порядъчно изморен.
	— Междувременно реших да взема участие в претърсването. Тук съм от сутринта. Отначало огледахме строежите, предполагам по ваша заповед. Нали вие ръководите разследването?
	Вместо да отговори на въпроса — защото не той отговаряше за случая или пък нямаше право да разкрива подобна информация — Ави Авраам на свой ред запита:
	— Открихте ли нещо?
	— Не. Но и никой не ни инструктира какво точно трябва да търсим.
	— Всичко, което би могло да има нещо общо с Офер.
	— Разбирам. Но как бихме могли предварително да знаем дали нещо е свързано с Офер?
	Авраам сякаш не знаеше какво да отговори или не знаеше как да се държи с човек, който го е докоснал по рамото. Той тръгна и Зеев го последва, така че двамата крачеха редом като стари познати или като началник и подчинен. Рамо до рамо. Точно както се беше надявал, когато му хрумна да позвъни в полицията. Защо в такъв случай инспекторът няма никакво намерение да го разпитва? Ако сам не го заговореше, щеше да пропусне случая. Всеки момент някой полицай или доброволец щеше да дойде и да ги прекъсне. След това разговорът едва ли би потръгнал отново.
	— Вероятно има някакъв напредък? — запита той Авраам, който отново придоби учуден вид, сякаш не беше обърнал внимание, че Зеев е до него.
	— Не. А и никак не съм уверен, че от това претърсване ще излезе нещо.
	— В такъв случай защо го организирахте, и то тъкмо на това място? И пак да ви попитам, какво всъщност търсим?
	— Нищо конкретно.
	В гласа на полицая прозвучаха нотки на нетърпение и дори на грубост, което пролича по това, че не спря и дори не забави ход.
	— Просто се интересувам поради каква причина водещият едно следствие решава да претърси определено място. Това обикновено става при наличие на конкретни данни, нали?
	Авраам отново спря.
	— Засега не разполагаме с нищо конкретно — рязко отвърна той. — Постъпи непотвърдена информация, че е бил забелязан да се мотае тук.
	Също като първия ден, Ави Авраам учуди Зеев. Какво означаваше „да се мотае“? Дали жената, с която разговаря, добре е разбрала какво й казва, или пък събеседникът му чисто и просто лъжеше? Най-странното беше, че първоначалното му намерение беше да съобщи по телефона именно това, но обзет от паника, изтърси, че трябва да търсят труп, след което побърза да затвори.
	Предишната вечер изобщо не протече според неговия план.


	Отначало Зеев имаше намерение да използва обществен телефон на улица „Шпринзак“ между синематеката и училището, където преподаваше, но сетне стигна до извода, че това не е добра идея. Все пак отиде до Тел Авив и се наложи да обиколи четири павилиона за вестници, докато на петия успя да купи фонокарта за обикновен, а не за мобилен телефон. Решил беше да позвъни от южната част на града, недалеч от старата автогара, в квартала, където днес гъмжи от африкански бежанци и гастарбайтери, ала там атмосферата на безлюдните улици му се стори доста несигурна и затова пое на север. На улица „Аленби“ спря скутера, свали каската и я остави на седалката. Уличният телефон се оказа повреден. Най-сетне до кметството пред кино „Гат“ откри изправен телефон. Би предпочел той да е в кабина, защото кръстовището беше твърде шумно, но си каза сега или никога. Тъкмо се канеше да откачи слушалката, когато чу женски глас да вика името му. Стреснато се обърна.
	Орна Абири, млада колежка, която преподаваше математика, се приближи до него и го целуна по двете бузи, нещо, което никога не би се осмелила да направи в училище. Представи му двете приятелки, с които беше излязла да се разходи, и го запита какво прави тук. Зеев се обърка и без много да му мисли, отвърна, че тъкмо излиза от киното. За щастие, тя не го запита какво е мнението му за филма и макар да не бяха особено близки, му предложи да се почерпят заедно в някой бар. Той отказа, под предлог че има среща с приятели.
	— Да ти дам ли моя телефон? — запита го тя, преди да се разделят.
	— Моля? — изгледа я учудено той, като помисли, че тя иска да му даде телефонния си номер.
	— Прощавай, стори ми се, че искаше да се обадиш от уличния автомат. Ако ти се налага да позвъниш на някого, мога да ти услужа с моя мобилен телефон.
	— Благодаря, но току-що приключих разговора — отвърна Зеев и се засмя, за да прикрие смущението си. — Бях забравил адреса, а оставих моя телефон у дома.
	Наближаваше десет вечерта, когато най-сетне успя да проведе този проклет разговор от една кабина в предградието Ришон ле Цион.


	Отговорът на Авраам беше толкова неочакван, че не можа да прикрие изумлението си.
	— Нима? Офер е бил видян да се мотае тук? Значи сте сигурни, че е жив?
	— Защо да не е жив? — отвърна инспекторът и Зеев окончателно се обърка.
	— Нямах предвид това… Исках да кажа, че знаете къде се намира?
	— Нищо не знаем със сигурност, просто се стараем да проверим всяка получена информация.
	— Но все пак сте сметнали, че тази е по-достоверна? — настоя Зеев. — Ако при всяко телефонно обаждане организирате претърсване…
	Ави Авраам го изгледа с недоумение.
	— Просто се стараем да проверим всичко — повтори той.
	До тях приближи млада полицайка, държейки с два пръста дрипа, която някога е била кафяв велурен панталон.
	— Ще ме извините — каза нетърпеливо Авраам, — но съм доста зает. — Благодаря ви за участието в това претърсване. Обещавам през седмицата да ви се обадя, за да проведем още една среща. Припомнете ми все пак как се казвате.
	— Зеев Авни. И е добре, че ме попитахте, защото момичето, което ме разпитва в четвъртък, дори не ми зададе този въпрос. Ще се радвам да поговоря с вас за Офер. Не зная какво и колко сте успели да научите за него до този момент, но аз имам какво да ви разкажа. Вярно е, че се нанесохме тук само преди година от Тел Авив, където продължавам да работя, но въпреки това смятам, че успях добре да го опозная през месеците, когато му давах уроци по английски.
	Инспекторът даде знак на младата полицайка и тя пъхна велурения панталон в голям черен пластмасов чувал, като подхвърли иронично:
	— Толкова усилия за нищо! Впрочем защо не? Поне ще почистим дюните и ще отменим дружеството за защита на околната среда!


	След като се раздели с Ави Авраам, Зеев не се присъедини към останалите доброволци, които все още сновяха из определения им периметър. Всички подробности, които току-що беше научил, го изпълваха с удовлетворение, примесено все пак с известно разочарование, че така и не успя да довърши разговора с инспектора. Яд го беше, защото разчиташе на по-продължителна беседа, по време на която двамата да обменят сведения и дори идеи. Реши да се прибира и съжали, че е дошъл пеша.
	По обратния път странно защо го обзе неприятно чувство. Отначало не откри причината. Дали ненадейно си бе дал сметка колко сериозна е постъпката му? Може би нетърпението на Ави Авраам, който дори не го помнеше, та се наложи отново да му се представя? Надяваше се телефонното му обаждане да не е било напразно. Струваше му се, че все пак бе успял за момент да привлече вниманието на полицая, който обеща да го покани на по-обстоен разговор за Офер.
	И внезапно истината блесна в съзнанието му.
	Почувства как краката му омекват. Или по-скоро сякаш бяха вкопани в земята, макар че всъщност несъзнателно бе ускорил крачка.
	Докато задаваше поредния въпрос на Авраам, беше споменал, че претърсването е организирано в резултат от телефонно обаждане, сякаш това се разбираше от само себе си. Всъщност инспекторът дори не бе намекнал за нещо подобно. Дали не би могъл да се измъкне от положението, като обясни, че го е осведомил някой от близките на момчето, или пък е дочул разговор между полицаи?
	До такава степен беше разстроен и изплашен, че дори не си спомняше как се е прибрал у дома. Надяваше се да завари Михал, но още щом отвори входната врата, разбра, че в апартамента няма никого. Излегна се на кревата в спалнята и стисна с все сили клепки като дете, което приспиват.
	Сега вече очакваше всеки момент полицаите да почукат на вратата.


>>	5

	Един от любимите моменти в работата на Авраам Авраам настъпваше, когато хванеше дръжката на вратата към кабинета на Илана. Миг преди това се намираше в Централното управление на полицията в Тел Авив, а щом затвореше зад себе си вратата, ненадейно се озоваваше на място, където се чувстваше като у дома си. Понякога дори, когато знаеше, че идва, Илана го посрещаше на прага.
	Не че този кабинет, разположен на втория етаж в сградата на улица „Шалма“, се отличаваше кой знае колко от другите: голямо бюро от тъмно дърво с монитор „Дел“, окачени по стените дипломи редом с портретите на президента и на министър-председателя, а до тях голяма фотография, представяща разкошен многоцветен залез на „Лайънс Гейт“ във Ванкувър. Командирована от полицията, Илана беше прекарала в този град няколко години заедно със семейството си. Впрочем тя твърдеше, че „частица от нея е останала в този мразовит град и не се е завърнала в Израел“. Имаше и по-малки снимки: на една от тях тя стоеше до бившия председател на Върховния съд Аарон Барак, а на друга, правена много години преди това, младата Илана беше с дълги кестеняви коси, все още непрошарени от сивите кичури, с които Авраам я помнеше открай време, и позираше заедно с певицата Ярдена Арази. Ала най-ценната снимка в черна рамка се намираше на бюрото. На нея беше цялото семейство пред „Сакре Кьор“ на Монмартър по време на пътуване до Париж, преди да бъде мобилизиран Амир, най-големият син на Илана. Младежът стоеше по средата, сияещ, с една глава по-висок от брат си и сестра си, на един ръст с баща си и майка си, които беше прегърнал през раменете. Няколко месеца по-късно, вече в армията, Амир загина при инцидент по време на учение.


	— Влизай! — прикани го Илана.
	Авраам беше разочарован, като видя, че Шарпщайн го е изпреварил и вече разговаря с началничката, която се смееше до сълзи.
	— Влизай, Ави. Ейал тъкмо ми докладва резултатите от вчерашното претърсване.
	— По-скоро липсата на резултати — поправи я Шарпщайн.
	— Е, все пак налице е едно кожено яке — възрази Илана несъмнено в отговор на чутото току-що от него. — Можем да го поосвежим, четох някъде, че кожата отново излизала на мода.
	— Не забравяй и велурения панталон! — допълни инспекторът, подражавайки на шеговития й тон.
	Авраам Авраам се почувства засегнат от доброто им настроение. Още повече че така и не бе разбрал защо предишната вечер Илана бе решила да му натрапи Шарпщайн. Защо настояваше този млад кариерист непременно да влезе в екипа? Припомни си доводите, които му беше изтъкнала: „В този момент е свободен, а сам знаеш, че е умна глава, макар понякога да е непоносим. Ти си шефът, случаят си е твой и можеш да го използваш както намериш за добре. Повярвай ми, ще ти бъде от полза.“
	— Къде е Елиаху? — запита той с надеждата да подходят малко по-сериозно.
	— Идва — отвърна Илана. — След три минути ще бъде тук. Ейал, знаеш ли, че трябва да поздравим колегата? В петък беше рожденият му ден.
	Сигурно искаше да го развесели, но думите й накараха Авраам още повече да се намръщи.
	— Желая ти много щастие! На колко години ставаш? — запита Шарпщайн.
	Илана явно усети, че не е в настроение, и побърза да отговори вместо него:
	— Още не е навършил четиридесет! Същинско хлапе. Ави, още две години ще разполагаш със статута на млад, обещаващ полицай. Епитетите са валидни до четиридесетгодишна възраст.
	— Страхотно! Значи, аз имам на разположение цели десет години! — провикна се Шарпщайн.
	Най-после пристигна и Елиаху Маалул. Въпреки жегата беше със сиво туристическо яке. След като поздрави, той произнесе дежурната си фраза:
	— Виждам, че с пристигането си сериозно вдигнах средната възраст на присъстващите и свалих коефициента на красотата!
	После сложи ръка на рамото на Авраам Авраам и докато сядаше на свободния стол до него, му прошепна на ухото:
	— Радвам се да те видя.
	— И така, можем да започваме, защото нямам много време. Ави, ти ще ни представиш отчет по случая и се постарай да бъдеш максимално точен.
	Авраам Авраам постави на масата възтънката папка и извади от нея три прикрепени с телбод листа, които бе напечатал сутринта в участъка.
	— Ето с какво разполагаме. Офер Шараби, живущ в Холон, роден през декември 1994 година, нерегистриран в полицията, е в неизвестност от сряда сутринта. Както обикновено е излязъл от дома преди осем часа сутринта, за да отиде на училище, но не се е появил там. Не е оставил писмо или друг знак, по който да се съди, че става въпрос за бягство. Мобилният му телефон е открит в стаята му, така че не може да се разчита чрез него да бъде установено местоположението му. Сигналът до полицията е подаден в четвъртък от Хана Шараби, майка на…
	Ала Шарпщайн побърза да го прекъсне. Вдигна пръст и взе думата като уверен в себе си отличник, който не чака учителят да го посочи и се намесва по средата на урока:
	— Това означава повече от денонощие след изчезването на сина й. Не е ли малко късно?
	— Не съвсем, защото едва следобед е разбрала, че Офер не е отишъл на училище. Сетне не се е прибрал у дома. Всъщност тя дойде в участъка в сряда привечер, но се колебаеше дали да подаде заявление.
	Илана не каза нищо, но Шарпщайн не мирясваше:
	— Какво означава „колебаеше се“? С кого е разговаряла?
	— С мен. Аз бях дежурен — отвърна Авраам Авраам. — Пристигна в късния следобед и не беше сигурна дали желае намесата на полицията…
	— Продължавай — намеси се комисарката. — Засега тези подробности нямат никакво значение. Ако ситуацията се промени, ще се върнем на тях. Давай нататък.
	— Както вече казах, разследването започна в четвъртък сутринта. Беше пусната обява във вестниците и в интернет, пристъпихме към разпит на родителите, приятелите и съседите. Направихме първоначален оглед на стаята на младежа, включително проверка на компютъра и мобилния телефон. По обичайната процедура се свързахме с разузнавателните служби. Трябва да подчертая, че получихме малко обаждания от граждани може би защото случаят все още не е влязъл в новините. Пристигналите в различните полицейски участъци сведения не са достатъчно конкретни, за да можем…
	— С изключение на анонимното обаждане, заради което в събота загубихме половин ден в почистване на дюните — отново се обади Шарпщайн.
	Елиаху Маалул гледаше неразбиращо и явно се питаше дали не е пропуснал нещо.
	— Какви дюни — запита той.
	— След малко ще стигна дотам — успокои го Авраам. — Впрочем не, веднага ще обясня. В петък вечерта в участъка се получи анонимно обаждане, според което тялото на изчезналия се намирало сред дюните, отвъд строежа „Цамерет-300“. Макар че нямах възможност да проверя достоверността на съобщението, реших да организирам в събота сутринта претърсване на въпросния участък с цел да изключим тази хипотеза. Сметнах, че да е налице дори минимална вероятност момчето да се намира там, ранено, но още живо, без да може да се движи или в безсъзнание, усилието си струва.
	— Ако е имало такава вероятност, не е трябвало да се чака от петък вечерта до събота сутринта — възрази Шарпщайн.
	— Прав си, само че едно нощно претърсване предполага съвсем други сили и средства. Всеки от нас знае колко е сложно.
	— Ави взе това решение с мое знание — подкрепи го Илана.
	— И сега смяташ, че подобна хипотеза е напълно изключена? — запита Елиаху Маалул.
	Сериозният и мълчалив Маалул всеки път напомняше на Авраам собствения му баща преди инсулта. Той беше дребен на ръст, слаб и мургав, с хлътнали очи, които говореха за безкрайно търпение. Прямите му и лишени от намеци въпроси предразполагаха към откровеност дори когато питаше просто „как си?“. Преди повече от двайсет и пет години беше решил да се включи в отдела за малолетни, воден от искреното желание да помогне на момчетата и момичетата, които все още имаха възможност да променят живота си. Вътре в себе си беше много повече социален работник, отколкото полицай, но Авраам винаги беше доволен да работи с него. С присъщата си скромност той нямаше шанс да блесне, но в замяна на това действаше добросъвестно и методично.
	— Да, макар и не сто процента — отвърна Авраам. — Не използвахме тежко оборудване, все пак успяхме да направим щателен оглед на района. Откритите дрехи бяха показани на семейството за идентифициране, но никоя от тях не принадлежи на Офер.
	Маалул кимна.
	— А бяха ли открити някакви следи по уличния автомат, използван за това тайнствено обаждане? — запита Илана.
	— Засега никакви — призна Авраам Авраам.


	Той извади от папката други листи и ги раздаде.
	— Това са фотокопия от протоколите на всички проведени разпити. Илана вече се запозна с тях и не откри нищо съществено. От друга страна, изчезналият младеж не е бил твърде активен в интернет и в социалните мрежи. Има един имейл адрес и малко контакти. В електронната му поща преобладават рекламите, а последното изпратено от него писмо е отпреди седмица. Няма страница във фейсбук.
	— А порно сайтове? Или хазарт? — запита Шарпщайн.
	От няколко години насам този въпрос изникваше при всяко разследване, сякаш сърфирането в интернет беше причина за всички престъпления и същевременно основно средство за тяхното разкриване.
	— Налице са няколко отдавнашни посещения на порно сайтове, но нищо повече. В дома им има само един компютър в стаята, която Офер дели с малкото си братче, така че едва ли е имал възможност често да гледа порно. Възложих на информатиците да проверят дали е посещавал сайтове на туристически агенции, но те не откриха нищо подобно. Най-често е влизал в сайтове за видеоигри. При разпита на приятелите и на членовете на семейството не стигнахме до никаква значима информация. Никой от тях не е в течение на евентуално намерение за бягство, а не е известно изчезналият да е имал особени психологически или поведенчески смущения. Все пак успяхме да установим, че в миналото два пъти е бягал от дома след разпра с родителите. Отсъствал е само за по няколко часа, но това оставя открита вероятността за ново бягство. Между другото, младежът е последен клас в гимназията „Кугел“ в град Холон. Смятат го за добър и тих ученик. Не е особено популярен, но и не е конфликтна личност. Не открихме никакви свидетелства за издевателства или подигравки от страна на съучениците. Не помня дали ви казах, че няма данни за извършени от него правонарушения.
	Той вдигна поглед от листите и го отправи към Илана. Тя въздъхна.
	Колко пъти през последните четири години, откакто беше назначена начело на криминалния отдел в Тел Авив, се бяха събирали в нейния кабинет, за да обсъждат часове наред всеки детайл, да четат на глас стенограми от разпити, тълкувайки ги ту по един, ту по друг начин в стремежа да изградят някаква що-годе хипотеза! И когато, след като многократно бяха удряли на камък, най-сетне приключеха успешно някое разследване, това се случваше именно тук, в този кабинет, и благодарение на безконечните им разговори.
	— С една дума — обади се Елиаху Маалул, — няма нищо тревожно или подозрително около изчезването на това момче.
	— Не. Склонен съм да приема, че става въпрос за бягство от дома. Или в най-лошия случай за самоубийство.
	— Защо?
	Авраам се поколеба за момент, уловил насърчение в погледа на Маалул.
	— Преди всичко защото изчезналият не е регистриран в полицията и до този момент нищо не го свързва с някаква престъпна дейност. И не само това. На същата мисъл навеждат събраните свидетелски показания и особената атмосфера в семейството, която все още трудно мога да определя. Оставам с впечатлението, че той няма много приятели, крайно интровертен е и почти не общува с родителите си. Опитът ми сочи, че младеж с подобен характер е склонен по-скоро към бягство или самоубийство. Поправи ме, ако греша…
	— Твърде възможно — съгласи се Маалул.
	— Възможно е обаче бягството да е приключило зле.
	— Какво имаш предвид под „зле“? — запита Илана.
	— Представи си, че е искал да избяга само за няколко часа или за един ден, но се е озовал в непредвидена ситуация. Само предполагам.
	— Не съм съгласен — намеси се Шарпщайн и привлече върху себе си учудените погледи на комисарката и на Маалул.
	— Защо? — запита го тя.
	— Защото не смятам, че младеж на… На колко години е всъщност? Петнайсет? Шестнайсет?
	— Шестнайсет и половина — уточни Авраам.
	— Не вярвам младеж на тази възраст да изчезне, без да остави следа, която да не можем да открием след три дни разследване, дори ако то не е най-щателното на света. Непременно е оставил нещо след себе си. Може например да е теглил пари преди или след бягството, нали така? А ако приемем, че нещата са свършили зле за него, както казваш, вероятността полицията да не се натъкне на това е нищожна. И знаеш ли какво? Дори да е решил да се самоубие така, че никой да не узнае, все трябва да избере начин да го стори, нали? Ще открадне пистолет, хапчета от домашната аптечка, кухненски нож или нещо такова. Впрочем самоубиецът по принцип държи да бъде открит, поне така са ме учили.
	Комисарката погледна към Авраам Авраам, сякаш го призоваваше да приеме предизвикателството, хвърлено от „блестящия“ млад инспектор, когото официално беше включила в разследващия екип.
	— Хапчета могат да се купят от аптеката — промърмори той.
	— Значи такава е твоята теория? Купил е от аптеката две опаковки долипран, без да спомене на никого, и след това мирно и кротко е отишъл сред дюните, за да ги нагълта? Няма логика — възрази Шарпщайн и погледна към Илана, която кимна утвърдително.
	— А ти смяташ, че е налице престъпление? Какво по-точно? — запита го тя.
	— Според мен истинското разследване още не е започнало. Не бива да се изключва нито един вариант. А е ясно като бял ден, че досега сме действали твърде мудно. Дори да е избягал от дома, в което изобщо не вярвам, всяка следваща нощ ни отдалечава от него. А и аз самият все още нищо не зная за този младеж и именно това най-много ме тревожи и ме кара да не изключвам нито една възможност: отвличане, съучастие в престъпление, бягство и какво ли още не! Включително убийство. Как си обяснявате момче на шестнайсет години и половина да изчезне от дома и цели пет дни да не се появи никъде и да не се свърже с никого?
	Авраам не можеше да си обясни защо тези въпроси така го дразнеха и го вадеха от кожата му. Още повече че до известна степен той мислеше същото. Колко пъти през последните дни си беше повтарял: не е възможно младеж на шестнайсет години и половина да изчезне и никой да не знае нищо за него! Значи, дразнеше го преди всичко поучителният тон на Шарпщайн, начинът, по който твърдеше неща като истина от последна инстанция.
	— Вероятно се е свързал с някого, когото все още не сме открили — каза той, обръщайки се по-скоро към самия себе си, отколкото към събеседниците.
	— Аха, това вече е друго нещо — промърмори Шарпщайн.


	Маалул се намеси в разговора едва когато Илана се обърна към него, за да го попита какво сочи неговият опит, дали хипотезата за бягство наистина е приемлива. Както обикновено, инспекторът от отдела за малолетни не отговори веднага. Той притвори за момент кафявите си очи, после ги отвори и прокара пръсти по плешивото си теме. Погледна Авраам Авраам, сякаш искаше да му се извини, и едва тогава започна:
	— Според това, което чух до този момент, не. На тази възраст — казвам го с известна степен на условност — винаги има предупредителни сигнали. Потенциалните бегълци започват да отсъстват от училище или въобще престават да го посещават, свързват се с улични банди, наблюдава се употреба на алкохол или наркотици. Доколкото разбирам, за изчезналия младеж няма такива данни и затова се боя, че го е сполетяло нещо лошо. Съжалявам, че ти противореча, Ави, но трябва да се отнесем към случая с нужното внимание. Съгласен съм с Ейал, че трябва да действаме бързо и да положим максимум усилия. Пет дни без какъвто и да било признак на живот никак не са малко.


	Илана свали очилата си с правоъгълни рамки. От няколко седмици насам Авраам имаше впечатлението, че тя си ги слага само когато не гледа нищо определено и ги сваля всеки път щом вниманието й е привлечено от нещо конкретно. Тя се наведе над оставените върху масата снимки на Офер. Стенният часовник над главите им сочеше, че им остава все по-малко време.
	— Доволна съм, че мненията ви се различават — каза тя. — Смятам, че това е полезно за разследването, особено след като ви моля да не се вслушвате в прибързаните заключения, които ви сочи интуицията, и да градите върху тях несъстоятелни теории. Съвсем очевидно е, че досега не разполагаме с нищо положително. Намираме се на първия етап от събирането на информация и не бива да се поддаваме на пристрастия, инак рискуваме да вземем под внимание едни факти и да пренебрегнем други. Зная колко трудно е това за всеки от нас, но трябва да приемем всички неясноти около този случай и без паника да започнем да ги преодоляваме една по една. Липсата на информация също означава нещо — струва ми се, че Ейал и Елиаху намекнаха за това, — макар да не знаем в какво точно се състои тази липса. С една дума, моля ви да се отнесете с внимание както към това, с което разполагаме, така и към онова, което все още ни се изплъзва. Не бива да се съсредоточаваме само върху една или друга хипотеза.
	Казвайки това, тя погледна тъкмо към него, към Авраам.
	— Между другото, Ави, изиска ли списък на проведените от Офер разговори през последните седмици?
	— Не, не ми остана време, но ще го сторя незабавно.
	— Вече е сторено — обади се Шарпщайн. — Свързах се с оператора и изисках списък за цялата изминала година. Както обикновено, ще им трябват един-два дни, но имам връзки и ще се опитам да ускоря нещата. Щом получа списъка, веднага ще го прегледам.
	В кабинета цареше напрегната, делова атмосфера, обичайна за началото на всяко разследване, когато задачите са разпределени между членовете на екипа и всеки бърза да пристъпи към тяхното изпълнение. Единствен Авраам не можеше да преодолее чувството на отпадналост, просто нямаше нито физически, нито морални сили, а това по принцип му се случваше едва когато затваря папката на поредното дело или в началото на отпуска. Може би трябваше да помоли Илана да го освободи от този случай. Надяваше се, че тя сама е забелязала състоянието му.
	— Освен това — продължаваше Шарпщайн — тази сутрин прегледах всички регистрирани през последните седмици престъпления в квартала. Целта ми е да установя дали някой от обитателите на въпросната улица няма криминално минало и дали в района не живеят известни на полицията рецидивисти. Според мен трябва да проверим, освен това дали в неговото училище напоследък не е имало правонарушения. Може нищо да не излезе, но си струва да се провери.
	— Чудесна инициатива — подкрепи го Илана. — Само че се постарай да съгласуваш всичко с Ави, за да избегнете дублиране в работата. Можеш също така да се обърнеш към информатиците. Събери максимум сведения и внимателно ги прегледай. Елиаху, с теб се разбрахме да минеш още веднъж през училището и да разпиташ повторно съучениците на Офер. Ако имаш нужда, вземи със себе си още някого от Отдела за малолетни. Що се отнася до членовете на семейството, можете веднага да ги разпределите помежду си.
	Шарпщайн запита Елиаху дали има достъп до досиетата на ученици от гимназията, а той му отвърна, че в това отношение няма проблем, след което извади от джоба на якето миниатюрно тефтерче и си записа нещо в него.
	— Трябва да уточним нашата позиция по отношение на медиите — продължи Шарпщайн. — Ако искаме репортаж в новините, по-добре е ние сами да го предложим, а не да чакаме да ни потърсят.
	Нямаше полицай в района, който да не знае, че сестрата на Ейал Шарпщайн е продуцентка на новините в Десети канал, така че „блестящият“ инспектор беше в състояние да превърне в сензация дори прегазена на улицата котка.
	Авраам се чувстваше все по-изтощен. Беше пристигнал сутринта в управлението пълен с енергия, убеден, че воденото от Илана заседание ще даде тласък на разследването, засега закъсало сред пясъка на дюните. За момент дори беше убеден, че случаят ще бъде приключен до края на деня. Ала ето че нещата блокираха.
	— Нека не избързваме с медиите — отвърна Илана. — Не бива да пускаме информация, в чието истинско значение все още не сме сигурни. А, и още нещо: бащата. Ако правилно съм разбрала, той се завръща в Израел днес. Оказва се, че е важен активист на синдиката в корабната компания ЗИМ и членува в секцията на Трудовата партия в Холон. Вече получих няколко телефонни обаждания от разни местни величия, които се интересуваха от напредъка на разследването и дали сме направили всичко възможно, за да открием Офер. Няма нужда да ви обяснявам какво означава това.
	Тримата полицаи станаха едновременно и Елиаху Маалул се провикна:
	— На работа!
	Авраам го запита защо е с яке, след като времето е толкова горещо, а той му отвърна:
	— Чуден въпрос, Авраам. Нося яке, за да съм по-як.


	Илана отвори широко прозореца, който гледаше към улица „Шалма“, и постави върху масата малък стъклен пепелник. Стаята веднага се изпълни със свеж въздух и Авраам се посъвзе, а бученето на минаващите автобуси му действаше успокоително.
	— Нещо си потиснат — каза му тя.
	— Просто съм изморен — отвърна той и запали цигара.
	— Да не би да е заради сряда вечерта?
	Сега бяха само двамата и гласът на Илана звучеше много по-съпричастно.
	— Не зная.
	— Няма причина да се упрекваш. Взел си решение, може би правилно, може би не, но предвид обстоятелствата е напълно оправдано. Във всеки случай не бива да мислиш непрекъснато за това. Бездруго ти предстои сложно разследване и трябва да действаш бързо, съсредоточено и на свежа глава. Искаш ли кафе? Имаме още десет минути.
	Той я погледна озадачено:
	— На свежа глава ли?
	— Да, не е ли така? Не можеш да водиш разследване, като непрекъснато се самообвиняваш, без дори да знаеш имаш ли основание за това, или не. Сигурна съм, че ще се справиш, от толкова време работим заедно.
	— Все пак не биваше да я отпращам, без да предприема нищо! Така че се упреквам с пълно право. Накрая може да стане ясно, че това не би променило нищо, но въпреки всичко… Като се сетя какви й ги наговорих само и само да я убедя, че няма причина да се тревожи! И как само й описах завръщането на Офер у дома!
	— Само не ми казвай, че си й сервирал твоята теория за липсата на криминални романи на иврит? Нали се беше зарекъл да не я повтаряш?
	Илана явно се стараеше да придаде мекота на гласа си и накрая се усмихна с цел да го развесели. Двамата се познаваха почти от девет години. Преди да получи назначение в управлението в Тел Авив, тя се беше прочула като един от най-способните детективи в участъка. Що се отнася до Авраам, той започна работа в Авалон само няколко месеца след завършването на полицейската школа. Тогава беше включен в ръководен от нея екип, който разследваше български адвокат, заподозрян, че е ограбил милиони шекели от свои клиенти, предимно възрастни хора. Прямотата, с която тя разговаряше с него по време на съвместната им работа, го беше изпълнила с възхищение. Поразило го беше вниманието, с което изслушва мнението му, и тогава двамата разработиха стратегия, която приложиха по време на маратонските разпити на заподозрения, който в края на краищата се огъна. Авраам беше особено впечатлен от способността й да създава атмосфера на взаимно доверие и разбиране. Никога преди не бе срещал човек като нея нито в полицията, нито в живота. За да отпразнуват победата, тя извади бутилка червено вино и двамата пиха от пластмасови чашки. Беше почти три часа след полунощ. Тя подчерта големия му принос за успешното приключване на разследването, благодари му и заяви, че занапред непременно ще го включва в своите екипи. Отново вдигнаха чаши за бъдещото сътрудничество и действително през следващите години те непрекъснато работиха заедно до нейното повишение. Това ги сближи. Авраам се запозна с мъжа й и двамата неведнъж се срещаха по време на семейни празници и официални церемонии. Намираше се в нейния кабинет, когато от военната комендатура дойдоха да съобщят за смъртта на сина й. Той я прегърна, докато тя губеше съзнание, а после я откара със своята кола до тренировъчната база в Цеелим. Навярно тя беше най-близкият му човек, макар почти винаги да говореха за работата.
	— Знаеш ли коя е най-голямата трудност в случаите с изчезнали лица? — запита го тя. — Това, че научаваш дали си действал правилно едва когато бъдат открити. Няма никакъв начин да разбереш предварително. Можеш да преровиш из основи три четвърти от земното кълбо, а да се окаже, че изчезналият се намира в последната четвърт. Също както вчерашното претърсване. Докато не открием Офер другаде, няма да знаем дали сме действали правилно.
	— Не, не е така. Най-трудно е да разбереш дали си имаш работа с престъпление, или не. По принцип ние сме свикнали да разследваме престъпления, да се занимаваме със закононарушители, които да притискаме, за да изтръгнем от тях истината. Докато в случаите с изчезвания през по-голяма част от времето изобщо нямаш представа дали е налице престъпление. Започваш да подозираш всички: съседи, приятели, роднини и дори самия изчезнал. И това са все хора, които се тревожат не по-малко от теб за съдбата на близкия човек, но ти си длъжен да ги подозираш, защото нямаш друг избор. Трябва да действаш така, все едно те крият нещо от теб. В повечето случаи установяваш, че престъпление изобщо не е имало и че никой нищо не е крил. Откъде да бъдем сигурни, че в същия този момент Офер не се пече на плажа в Рио де Жанейро, без никой да знае това и никой да не е отговорен за изчезването му?
	— Грешиш. Отлично знаеш, че не е в Рио. Откъде ти хрумна подобна глупост?
	— А ти сигурна ли си, че не се намира там? Аз не съм.
	— Достатъчно е да направиш справка в граничната полиция, за да разбереш дали е напуснал страната. Ако се окаже вярно, преглеждаш списъците на авиокомпаниите, които летят до Бразилия, и проверяваш дали името му фигурира в някой полет от сряда насам до Рио, или има връзка за Рио. Той не може да се качи на самолета с фалшив паспорт, все пак е гимназист, а не е таен агент.
	Авраам въздъхна. Слава богу, че Илана беше отворила прозореца и сега кабинетът се изпълваше със свеж въздух.
	— Права си. Печелиш. Офер не е в Рио.
	— Поне престанахме да обсъждаме твоето чувство за вина. Надявам се, че успях все пак да ти вдъхна малко сили и желание за работа — каза тя, като го погледна право в очите с онази откровеност, която всеки път го смайваше. — Не мога да разбера как можеш понякога така бързо да се разкисваш. И то за нищо! Дори това хлапе Ейал успя да те извади от релси, все едно не той, а ти си постъпил едва ли не вчера в полицията! Все едно не си един от най-добрите ни следователи.
	Илана умееше да казва направо нещата, които той се стесняваше да си признае. При това без ни най-малко да го засегне. Откакто се познаваха, един-единствен път му се бе случвало да си представя как тя слага ръка върху неговата. Обикновен жест на хладната й длан. Двамата разговаряха, както сега, но в предишния й кабинет. С времето вече не беше сигурен дали е било плод на въображението му, или наистина се бе случило. Във всеки случай се стараеше да не мисли за това.
	— Що се отнася до Шарпщайн, ще се справя — каза той. — Другото не се дължи само на чувство за вина, а и на съзнанието, че съм изоставил човек, който се нуждае от нашата помощ. Знаеш ли какво се сещам в момента? Караме близките да работят вместо нас, семейството също разследва, лепи обяви по улиците, организира претърсвания, звъни на приятели. Във всеки случай аз ги накарах да го правят. В сряда вечерта, когато отпратих майката на Офер, я посъветвах да се обади на неговите приятели. Нямаш представа колко ми е тежко, като се сетя, че оставих тази жена да се прибере сама у дома, все едно нищо не се е случило! Зная, че не мога през цялото време да я държа за ръката и да я утешавам, но тя със сигурност преживява най-тежките мигове в живота си, а на нас сякаш не ни пука. Да не говорим, че възложихме на нея най-трудната част от работата.
	— Ави, престани! Полицията не е бавачка на своите подопечни. Може би ще го разбереш един ден, когато имаш деца. Впрочем отлично знаеш, че полицията не може сама да отговаря за безопасността на гражданите. Родителите трябва да се грижат за децата си, а възрастните за самите себе си. Всеки, който съзнава, че полицията не му е майка и баща и не следи двайсет и четири часа в денонощието за неговата неприкосновеност, постъпва отговорно, поставя бронирана врата, инсталира аларма, сключва договор с охранителна фирма, сам дири изчезналото си дете. Не е ли така?
	Авраам замълча. Изобщо не си бе представял, че образът на една майка, която очаква завръщането на сина си, може до такава степен да подразни Илана.
	— Онова, което не ми дава мира — обади се той след продължителна пауза, — е мисълта, че Офер Шараби може да се превърне в следващия Гай Хевер или Ади Якоби и след десет, след петнайсет години все още няма да знаем какво се е случило с него, дали е жив, или мъртъв… Нищо, освен че е излязъл от дома в сряда сутринта, но така и не е стигнал до училище. Бога ми, няма да имаме никаква представа за сполетялото го по пътя, който не отнема повече от десет минути!
	Той отново си представи как Офер слиза по стълбите с черна раница на рамо. Излиза на улицата и поема надясно към училище. Среща хора, но никой не го забелязва. Ами ако е поел не надясно, а наляво? Недалеч от неговия дом, но в обратна посока, има бакалия. Без видима причина същата сутрин, преди да дойде в участъка, Авраам бе минал оттам. Показал бе на собственичката снимката на Офер и я бе запитал дали в сряда не е виждала това момче. Жената не се нуждаеше от снимката, познаваше Офер, в течение беше на неговото изчезване. Целият квартал говореше само за това и всички искаха да помогнат в издирването. Спомена, че откакто е пораснал, Офер всяка сутрин идва да купи пресен хляб и кутии мляко с какао. Почти сигурна беше, че в сряда сутринта не го е виждала. Съпругът потвърди думите й. „Един момент, мога да проверя!“, възкликна внезапно тя, разтвори дебела тетрадка, в която постоянните клиенти вписваха покупките на кредит, и прочете: „Шараби, три шекела и петдесет, но от вторник насам няма покупки“. Беше развълнувана, все едно благодарение на нея вече бяха открили младежа. Последните му покупки възлизаха на четиридесет и четири шекела и шейсет агора; до сумата той се бе подписал със зелена химикалка.
	— Няма да бъде нито Гай Хевер, нито Ади Якоби — възрази Илана. — Сам разбираш, че неговият случай е съвсем различен.
	Авраам сякаш изобщо не чу думите на своята началничка и мислите, които напираха в главата му, го накараха най-сетне да избухне:
	— Даваш ли си сметка, че цялото разследване е съсредоточено върху някакви си два километра? Това е абсурдно! Семейството живее на километър и половина от гимназията, по средата на пътя е нашият участък, а моят апартамент е само на пет минути с кола от техния блок. Все едно да правиш разследване в някакво си село и въпреки всичката техника и експерти, въпреки интернет и медиите, въпреки всички наши шарпщайновци и компания не открихме поне един човек, който да е видял момчето да отива към училище или в друга посока, нито пък някой, който да ни даде читави сведения за семейството му… Просто невероятно!
	— Нищо ли не излезе от разпита на приятели и съседи?
	— По-малко от нищо. В техния блок има един странен съсед, който вчера дойде да ни помогне сред дюните и твърди, че познавал Офер по-добре от всеки друг. Ще го извикам за допълнителен разпит. Може би утре, след като приключим с бащата.
	— Напълно правилно. А инак, готов ли си за пътуването? Кога заминаваш?
	— Следващата седмица. Никак не съм сигурен, че ще замина. Питам се дали да не го отменя…
	— И дума да не става! Отнася се за едноседмична служебна командировка и ако дотогава не сме приключили случая, ще продължим без теб, като се надяваме, че няма да ни го отнемат.
	Авраам не можеше да повярва на ушите си. Как можа тя да подхвърли такава заплаха тъкмо преди да го отпрати, защото била заета!
	— Какво ще рече „да се надяваме, че няма да ни го отнемат“?
	— Означава, че от нас се иска да сме приключили в рамките на една седмица, нали така? Отлично знаеш, че ако нещата се усложнят или издирването прерасне в дело за убийство например, ще се наложи съставянето на нов екип, оглавен от друг. Няма да зависи от мен, особено при натиск от страна на семейството. Възможно е да решат да поверят случая на националната полиция. Само те моля засега да забравиш подобен вариант. Разследваш изчезване на лице, всичко е в твоите ръце, а ако настъпят някакви промени, тогава ще му мислим. Имаме време.
	Илана му сервираше всичко това в момент, когато смяташе, че му е вдъхнала онази сила и увереност, за която преди малко говореше. Той я погледна с всичката прямота, на която беше способен, и каза:
	— Илана, моля те, не ми отнемай този случай. Преди половин час бях напът да ти предложа да ме отървеш от него, но сама разбираш, че това би ме съсипало. Разследването е мое от момента, когато майката влезе в участъка, и няма да мирясам, докато не върна сина й.


	Разполагаше с една седмица. Намекът на Илана беше ясен. Ако до заминаването не постигнеше напредък, след завръщането от Брюксел щеше да има друг на негово място. И дори да нямаше нов екип начело с по-старши, дори случаят да не преминеше в ръцете на националната полиция, как би могъл да прецени какви щети ще нанесе Шарпщайн в негово отсъствие? Откъде да бъде сигурен, че този млад вълк няма да се възползва и да го измести? От мисълта, че разследването би могло да приключи тъкмо през шестте дни, прекарани в Брюксел, го избиваше студена пот.
	На връщане към своя участък в Холон Авраам мина през Яфа и използва случая да се отбие в „Абулафия“, за да купи самбусек със сирене. Полет 382 на „Ел Ал“ от Милано беше в двайсет и два и петдесет. Можеше да изчака бащата на летището и да го откара направо в своя кабинет за разпит или да го остави да прекара нощта със семейството си и да го повика на другата сутрин. Можеше също така самият той да отиде и да почука у Шараби. Искаше непременно още веднъж да огледа апартамента, последното място, където е пребивавал Офер, преди да изчезне, да постои заедно с майката и бащата в техния дом. От петък насам не беше виждал Хана Шараби. Може би в присъствието на съпруга тя нямаше толкова да се бои и щеше да разкаже нещо повече за своя син. Инспекторът искаше да разгледа подробно лицето на бащата, за да си представи по-добре как би изглеждал Офер на същата възраст. Искаше, освен това да влезе заедно с него в стаята на младежа, да седне редом с него на тясното легло, да отворят заедно чекмеджетата, които вече бе претърсил в петък. Дали ако внимателно наблюдаваше изражението на мъжа, нямаше да разкрие повече подробности за живота на сина му, отколкото бе получил от застиналото лице на майката? Нима не беше винаги така? Освен това, ако разпиташе бащата в неговия дом, след това би могъл да намине при съседа. Да не забрави предварително да се обади на Зеев Авни, за да е сигурен, че ще го завари вкъщи.
	Мобилният му телефон започна да звъни тъкмо когато навлизаше в паркинга на участъка. Непознат номер.
	— Бих искал да говоря с прочутия инспектор Авраам Авраам.
	Позна гласа, макар да не го бе чувал от шест месеца, и съжали, че отговори на повикването.
	— Аз съм.
	— Здравей, Авраам Авраам. На телефона е Ури Ури от Шабак Шабак.
	Смехът на офицера от службите за сигурност винаги му действаше смущаващо. Беше звънък като детски кикот.
	— Обаждам ти се по повод изчезналия.
	Инспекторът закара колата до обичайното място и остана зад волана.
	— Нали не си прекъснал? Не се сърди, нали знаеш, че се шегувам от приятелски чувства. Не намираш ли, че участъковите полицаи са станали особено чувствителни, откакто имат жена за началник?
	Авраам Авраам не можеше да понася този агент, макар никога да не се бе срещал с него. Шест месеца преди това двамата бяха провеждали телефонни разговори във връзка с крадец на коли от съседно на Наплуз село, арестуван в Бат Ям. Общата служба за сигурност Шабак бе иззела делото от полицията, тъй като младият палестинец беше заподозрян в принадлежност към терористична организация, а брат му, с десет години по-възрастен, излежаваше в затвора присъда за дейност, застрашаваща националната сигурност. Оттогава насам Ури от Шабак разговаряше с инспектора така, както собственик на ресторант се обръща към последния мияч на чинии, а при това агентът вероятно беше по-млад и с по-нисък чин от него. Въпреки това Авраам тогава бе принуден да му предаде всички материали по делото, събрани с цената на продължителен и упорит труд.
	— Исках само да те информирам, че на този етап вашето разследване не представлява интерес за нас. Направихме проверка и установихме, че в случая не става въпрос за терористична или друга дейност, заплашваща страната. Ала ако в процеса на работата изникне дори една арабска буква, веднага трябва да ме предупредиш. Мога ли да разчитам на теб?
	— Да — отвърна инспекторът.
	— Чудесно. Ето на това му казвам аз добро взаимодействие между службите.
	Откъде се обаждаше той? Къде се намираше кабинетът на Ури от Шабак? За момент Авраам си помисли, че в Израел има друга една полиция, за която той не знае нищо, освен че тя се занимава единствено с араби. Без участъци, без телефонни номера.
	— Това ли е всичко, или ти е нужно още нещо? — осмели се да запита той.
	— Честно казано, още една дреболия. Имам изненада за теб. Готов ли си? Едно птиченце ми каза, че си се чудел защо в Израел никой не пише криминални романи? Вярно ли е?
	Инспекторът изтръпна. Нима от Шабак подслушваха дори телефонните разговори на полицаите и онова, което се говореше в стаите за разпити!? Кой от колегите го беше издал?
	— Какво? — измънка той. — Не разбрах.
	— Напротив, всички в службите говорят за това. Виж какво, ние тук организирахме спешно заседание, обсъдихме въпроса и сега можем да ти дадем официален отговор. Искаш ли да го чуеш?
	Не, помисли си Авраам, изобщо нямам желание да го чуя.
	— Ето отговора: израелската полиция се занимава с незначителни случаи и нито един от тях не струва да се превърне в роман, който да става за четене. Да не говорим, че мнозинството полицаи не са титани на мисълта. Важните случаи се поемат от агентите на Шабак, а за нас никой нищо не знае, освен онези, които нямат право да говорят, а още по-малко да пишат. Сега загря ли?


>>	6

	Към края гласът на старата дама започна да трепери. Тя описваше как майка й слиза от стар, раздрънкан автобус на някаква улица в Ерусалим, а проливният дъжд шиба лицето й. От време на време спираше дори по средата на изречението, въздишаше, поемаше си дълбоко дъх в опит да подчертае отделни думи, но без успех. Дали се надяваше да създаде впечатление, че се вълнува от съдържанието на разказа, а не се притеснява, че го чете права, на глас пред толкова хора?
	Зеев не помнеше името на тази старица, която беше напът едва ли не да издъхне от смущение, но не беше забравил, че когато я видя преди началото на първата сбирка, едва не си тръгна. Тя седеше на един от разположените в кръг столове в малкото помещение, където се събираше семинарът. Заприлича му на една от онези пенсионерки, на които подхожда да посещават курсове по бридж. Реши все пак да остане едва когато минута-две след него влезе мъж на неговите години, придружен от две млади жени, които се представиха за студентки.
	Както можеше да се очаква, краткият разказ завършваше със смъртта на старата майка. Дамата, която го бе прочела, с видимо облекчение седна на мястото си. Не последваха аплодисменти, защото така бяха решили още на първата среща. Никой не вдигна ръка. Всички знаеха, че Микаел няма да каже нищо, но не снемаха погледи от него. Преподавателят седеше на стола в обичайната поза, когато слушаше, наведен напред, с опрени на коленете лакти, подпрял чело с ръце, така че участниците да не виждат лицето му. Все пак те се опитваха да отгатнат мислите му, готови да му пригласят, но никой не посмя да наруши тишината в залата, която доста се проточи, макар Микаел често да повтаряше, че „мълчанието също може да бъде реакция на един разказ“.
	— Историята, разбира се, е трогателна, но като цяло не е сполучлива; имам предвид от литературна гледна точка.
	Както и на предишните сбирки, пръв взе думата мъж на възрастта на Зеев. Казваше се Авнер и по време на запознанството първия ден се представи като журналист, а оттогава насам бе поел ролята на лошото момче от групата. Изглежда му правеше удоволствие да се заяжда с неуместни реплики и спореше дори с Микаел.
	— Не вярвам на това внезапно преображение в последния момент. Звучи изкуствено. Дъщерята през цялото време се сърди на майката и изведнъж неизвестно защо омеква.
	Това беше обичайната му реакция. Този Авнер не можеше да проумее, че хората се променят и за него всеки обрат на чувствата беше „внезапен“ и „изкуствен“. Как би могъл да си обясни състоянието, в което Зеев се намираше от една седмица насам, и последиците от него? Самият той все повече се съмняваше, че една дълбока вътрешна промяна въобще може да бъде обяснена и разбрана. В осем без петнайсет тази сутрин бе позвънил в дирекцията на училището, за да съобщи, че е болен: след разговора с Ави Авраам сред дюните бе прекарал остатъка от деня в леглото. Следобед Михал се завърна заедно с Илай, след като бе гостувала на родителите си, и го завари да пламти от треска. След това заспа, може би бе говорил насън, събуди се към три сутринта, приготви си чай с мляко, седна във всекидневната и зачака. В предутринната тишина всеки шум от съседните стаи го караше да подскача като от гръмотевица. Сетне постепенно осъзна, че от разговора с инспектора и от необмисления начин, по който се беше издал, са изминали повече от дванайсет часа. Никой не дойде да го арестува, а това означаваше, че и занапред няма да се случи. Можеше да подготви уроците си, но все пак реши да не ходи на работа. Ужасяваше го мисълта, че по средата на часа в класната стая ще нахлуят полицаи; представяше си как го водят с белезници през двора под погледите на колегите и учениците, струпали се по прозорците. Едва към пет се реши отново да си легне.
	Почти целия ден прекара в Тел Авив. Гледа в кино „Лев“ някакъв английски исторически филм; нямаше смисъл да се прибира у дома, още повече че в неделя за Илай се грижеше тъщата.
	Едната от двете студентки се притече на помощ на старата дама.
	— Какво не ви е ясно? Очевидно има причини за тази промяна. Героинята си спомня случилото се в автобуса.
	— Защо не го е направила преди това, а тъкмо в този момент? Нужен е допълнителен елемент в текста, който да отключи спомена.
	Микаел продължаваше да мълчи. Зеев също не се обаждаше. До този момент той нито веднъж не бе вземал думата на семинара. Освен това не бе написал нищо, само наблюдаваше и си водеше бележки в черната тетрадка. Струваше му се дори, че мълчанието му изостря любопитството на останалите участници, които биха искали да разберат какво мисли той за техните творби. Вероятно мнението му би искал да чуе и Микаел, който по време на разговора им в колата след предишната сбирка му препоръча, без да настоява, разбира се, да прочете свой разказ. Това стана преди една седмица, тоест преди Офер, преди майката на Офер, преди инспектор Авраам, преди обаждането в полицията и преди претърсването на дюните. Все още не беше сигурен дали ще сподели нещо с Микаел, докато го откарва към къщи тази вечер след сбирката. Двамата се познаваха едва от четири седмици, но Зеев имаше усещането, че между тях изниква взаимна симпатия, често предвещаваща истинско приятелство.


	Разказът на възрастната жена започваше със сцена в болницата, където старата майка умира от рак. По думите на дъщерята, от чието име се води повествованието, отношенията между тях са белязани от студенина и ненавист. Тя например не може да сдържи гнева си, когато болната се изпуска в леглото веднага след като й е сменила чаршафите. А сетне, малко преди да настъпи смъртта, дъщерята ненадейно си спомня горчива сцена от своето детство: майката, бежанка от Полша, изпраща момиченцето на екскурзия до стария син автобус, паркиран пред училището. Това се случва през зимата. Автобусът е пълен с кресливи деца, някои подхващат фолклорни песни на безупречен иврит (подробност, предназначена да подчертае разликата между двете полски имигрантки и родените в Израел съученици). Въпреки настояването на дъщерята, която иска да се сбогува с майка си настрани от другите деца, тя държи да се качи с нея в автобуса, за да й помогне да сложи раницата в багажника над седалката. Иска, освен това да й остави тенджерка с борш, чийто капак е привързан с канап, ала в момента, когато се опитва да вдигне и нея, капакът се отплесва и гъстата и възкисела супа от червено цвекло облива седалката и кърпената рокля на майката. Тогава дъщерята се провиква на развален иврит: „Махай се! Махай се!“. Майката с мъка си пробива път между кикотещите се деца и с наведена глава слиза от автобуса, шепнейки: _Wybacz mi ukochany_, което означава на полски: „Прости ми, скъпа“.
	Спорът в залата се въртеше в кръг и ставаше скучен.
	Зеев знаеше, че Микаел размишлява, и затова чакаше.
	Най-сетне преподавателят вдигна глава и каза спокойно:
	— Вашият разказ ме трогна.
	Донякъде изненадан от избраната формулировка, Зеев се опита да улови погледа му, за да разбере дали наистина е развълнуван, но Микаел не снемаше очи от старата дама, която все още се опитваше да успокои дишането си.
	— Смятам, че притежавате несъмнен талант да очертаете сцена само с няколко щриха. Бих искал особено да подчертая това. На две страници и половина сте успели да обрисувате четири характера, достоверни от емоционална гледна точка, защото майката и дъщерята в сегашното и майката и дъщерята в миналото са различни персонажи. Така трябва да ги разглеждаме и именно такива сте ги представили вие. Освен това сте описали два отдалечени във времето повествователни плана, при това без да прибягвате до времеви ориентири, а единствено чрез детайли като съвременната болнична стая, а от друга страна, стария раздрънкан автобус. Мнозина известни и прочути писатели не са способни да го направят така добре.
	Последната забележка, която сякаш беше предназначена единствено за Зеев (преподавателят знаеше, че измежду всички участници единствено той е в състояние да разбере остротата на тези думи), му помогна да преодолее смущението, което беше предизвикал у него водопадът от комплименти, с които преподавателят обсипа старицата. Тя беше продължение на разговора между двамата от предишната седмица, посветен на рецензиите, които Микаел редовно публикуваше в литературните приложения на някои вестници. В тях той отправяше безкомпромисни критики към по-възрастни и известни писатели от него, сред които Авраам Б. Йехошуа и Йорам Канюк. Предишната седмица Зеев се бе възползвал от пътуването в колата, за да признае, че редовно чете неговите рецензии, на което Микаел бе отвърнал, че има намерение да престане да ги публикува. „С тях си печеля единствено неприятности, защото хората се чувстват обидени“, скромно бе обяснил той.
	— Все пак поне според мен разказът ви би бил много по-добър и въздействащ — макар че и така е забележителен, още веднъж подчертавам това, — ако не бяхте допуснали грешката, за която ви говоря от нашата първа сбирка насам, тоест, ако не бяхте писали литературно произведение.


	Микаел говореше все така спокойно, но в гласа му се бяха появили критични нотки.
	— Пак повтарям, това е мое мнение — продължи той, — защото мнозина читатели ще решат друго. В написаното от вас има истинска болка, но ми се струва, че когато тя стане непоносима, вие намирате убежище в литературата, литературата в кавички, тоест прибягвате до стилови похвати като аналогията и символа. В действителността обаче няма аналогии и символи, няма го дъжда, който брули лицето на майката, няма край, при който дъщерята затваря очите на мъртвата и шепне: „Прости ми, скъпа“ на полски, повтаряйки думите, произнесени от майката в автобуса много години преди това.
	Зеев не можеше да възприеме несъвместимостта между небрежния вид на преподавателя и прочувствения му, белязан от съпричастност глас. Микаел Розен имаше гъста чорлава брада, зачервени очи, а когато седнаха един до друг в колата, черният му суитшърт изпълни купето с остра миризма на тютюн, на пот, а може би и на алкохол. Често се бе опитвал да си представи жилището и преди всичко работния кабинет на писателя. Препълнени с угарки пепелници, камари книги и недопити бутилки вино върху бюрото. Тази вечер той едва ли би поканил Зеев в апартамента си, но до края на семинара имаше още много седмици и това все можеше да се случи.
	Преподавателят продължаваше да гледа ласкаво възрастната дама.
	— Искали сте да придадете на разказа хармоничен финал и затова сте приключили с това, че дъщерята е повторила думите на майката. Ала поне според мен тази история не бива да има подобен край. В него не може да има помирение. Ако беше така, то изобщо не би имало разказ. Смятам, че сте дирили хармония, защото на всички нас ни се струва, че истинската красота в литературата, в изкуството изобщо се крие в хармонията и че в тях гневът няма място. Аз твърдя обаче, че литературата няма никакво значение. Още по време на първата сбирка ви обясних, че не мога и че нямам намерение да ви помагам да пишете литература. Искам да ви помогна да пишете.
	— Какво лошо има в това да се пише литература? — запита студентката, която вече беше вземала думата. — Всеки умее да пише просто така.
	— Няма нищо лошо, Ейнат, но в такъв случай ти използваш думите и стереотипите на някой друг. Момичето в автобуса не е могло да види в дъжда сълзите, които обливат лицето на майката. И съм почти сигурен, че жената, седнала до болничното легло на своята майка, не е поискала от нея прошка в момента на смъртта. Била е изплашена. Била е ужасена. В смъртта няма нищо хармонично, тя е плашеща. Затова смятам, че именно такава си струва да бъде описана. Освен това не съм съгласен с вас, че всеки умее да пише. Спомнете си откъса от писмото на Кафка, който ви прочетох по време на нашата първа среща (той притвори очи и цитира по памет): „Ако книгата, която четем, не ни пробуди като удар с юмрук по главата, за какво изобщо да четем? Ние се нуждаем от книги, които ни въздействат като нещастие, които будят у нас усещането, че сме прокудени вдън горите, книгата трябва да бъде като брадва, която разсича леда на замръзналото море вътре в нас“. Обърнете внимание, че Кафка не говори за литература, а за книги.
	Погледът на Микаел обгърна слушателите и се спря на Зеев. Дали той не видя онова, което самият Авни още не осъзнаваше, онзи миг, в който се ражда творчеството? А може би това се случи малко по-късно, в колата, когато разговорът стана по-откровен, по-интимен. Той почувства, че Микаел го насърчава, сякаш вече знае.
	Старата дама, която несъмнено навремето е била онова момиченце, изгонило майка си от автобуса, се беше съвзела от вълнението, предизвикано от четенето на глас, и най-сетне се осмели да отговори:
	— Темата, която вие ни предложихте, беше разкаянието — направи опит да се защити тя, без очевидно да вникне в казаното от Микаел.
	— Точно така, разкаянието. Но кой казва, че в разкаянието непременно се съдържа помирение, примирение или красота? Напротив, в разкаянието аз виждам вътрешен смут, болка и ненавист. В разказа на Гершон Шофман, който обсъждахме заедно, имаше разкаяние, но никакво примирение и никаква литература. Единствено смут и скръб.
	Той бръкна в раницата си и извади синя книга с окъсана корица.
	— В този разказ има презрение към литературата. Не си ли спомняте как повествователят се сърди на снега, или по-точно на неговото литературно изображение, упреквайки го, че заради него е станал баща, макар да не е искал да има деца. Чета: „Поради какво попаднах в тази клопка? Какво ме накара да се подлъжа? Любовта ли? Голямата любов? Съмнявам се. Вината в много по-голяма степен е на всички онези хитри нещица, с които ни заобикаля литературата — облаците, вятъра, снега… да, снега, именно той ме измами!“. Тази история няма хармоничен край. Героят съжалява, че има деца, и до края на живота си е обречен да живее с това разкаяние и тази скръб.
	Ала старата дама не беше в състояние да оцени блестящото изказване на Микаел и упорито възрази:
	— Все пак смятам, че накрая двете с мама наистина се помирихме.
	Микаел се бавеше. Сигурно го беше задържала студентката, която в края на сбирката се приближи до него. Зеев чакаше в двора на музея. Нощта се бе спуснала и върволица двойки в официално облекло се отправяха към театър „Камери“ и към операта.
	След няколко минути преподавателят най-сетне се появи заедно с младата студентка и веднага забеляза Зеев:
	— Мен ли чакате?
	— До другата седмица — сбогува се студентката.
	Микаел запали цигара, която извади от смачкана кутия „Ноблес“.
	— Помислих си, че мога да ви откарам до дома както последния път — предложи му Авни.
	Двамата стояха един до друг на стълбището, което водеше към библиотеката „Бейт Ариела“, Микаел на горното стъпало, Зеев — едно стъпало по-надолу.
	— Много мило от ваша страна, но съм канен у една приятелка.
	Зеев веднага реагира:
	— Няма значение. Ще ви закарам, където кажете.
	— Но това е в съвсем друга посока. Тя живее южно от Тел Авив, в Яд Елиаху.
	Миналата седмица, когато предложи да го откара с колата, той излъга, че живее северно от Тел Авив, в същия квартал като него, в края на улица „Бен Йехуда“. Впрочем наистина живееха там с Михал до раждането на Илай.
	— Дребна работа, ще направя обиколка.
	Двамата се отправиха към паркинга, където бе оставил старото дайхацу. Преподавателят крачеше, все едно градът му принадлежеше, докато Зеев както винаги имаше чувството, че сега открива съвсем по детски светофарите и уличното осветление. Сутринта се беше отказал от скутера и бе помолил Михал да му отстъпи колата само и само да може да съпроводи преподавателя след сбирката. На седалката до водача и по пода имаше нахвърляни книги и компактдискове. Той ги събра и се извини за безпорядъка.
	— Та вие имате същинска подвижна библиотека — възкликна Микаел.
	Зеев включи плейъра и в купето екна струнният квартет от Шостакович. Той побърза да извади диска и промърмори сякаш на себе си:
	— Сега не ми се слуша това.
	По радиото вървяха новините в двайсет часа. На задната седалка беше закрепено креслото на Илай. Когато го забеляза миналия път, Микаел попита колко деца има и на каква възраст са. „Само едно, бе отвърнал той. Скоро ще стане на една година, а аз още не мога да свикна.“
	Престори се, че се колебае накъде да поеме за Яд Елиаху, зави наляво по „Ибн Гвирол“ и продължи направо по „Йехуда Халеви“.
	— Тази вечер мина трудно, нали? Тя не разбра нищо от онова, което казахте — подхвана разговора той.
	Микаел го погледна изненадано.
	— Струва ми се, че сбирката беше полезна. Тази жена наистина ме удиви. Разказът й беше сполучлив и се надявам, че думите ми не са били изтълкувани погрешно.
	Щом стигнаха до сградата на вестник _Маарив_, Зеев зави надясно, вместо да излезе направо на „Ицхак Саде“.
	— Няма значение. Обърнете, където ви е удобно, но ако ви бавя, можете да ме оставите тук — предложи Микаел. После неочаквано запита: — А вие кога ще ни прочетете нещо? По време на сбирките не се обръщам към вас, защото не искам да принуждавам никого, но…
	На Зеев много му се искаше да сподели предчувствието си, че това в най-скоро време ще се случи. Че след толкова години най-сетне ще пропише. Представи си лицето на Офер, каквото го бе видял последния път, и знаеше как ще го опише: с наболите мустачки и смутената усмивка. От три дни насам сюжетът беше ясен, просто все още не бе намерил точните думи, а те бяха на върха на езика му.
	— Смятам да започна следващата седмица. Струва ми се, че открих тема. Благодарение на вас.
	Тъй като преподавателят предпочете да запази мълчание, той се възползва от случая и на свой ред запита:
	— А вие? Пишете ли нещо в момента?
	Докато чакаха на червения светофар, Микаел въздъхна. Явно не се чувстваше удобно в малката кола, твърде тясна за дългите му нозе.
	— Аз непрекъснато пиша, но от месеци насам не съм сътворил нищо стойностно или поне такова, което си струва да бъде публикувано. Тъкмо затова приех да водя този семинар. Надявам се, че той ще помогне и на мен да намеря решение в моята собствена работа.
	Тази въздишка и последвалото я признание още повече сближиха двамата мъже в колата. Зеев бе прочел последната книга на Микаел, публикувана преди две години. Започнал бе с подозрение поради младостта на автора, последвано от учудване и накрая от възхищение. Спътникът му вече бе публикувал три книги: два сборника с разкази и кратък роман. Нито една от тях не се бе превърнала в бестселър, но трите се радваха на заслужен успех. Червената тениска на Микаел излъчваше същата остра миризма, каквато и черният суитшърт предишната седмица и Зеев си помисли, че може би така мирише тялото му.
	— Имали ли сте продължителни периоди, когато не сте писали?
	— Аз пиша през цялото време. Но има периоди, когато от това писане не излиза нищо добро.
	— И кой решава дали е добро?
	— Аз.
	Зеев тихо се засмя, но Микаел остана напълно сериозен, сякаш в казаното от него нямаше нищо смешно.
	— Впрочем как започнахте да пишете?
	— Дори не си спомням. Но в началното училище вече пишех. Седях в клас, не чувах нито дума от урока, защото пишех поеми.
	Зеев ненавиждаше този отговор, който често срещаше в интервютата на писатели в пресата. Той за нищо на света не би пропуснал нищо от онова, което говореха преподавателите, а в началното училище примираше от страх да не би учителката да му зададе въпрос.
	— А вие откога пишете? — запита неочаквано Микаел, като посегна и намали звука на радиото. — Имам чувството, че не сте от хората, които редовно посещават подобни семинари, че отлично знаете какво искате да напишете и как да подходите.
	Думите му накараха Зеев да онемее.
	Дали бе успял да измами Микаел, да скрие от него истината, или напротив, този човек притежаваше изключителна проницателност и бе доловил нещо, което самият той не бе осъзнал, нещо все още недостъпно, скрито някъде дълбоко, в което той не смееше да повярва?
	— Аз изобщо не пиша, кой ви каза това? — отвърна той и се засмя, за да прикрие смущението си. — Всъщност съвсем случайно се записах във вашия семинар. Докато минавах край библиотека „Бейт Ариела“, забелязах афиша. Реших да вляза и да погледна, но не за да се науча да пиша, а по-скоро да разбера какво представлява този курс и да разбера за какво пишат хората. Не бях сигурен, че ще остана, но ми направи силно впечатление онова, което казахте на първата сбирка. Почувствах, че има какво да науча от човек като вас. И действително научих много неща. Струва ми се, че се доближавам до някои истини.


	В този момент от техния разговор Зеев бе на косъм да признае всичко, ала може би поради смущението на Микаел, който не знаеше как да приеме отправената към него похвала, в колата се възцари мълчание.
	Бяха пристигнали в Яд Елиаху.
	— Кварталът доста се е разхубавил — обади се най-сетне писателят и обърна зачервените си очи към прозореца. — Смятам да се преместя тук. Наемите са много по-приемливи, отколкото при нас.
	— Да, в Тел Авив наемите хвръкнаха до небето — побърза да се съгласи Зеев.
	Моментът на истината бе отминал.
	— И ние смятаме да се местим — добави той. — Хазаинът иска да вдигне наема, а и вече се нуждаем от по-голямо жилище с детска стая. В Тел Авив с две учителски заплати това е невъзможно.
	— И къде смятате да отидете?
	— Може би в Холон, но още се колебаем. Трудно ни е да се разделим с Тел Авив. Това важи поне за мен.
	— Аз също бих се заселил в Холон. Струва ми се, че там ще ми хареса.
	— В какъв смисъл ще ви хареса?
	— Там човек може да живее и да пише. Крайно време е да се откъсна от Тел Авив. Достигнал съм етап, когато бих искал да постигна по-голяма простота в писането, а за това е нужно да водя прост живот сред обикновени хора. Дотегнала ми е прекалено сложната литература. Но не знам, може би това, което казвам, звучи прекалено наивно.
	Зеев ненадейно се почувства засегнат.
	— До такава степен ли мразите литературата?
	— Не, не, надявам се думите ми да не са били изтълкувани по този начин. Боже мой, струва ми се, че тази вечер бях зле разбран! Причина може би е отвратителното ми настроение. Следващата седмица ще се постарая да оправя нещата. Просто се опитвам да ви накарам да престанете да се питате кое е литература и кое не, за да успеете да изразите чрез писането онова, което е вътре във вас. Най-значимият текст поне според мен не е литературно произведение. Известно ли ви е _Писмо до бащата_ на Кафка?
	Зеев се срамуваше да признае, че не го е чел, но от друга страна, го беше срам да излъже и се запита дали Микаел му задава този въпрос, защото вече го е причислил към обикновените хора, които водят прост живот. Естествено би могъл да се измъкне с общи фрази от рода на: „Чел съм го, но отдавна и нищо не си спомням“, но реши да каже истината.
	— Чудесно. Следващата седмица ще ви прочета един откъс. Не цялото, защото е дълго. При това наскоро излезе в нов превод. Това писмо на Кафка до неговия баща от 1920 или от 1919 година, малко преди смъртта му, което така и не стига до получателя. Помислете само, една от най-забележителните литературни творби на всички времена не е написана като литературно произведение и е била предназначена за един-единствен читател, който при това не е могъл да я прочете! Всеки път, когато се сетя за това, съм потресен. Писмото започва по следния начин: „Напоследък ме бе попитал защо изпитвам страх от тебе“. Великолепно, нали?
	Тъкмо в този миг в главата на Зеев се родиха първите думи.
	Идеята, която през този следобед, а може би и през последните дни все не можеше да придобие форма, подобно на новородено, което не умее да говори, сега ненадейно изкристализира в ясни слова, които само очакваха да ги запише на хартия.


	Последвалите часове нямаха нищо общо с преживяното преди и след анонимното обаждане до полицейския участък в петък.
	Сега вече я нямаше предишната припряност и действията му от край до край бяха безпогрешни. Всичко бе извършено в състояние на съвършено вътрешно спокойствие. Страхът, който го бе карал да трепери, който го бе будил посред нощ, за да установи, че около него цари мъртва тишина, същият този страх се бе изпарил без следа. Сега всичко беше както трябва, точно както си представяше раждането на литературата.
	След като остави Микаел в Яд Елиаху, той не се прибра направо у дома. Обади се на жена си и я запита дали може да се позабави, за да отиде на кино. След това си спомни за английския филм, който бе гледал сутринта, и се успокои: нямаше да се наложи да я лъже, ако тя поиска да й го разкаже. Влезе в едно кафене на площад „Масарик“, седна до прозореца, поръча си чай и именно там първите думи сякаш сами се появиха върху листа в черната тетрадка:
C>
	Мамо и татко,
	Зная, че ме търсите от няколко дни насам, но ви съветвам да престанете. Напразно си губите времето, защото няма да ме откриете. Нито пък полицията с помощта на кучета.
	Видях, че на обявите, които сте разлепили по улицата, пише, че съм изчезнал в сряда сутринта, но и тримата знаем, че това не е вярно, и тримата знаем, че изчезнах много преди това, изчезнах без вие дори да забележите, защото в действителност вие никога не сте ме забелязвали истински, а и това не стана изведнъж. Изчезвах постепенно и накрая на вас ви се струваше, че все още съм си у дома просто защото изобщо не си направихте труда да погледнете истински.
	Питам се защо тъкмо сега решихте да ме търсите и се обърнахте към полицията. Защо не го сторихте през месеците и годините, когато се пишеше хрониката на моето предизвестено изчезване? Известно време смятах, че това се случва, защото вие сте прекалено заети със самите себе си, увлечени от течението на собствения ви живот, но скоро изоставих тази детинска мисъл, защото разбрах, че истинската причина е в това, че вие се боите да се доближите до мен. Хората се страхуват да видят истински онова, което се случва с човека до тях, още повече когато става въпрос за тяхното дете, особено ако то се окаже различно. В случая детето толкова се различава от вас, че вие не го разбирате и то ви се струва странно и непонятно.
	Зная, че това писмо ще ви причини болка, но навярно се опитвам да ви върна онова, което вие ми сторихте. Случилото се би могло да бъде избегнато, ако бяхте реагирали навреме, но вие се сетихте за мен, когато вече беше твърде късно.
	Питате се, естествено, къде се намирам сега, откъде ви пиша — единственото, което ще ви кажа, е, че съм далеч, много далеч, на място, където всичко е прекрасно.
@	Офер, който вече не е ваш син.
C$
	Зеев няколко пъти препрочете писмото, преди да излезе от кафенето.
	Не чувстваше нито радост, нито особено удовлетворение, а просто стремеж да бъде точен в детайлите. Да съхрани верните думи и да отстрани останалите. Свърза някои изречения, раздели други, прочисти писмото от онова, което му се струваше прекалено сложно за младеж на възрастта на Офер. Онова, което не звучеше като гласа на Офер.
	Когато се прибра у дома, Михал го запита как се чувства.
	— Много добре — отвърна й той.
	Двамата седнаха във всекидневната и тя разряза оранжев пъпеш, първия за сезона. Зеев й разказа английския филм, който беше гледал, а тя му описа часовете в училище и вечерта, прекарана с Илай. Малкият непрекъснато хленчел, бил по-възбуден от обикновено. Със сигурност търсел баща си. Към единайсет и половина Михал каза, че отива да спи, и го попита той няма ли да си ляга.
	— Още не. Мисля да попиша малко — отвърна той с усмивка.
	Тя го погледна изненадано и каза:
	— Крайно време беше.
	Зеев се настани пред работната маса на верандата, но преди да извади от чантата стерилните ръкавици, купени от аптеката, и чист лист от нов топ хартия, отиде да погледне и да се увери, че Михал е заспала. Сетне се зае бавно да преписва съставеното в кафенето писмо, като грижливо закръгляше буквите и оставяше разстояние между тях, за да нямат нищо общо със собствения му стегнат и ъгловат почерк. Отказа се от израза „хроника на моето предизвестено изчезване“, който му се стори прекалено надут, и от „странно и непонятно“. Офер със сигурност не би ги използвал. В края след „син“ добави: „Следва продължение“. Сетне прегъна листа на две с помощта на линия и го постави в кафяв плик.
	На връщане бе обърнал внимание, че Михал е прибрала пощата. Взе от панерчето в кухнята неразпечатания плик със сметката за тока, грабна и торбата със смет като обяснение защо използва ръкавици, ако срещне някого по стълбите. Както се очакваше, никой не го видя. Пусна плика със сметката в своята пощенска кутия, после го извади и едновременно с това пъхна кафявия плик в пощенската кутия на семейство Шараби, като внимаваше едно ъгълче да се подава от процепа, така че непременно да бъде забелязано. Свали ръкавиците, пусна ги в торбата със смет и излезе да я изхвърли в контейнера. След като се прибра, отново седна на верандата пред компютъра и през процепите на капаците започна да следи какво става навън. Не изпитваше кой знае какво вълнение, което беше доста странно. Обзелото го вътрешно напрежение беше напълно чуждо на всекидневието му, но в същото време му се струваше някак нормално. В този час нямаше почти никаква вероятност да види как някой влиза или излиза от техния вход, но все не се решаваше да отиде и да си легне. Вероятно чувстваше същото, каквото и някой млад писател, който със свито сърце очаква сутрешния вестник, за да види публикувана първата си творба. После изведнъж се сети, че някой съсед може да слезе, да мине край пощенските кутии и незабелязано да измъкне плика. Грабна ключовете на скутера и излезе, все едно отива да вземе нещо от багажника. Пликът беше на мястото си.
	Сетне рови известно време в интернет и доизяде пъпеша.
	Тъкмо се канеше да изключи компютъра, когато чу как пред блока спира кола. Вратата на пътника до водача се отвори и слезе някакъв мъж. Беше бащата на Офер. Той извади пътна чанта от багажника на колата и стисна ръката на шофьора през спуснатото стъкло. После се отправи към входа и влезе в сградата.
	Беше един и половина след полунощ.


>>	7

	По-късно стана ясно, че тъкмо през този ден в направлението на разследването е настъпила промяна.
	Тогава обаче Авраам не си даде сметка за това. Трябваше му известно време, за да осъзнае, че случаят приема насока, която той не бе предвидил, а когато го разбра, вече се намираше в Брюксел.
	Така или иначе, в понеделник вечерта, докато се прибираше у дома пеша по обичайния си маршрут през пешеходната зона между улица „Фихман“ и Кириат Шарет, той за пръв път от началото на разследването почувства, че изчезналият в сряда сутринта младеж поне за него е престанал да бъде пълна загадка. Най-сетне бе успял да долови отвъд лицето върху снимките, които беше получил, тембъра на гласа и мислите на Офер.


	В седем часа същата сутрин той се обади на бащата, който най-сетне се бе завърнал в Израел малко след полунощ, за да го покани да дойде в участъка. Сетне позвъни на Зеев Авни, съседа, с когото трябваше да се срещне предния ден. Нямаше късмет, беше го изпуснал за няколко минути: заминал на работа, както обясни жена му, която му продиктува телефонния номер на Авни, но го предупреди, че в момента има часове и може да говори само в кратките междучасия. Авраам все пак позвъни и както очакваше, попадна на гласовата поща, но не остави съобщение.
	Използва паузата, за да се заеме с делото на Кинтаев. Искаше да подготви и да предаде случая на прокуратурата в Тел Авив. Предния ден би трябвало да проведе още един разпит със заподозрения, но заседанието с колегите до такава степен го бе извадило от релси, че излезе от него напълно неспособен за каквото и да било. Затова се отказа, под предлог че Илана му е наредила да се съсредоточи изцяло върху изчезването на Офер Шараби. При всички случаи разполагаше с достатъчно улики, на основата на които съдията можеше до два дни да издаде заповед за предварителен арест на Кинтаев до приключване на делото. Реши да състави заключенията на основата на протоколите от разпитите и на събраните веществени доказателства. Колкото по-внимателно изучаваше разговорите с Кинтаев, толкова по-нелепи му се струваха те. Посвети отделен параграф на признанията, направени от този странен тип, относно деяния, които не фигурираха в делото, и друг, в който описа подслушаните телефонни разговори. Що се отнася до опита за убийство с ток на старата роднина, която заподозреният разчитал да наследи, той предложи да бъде отправено запитване до участъка в Северен Тел Авив за повече информация. Докато преглеждаше бележките, вниманието му бе привлечено от необичаен израз, който Кинтаев постоянно повтаряше: „Ако си ми приятел…“.
	„Ако си ми приятел, готов съм да говоря. Ако си ми приятел, ще ти помогна да приключиш случая. Ако си ми приятел, ще ти разкажа неща, които не знаеш.“
	Авраам бе отвърнал един-единствен път: „Добре де, приятели сме“, след което Кинтаев бе избухнал в смях и бе подхвърлил: „Ако си ми приятел, ще ме пуснеш да си ходя и ще ме поканиш на гости!“.
	В единайсет без петнайсет отново опита да се свърже със Зеев Авни и отново попадна на гласовата поща.
	В момента, когато бащата на Офер сядаше в кабинета му, се обади Елиаху Маалул.
	— Можем ли да отложим за час-два? — предложи му той.
	— Мисля, че не.
	Той се извини на господин Шараби, излезе от кабинета и продължи разговора с колегата, който според уговорката същата сутрин отново бе ходил в колежа, за да разпита други съученици на Офер, а също и преподаватели. Маалул бе заел кабинета на училищната психоложка и разговарял с учениците в нейно присъствие с надеждата те да се почувстват по-спокойни и да дадат повече подробности.
	— Някои ученици се притесняват повече от училищните власти, с които се срещат всеки ден, отколкото от абстрактната власт на полицията — обясни инспекторът задъхано, сякаш бързаше за някъде. — Повярвай ми, Ави, заблуждаваш се по отношение на това момче. То не е избягало по собствена воля и не се е самоубило. Сега вече съм напълно сигурен.
	Думите му бяха продължение на снощния телефонен разговор между двамата за уточняване на по-нататъшните действия. Авраам за пореден път се бе опитал да убеди Маалул, че Офер е избягал.
	— Научи ли нещо ново?
	— Не съвсем… или по-скоро, знаеш ли? Всъщност да! В петък вечерта, два дни след изчезването му, Офер е трябвало да ходи на кино с момиче. Доколкото разбрах, това не му се е случвало често. Може би дори му е било за първи път. Младежът, от когото го научих, се казва Янив Нешер. Съученик е на Офер и вероятно негов най-добър приятел, макар, изглежда, да не го познава отблизо. Във всеки случай, три дни преди да изчезне, тоест миналата неделя, Офер споделил, че в петък се кани да ходи на кино с момиче, с което се бил запознал благодарение на него.
	Същия ден след разговора с Маалул на Авраам предстоеше отново да чуе думата „кино“, но от друг човек и в съвсем различен контекст. Щеше да си спомни за срещата на Офер за петък вечерта и мислено щеше да свърже тези два филма, както и двата разговора, между които на пръв поглед нямаше нищо общо.
	— Какво означава „благодарение на него“? — запита той своя колега.
	— По-точно благодарение на неговата сестра. Офер бил у тях, за да си разменят компютърни игри или пък да поиграят. Този Янив има сестра, една година по-малка от него, при която тъкмо тогава дошла на гости приятелка. Офер й харесал и затова малко по-късно му изпратили есемес с телефонния номер на момичето. Изглежда, той отначало се колебал, но накрая все пак й се обадил. Това станало миналата седмица. Виж какво, подробностите нямат значение, важното е, че двамата са си уговорили среща, за да ходят заедно на кино в петък вечерта. Два дни след неговото изчезване!
	Как така нямат значение? Напротив, подробностите са изключително важни! На пръв поглед информацията не беше нищо особено, но тя разкриваше един друг Офер, различен от младежа, когото му бяха описвали до този момент: Офер, който не излизал от къщи и не се доверявал на никого. Ето че изведнъж той отива при приятел. Има намерение да ходи на кино. Харесва се на някакво момиче, докато до този момент Авраам беше убеден, че той не се харесва на никого.
	— А ти разговаря ли с момичето? — запита той.
	— Не, тя учи в друга гимназия в „Кириат Шарет“. Отивам натам. Освен това не знаех, че семейството има бавноразвиваща дъщеря.
	— Кое семейство? — не разбра Авраам.
	— Семейството на Офер. Според неговия приятел сестра му страда от синдрома на Даун.
	Инспекторът за пръв път чуваше това, но никак не му се искаше да го признае пред Маалул. Как би могъл да му обясни, че след пет дни разследване, при положение че от петък насам се бе зарекъл да „изслуша историята“ и да опознае отблизо действащите лица, е могъл да пропусне подобно сведение, без съмнение изключително важно за живота на Офер.
	— Не знаех, че дъщеря им страда от синдрома на Даун. Още не съм я виждал. В сряда или в четвъртък бабата и дядото прибраха при себе си нея и малкото братче. Сега става ясно защо майката не е била в състояние едновременно да се грижи за децата и да се оправя сама с изчезването на Офер.
	— Това обяснява и затворения характер на младежа — добави Маалул. — Той никога не бил канил приятеля си на гости и причина за това със сигурност е сестрата.
	Авраам си помисли, че по време на посещенията си у семейство Шараби нито веднъж не бе влизал в стаята на дъщеря им. Дори беше доловил нежеланието на майката той да надзърта там. Затова и вратата през цялото време беше затворена. Впрочем не беше виждал и спалнята на родителите. Ненадейно се досети за една подробност, на която бе обърнал внимание още първия ден, след като отпрати майката: разликата във възрастта на децата. Две години след Офер Хана Шараби ражда момиче със синдрома на Даун. Сетне в продължение на десет години нямат други деца.
	— Според теб какво означава това за нас? — запита той, след като за около минута осмисляше чутото.
	— Все пак ни дава някаква насока, нали? — отвърна Маалул. — Възможно е момичето, с което Офер е искал да излезе, да си има приятел, на когото това не е харесало? Във всеки случай, вариантът бягство от дома изглежда все по-малко вероятен. Нали не си представяш, че два дни преди първата среща с момиче Офер ще реши да изчезне? Непременно трябва да проверим дали той не е споделил нещо с въпросното момиче. Възможно е да й се обаждал дори след сряда. С една дума, налице е вероятност именно тя да е свързващото звено, човекът, когото Офер е потърсил и когото досега така и не можахме да открием.
	— И до този момент не е разказала на никого?
	— Честно казано, нямам представа, на път съм за нейната гимназия. Ще й задам всички тези въпроси и ще ти съобщя отговорите.
	В продължение на цели пет дни той не бе напреднал нито на крачка. Връзката на Офер с това момиче и сестрата със синдром на Даун. Без съмнение включването на Маалул в екипа беше отлична идея. Сърдит на себе си, Авраам побърза да се върне обратно в кабинета с намерението да накара бащата да разкаже всичко, което знае за Офер и за начина му на живот, дори да се наложи разпитът да продължи до среднощ.


	Рафаел Шараби го изненада не само с външния си вид, но и с начина на говорене, а също и със съдържанието на казаното. Като знаеше, че ще си има работа с моряк и при това профсъюзен деец, Авраам очакваше да види грубоват и устат здравеняк. Очакваше той да го наругае, да го упрекне за закъснялото начало на разследването, а вероятно и да му отправи заплахи. Ако вярно бе разтълкувал намека на Илана, заради този човек биха могли да му отнемат случая, който ще бъде предаден на по-висша инстанция или направо на Централното управление.
	— Прощавайте — каза той, като влезе в кабинета — току-що получих сведения от един колега, който работи на терен.
	— Нещо ново?
	— Засега не — поклати глава инспекторът. — Ще трябва да изчакаме.
	Във фигурата и чертите на Рафаел Шараби имаше особена, почти женствена мекота. Беше закръглен, невисок мъж на около четиридесет и пет години, с къдрава прошарена коса, късо подстригана и откриваща кръгло лице с пълни бузи и сива, небръсната брада като в ден на траур. Видът му напомни на Авраам апартамента такъв, какъвто го бе видял през първия ден на разследването, пълен с близки и приятели, безалкохолни напитки, чинийки с фъстъци и други ядки на масата във всекидневната. По онова време бащата е бил на път за Триест.
	И така, Рафаел Шараби не го заплаши и не спомена за забавеното начало на издирванията. Той изслуша мълчаливо отчета за извършеното до този момент и накрая изрази готовност да помогне на полицията с всичко, което е по силите му. Колегите и семейството му били на разположение при нужда да вземат участие в претърсванията. Авраам неволно се запита дали жена му е разказала как я бе отпратил първата вечер. Може би се бе побояла да не упрекне нея, че не е била достатъчно настоятелна? Ала този мъж изобщо нямаше вид на съпруг тиранин. В началото, след като се запознаха и здрависаха, Авраам бе започнал разговора с израз на съчувствие за това колко му е било трудно да научи за случилото се, когато се намира толкова далече и не е в състояние да се завърне веднага.
	— Така е, но какво бих могъл да направя? — отвърна Рафаел Шараби, сякаш диреше оправдание. — Поех обратно веднага щом хвърлихме котва.


	Авраам си представи морето. Спокойно ли е било, или бурно? Моряците през цялото време ли са се намирали в трюма, или през свободното време са излизали на палубата да подишат свеж въздух? Дали морето е до такава степен неотделимо от техния живот, или корабът за тях е работно място като всяко друго, подобно на сграда с помещения, които обикновено никой не напуска?
	— Засега основната трудност за мен в този случай е, че не знам достатъчно за Офер — продължи на глас инспекторът. — И в това отношение действително се нуждая от вашата помощ. На жена ви в момента й е много тежко и аз я разбирам, но досега така и не успях да съставя психологически портрет на вашия син. А без друго не разполагаме с никаква материална следа, по която да тръгнем, така че не сме наясно в каква посока да действаме.
	Бащата въздъхна, но не каза нищо. Може би мислено все още беше в открито море. Може би не можеше да се избави от чувството за вина, че не е бил до близките си в момент, когато те са имали най-голяма нужда от него.
	— Доколкото разбирам, вие отсъствате от дома за продължителни периоди от време. Бихте ли ми обяснили как стоят нещата? Колко често и за колко време заминавате на плаване?
	— Сега повече съм на кратки рейсове, Лимасол или Турция. Траят не повече от седмица. А веднъж на няколко месеца заминавам на средни дистанции, най-често до Копер или до Триест. След всяко плаване прекарвам по няколко дни у дома, понякога дори до две седмици. От време на време работя на пристанището по поддръжката от седем сутринта до пет следобед.
	Авраам се запита къде всъщност се намира Копер. Вероятно беше пристанищен град на Средиземно море. Всеки път, когато по време на разпит някой заговореше за неща, които са извън неговия обсег, той чувстваше, че е на прав път, че минава отвъд собствените си граници. Струваше му се, че за разлика от майката на Офер, бащата е готов да говори и че една врата е напът да се отвори, пък било и засега да е като корабен люк. Ходил бе два пъти у семейство Шараби, в четвъртък и в петък, майката му бе показала стаята на Офер, заедно с него бе отваряла шкафовете и чекмеджетата, седяла бе редом с него на тясното легло на момчето и въпреки това той усещаше, че тя сякаш отказва да го допусне до своя дом.
	— В какво се състои работата ви?
	— Аз съм главен механик.
	— Значи отговорна длъжност?
	— В задълженията ми влизат всички машини на борда. За назначение на този пост са нужни поне двайсет години стаж.
	— Как избрахте тази професия?
	Рафаел Шараби го изгледа учудено, все едно отговорът се разбираше от само себе си.
	— Изкарах военната служба във флота, след това завърших курса за механици в Морското училище в Акра и постъпих на работа в корабната компания ЗИМ, където получавах повишение в длъжност по обичайния ред.
	— Това ще рече, че вие командвате кораба?
	Авраам беше сигурен, че на всеки кораб има командир.
	— Не. Главният механик отговаря само за машините. Корабът е под командата на капитана, който задължително трябва да е завършил специалност корабоводене. Той отговаря за всичко на борда, включително товара, и трябва да следи товаро-разтоварните дейности.
	— На какви кораби сте работили?
	— На кораби със среден тонаж, защото не ходя на далечни плавания. Обикновено на фидери.
	— Какво представляват те?
	— Прощавайте, зададохте ми въпроса така, все едно сте запознат с корабното дело — извини се Рафаел Шараби. — Различните типове кораби си имат названия. Фидерите са малотонажни съдове и превозват от хиляда до три хиляди стандартни контейнера.
	Авраам си отбеляза това върху лист, същия като онзи, на който в сряда вечерта несъзнателно бе надраскал зловещата рисунка. Впрочем след това търси този лист в кабинета и в своя апартамент, но така и не го откри.
	— Това не е ли прекалено тежка работа? Имам предвид семейството — запита той, като се надяваше в гласа му да не прозвучи упрек.
	— Какво да се прави? Такава ми е професията.
	Поколеба се да го запита каква е заплатата на главния механик. Пет хиляди шекела? Десет хиляди? Трийсет хиляди? Нямаше никаква представа, а много му се искаше двамата да поговорят за неща, които не са известни на един полицейски инспектор. От опит знаеше, че там се крие ключът към истината.
	— А какво мисли жена ви за това? Как се запознахте?
	— Приема положението. Нима има избор?
	Някъде зад външната мекота се криеше твърдостта на човек, който не е свикнал да му задават въпроси, а още по-малко, ако е длъжен да отговаря на тях. Човек, на когото отива да дава заповеди, кратки и точни, както на кораба, така и у дома.
	— Та как се запознахте? — повтори Авраам.
	— Хана също като мен изкара военната служба във флота. В по-трудните моменти, след раждането на децата, се стараех да оставам за по-дълго у дома. На сегашната ми работа понякога прекарвам на брега по две седмици без никакви задължения.
	Дали бащата се чудеше защо разговорът се върти около професионалния му живот и отсъствията от дома? Същевременно Авраам имаше чувството, че всъщност не той го насочва натам, а по-скоро събеседникът му иска да говори за тези неща.
	— На каква възраст се оженихте?
	— На каква възраст ли? Аз бях на двайсет и шест, а Хана на двайсет и една.
	Инспекторът опита да си представи двамата в деня на сватбата. Не му беше трудно да види Рафаел на двайсет и няколко години. Сигурно е бил по-слаб, по-изправен, все така добродушен, но не толкова уверен в себе си. Не можеше обаче да се сети как е изглеждала двайсетгодишната Хана в началото на деветдесетте.
	— А кога се роди Офер?
	— Когато се оженихме, аз приключвах стажа. Заминавах на далечни плавания и понякога не се завръщах повече от месец. Затова изчакахме. След като се дипломирах и започнах работа, заченахме Офер. Роди се в болница „Тел ха Шомер“.
	— И как приемаше синът ви това?
	— Кое по-точно?
	— Продължителните ви отсъствия.
	Всъщност Офер е постъпил като баща си, просто е напуснал дома, помисли си Авраам, но не каза нищо.
	Рафаел Шараби имаше големи ръце. Космати. Той ги постави върху бюрото и се загледа в тях, преди да отговори:
	— Като малък му беше трудно. След едно мое плаване дори не ме позна. Отказваше да приеме, че съм баща му, и ме наричаше чичко. Това продължи няколко дни. Като порасна, нещата си дойдоха на мястото и сега много помага на майка си, докато ме няма. Повечето време си стои у дома и поема част от къщната работа. Щом навърши седемнайсет, ще се запише на шофьорски курсове. Хана няма книжка. Може би и сега никак не му е лесно.
	— Какво имате предвид?
	— Може би прекалено разчитаме на него и му е омръзнало. (Шараби млъкна за момент.) Израснал съм в семейство, където парите постоянно не достигаха и се наложи от ранни години да започна работа. Затова съм се зарекъл децата ми да растат при добри условия и да могат да учат. Офер добре се справя в гимназията. Само че го товарим и с други задължения: да помага у дома, без това да се отразява на учението му. Вероятно сме прекалили.
	Все още нито дума за сестрата.
	— Искате да кажете, че домашната обстановка го е потискала?
	— Твърде възможно. За мен си беше в реда на нещата и никога не съм си задавал този въпрос, преди той да изчезне. Никога не се е оплаквал. Когато му предстоеше да се запише в гимназията, той изяви желание да постъпи в Морското училище, като тогава щеше да се премести на пансион в Акра. Аз нямах нищо против, но Хана не се съгласи. Искаше той да остане при нея.
	Авраам продължи предпазливо с въпросите:
	— Налагахте ли му строги правила кога да излиза, с кого да се среща?
	— Не, тъкмо в това отношение никога не сме били взискателни. Напротив, насърчавахме го да излиза вечер, да се събира с приятели. Вечер, след като си легнат децата, Хана няма особена нужда от помощ. Мисля си обаче, че му възлагахме прекалено много отговорности, особено по време на моите плавания.
	Очевидно бащата не знаеше, че Офер е имал намерение да ходи на кино с момиче, което го е харесвало. При това за първи път. Авраам се убеди в това, когато го запита какво му е известно за извънучилищните познанства на сина му.
	— Едва ли е излизал с момичета, но това си е в реда на нещата. На неговата възраст и яз бях доста стеснителен. Винаги съм смятал, че военната служба ще му се отрази добре, също както на мен. Ще го направи малко по-самоуверен.
	— Споменавал ли е за предстоящата му военна служба?
	— Искаше да постъпи във флота и аз го насърчавах, макар че не ми се искаше след това да става моряк. Нямате представа колко горд се чувствах, като гледах как съвестно учи уроците си, как подготвя домашните и се справя с компютъра. Той ме научи да сърфирам в интернет.


	Разговорът им в кабинета продължи четири часа. От единайсет сутринта до три следобед. И с напредването на времето Авраам все повече се убеждаваше колко важен е той за него. След упоритото мълчание на Хана Шараби той беше едва ли не признателен на бащата, който му разкриваше картината на семейния им живот.
	В тринайсет и трийсет той излезе, за да поръча за обяд две порции от закусвалнята на Технологичния институт. Също и две кафета със сметана. Докато чакаше да ги донесат, спря на паркинга да изпуши една цигара. Тъкмо тогава позвъни мобилният му телефон. Обаждаше се Зеев Авни. Не помнеше да му е давал номера си, но това нямаше значение… Запита го дали може да дойде утре преди обед, за да продължат разговора, но съседът обясни, че трябва да се грижи за сина си, и го покани у дома. Авраам за момент се поколеба и накрая му предложи все пак да дойде в участъка към пет следобед. След като се уточниха, Зеев запита как да намери инспектора в сградата и накрая подхвърли: „Значи, до скоро!“, все едно бяха приятели, които си уговарят среща в кафенето.
	Телефонът на Елиаху Маалул не отговаряше. Може би в този момент той беседваше с момичето от гимназията в „Кириат Шарет“? Авраам без желание набра Шарпщайн, който тъкмо влизаше в кабинета си и се обади едва след десет сигнала само за да съобщи, че е тръгнал по „много интересна следа“. За разлика от Маалул, той не беше сметнал за необходимо да държи в течение шефа си, но със сигурност се бе свързал с Илана.
	— И каква е тази интересна следа?
	— Все още нищо не е ясно, но ако напипам нещо важно, непременно ще ти съобщя. С две думи, в квартала живее някакъв тип с присъда за сексуално посегателство и насилие над малолетни, който е пуснат под гаранция. И макар да става въпрос за сексуално посегателство, сам знаеш как се променят нещата. Сега събирам сведения за него и може да се наложи да го привикаме в участъка. Ако го доведат, искаш ли да участваш в разпита?
	Разбира се, що за въпрос! Авраам за малко да се обади на Илана, но реши да изчака, докато приключи разговора с бащата на Офер. За пореден път Шарпщайн бе успял да му опъне нервите, макар и не колкото предишните дни. Разследването помръдна от мъртвата точка, макар все още да не беше съвсем ясно в каква посока. Картината се запълваше с детайли, животът на Офер вече не беше бяло платно; сега върху него присъстваше бракът в началото на деветдесетте, младият баща, току-що завършил образованието си като инженер-механик, който за продължителни периоди е далеч от дома. Също така сестрата със синдром на Даун, за която родителите избягваха да споменават, контейнеровозите, пристанищата в Кипър и Словения, отговорностите, стоварени върху плещите на младежа поради отсъствието на бащата и състоянието на сестрата, които не го закаляват, а може би напротив. От него не се е искало да заеме мястото на бащата, а само да помага. Появил се беше и приятел на име Янив Нешер, компютърни игри, момиче, което харесва Офер, планирано за почивните дни ходене на кино. Към това би могъл да добави и желанието на младежа да напусне дома, за да живее в пансион, а също да служи във флота. Дали морето не се превръщаше в основен фон на тази история? И не морето, гледано от плажа, което всички познават, включително Авраам, който от време на време ходеше там в събота, но без да сваля ризата си. Не, това беше друго море, което означаваше работно място, което отделяше бащата от сина, жената от нейния съпруг. Реши още веднъж да огледа снимките на Офер, но те бяха в кабинета и не му се искаше да ги вади в присъствието на бащата. Допушваше втората цигара, когато се обади Зеев Авни и запита с какви документи за самоличност трябва да се яви в участъка.
	— Лична карта е напълно достатъчна.
	— Моята е с изтекъл срок и не съм я подновявал след промяната на адреса. На нея пише, че живея в Тел Авив. Валидна ли е?
	Авраам го успокои, че това няма значение, след което затвори с мисълта колко време ще загуби с този учител по английски. Дали да не го прехвърли на Шарпщайн? Тази мисъл го накара да се усмихне. Идеята си я биваше!


	В края двамата обсъждаха преди всичко случилото се във вторник. Авраам накара Рафаел Шараби да опише последните двайсет и четири часа преди изчезването на Офер, като се постарае да си припомни всяка необичайна подробност.
	— Понеже ми предстоеше заминаване, прекарах почти целия ден у дома — отвърна бащата.
	Станал в шест сутринта, събудил двете момчета, докато майката се занимавала с дъщерята. Отново нито дума за синдрома на Даун, все едно тя е момиче като всяко друго, което в седем и половина се качва в училищния автобус.
	Авраам записваше всяка негова дума.
	— Офер ходи ли до магазина? — запита той.
	— Мисля, че да. Не помня точно, но го прави всяка сутрин. Важно ли е?
	Сетне Рафаел Шараби откарал с колата малкия на училище. Офер се отправил към гимназията пеша, както винаги. Не знае какво е правила Хана през това време. Именно за този час си бе мислил Авраам още първата вечер, часа, когато майката остава сама у дома.
	След като оставил малкия, бащата имал да свърши някои неща, минал през банката, закарал колата на технически преглед в Яфа, а после се върнал да вземе Хана и двамата отишли да пазаруват в промишлената зона, където обядвали. Офер се завърнал пръв, без съмнение преди четиринайсет часа, но не знаел точно, защото по това време решил да подремне. Офер сигурно обядвал сам, защото братчето и сестра му се връщали по-късно. Не помни дали го е видял след следобедния сън, но той със сигурност си е бил у дома, поне по думите на майка му. Вероятно е пишел домашните си в своята стая. Без да излиза от спалнята, Рафаел Шараби започнал да приготвя пътната си чанта с помощта на жена си. Не чул синът му да води някакви телефонни разговори в другата стая. Малкият се върнал в четири часа, придружен от майката на свой съученик. Дъщерята пък се прибрала след пет часа.
	— Толкова късно ли? В коя гимназия учи тя?
	Бащата го погледна право в очите и каза тихо:
	— Какво? Тя учи в специално училище.
	— Защо?
	— Защото е умствено изостанала. Но учебното заведение е добро, занятията продължават цял ден и от тях определено има полза.
	Странно защо сега, когато темата за дъщерята най-сетне беше засегната, Авраам не се сещаше какви въпроси да зададе по-нататък. Сякаш всичко, което би искал да постигне, бе родителите да престанат да премълчават съществуването на това различно от другите дете.
	— Значи дъщеря ви живее при вас? Не сте я настанили в специализирано заведение?
	— Не. Хана не желае. Дори трудно се съгласи да я запишем в онова училище. Искаше да я задържи у дома и тя да поеме изцяло грижите за нея. Впрочем така беше, докато малката навърши седем години. Затова и жена ми напусна работа. Преди това беше възпитателка в детска градина.
	— А Офер как прие това?
	— Самият аз смятах, че най-добре ще е да я настаним в интернат заради другите ни две деца. И на Офер не му беше лесно, но той много помагаше. И на сестра си, и на майка си. Особено му тежеше, когато беше малък, защото се срамуваше и в училище разправяше, че е единствено дете. Това беше, преди да се роди малкото му братче. Но от няколко години насам наистина може да се разчита на него.
	Авраам Авраам остави химикалката и се замисли за упоритото мълчание на майката. Тя се бе отказала от работа, за да се грижи за дъщеря си и по този начин да й спести жестокостите, на които би я подложил светът, а у дома я бе защитила от намерението на бащата да я изпратят в интернат. Заради другите деца, заради момчетата.
	— Как се казва тя? — запита инспекторът.
	— Офер пръв научи езика на жестовете, защото тя има сериозен проблем със слуха. При нейното заболяване това се среща често. Казва се Данит.
	Върнаха се към вторника и Авраам отново започна да води записки. Всички заедно вечеряли около седем часа. Бащата изкъпал малкия и го сложил да спи, а през това време Офер гледал телевизия в дневната. Хана помогнала на Данит да се измие и да си легне. След като малкият заспал, Офер се прибрал в стаята си, както обикновено, да поиграе на компютъра с изключен звук. Според бащата той едва ли е изпращал имейли, нито пък е влизал в интернет. Не го чул и да говори по телефона. Към девет и половина двамата с Хана излезли да се видят с приятелско семейство в едно кафене в центъра, както правели винаги преди неговото заминаване. Няма представа какво е правил Офер през това време. Когато се прибрали, сравнително рано, към единайсет, той вече спял. Било в реда на нещата, защото обикновено по това време вече си бил в леглото.
	— Да сте се карали през онази вечер?
	— С кого?
	— С вашата съпруга например. Или с Офер.
	— Не, доколкото си спомням. Понякога преди моето заминаване сме малко напрегнати, но последния път не сме се спречквали за нищо.
	— А на другия ден?
	— Излязох в пет сутринта. Събудих се в четири и петнайсет. Хана стана с мен и двамата пихме кафе. Отидох до Ашдод с колата и както винаги я оставих на пристанището. По думите на жена ми в сряда сутринта не се е случило нищо особено.
	Освен че в сряда сутринта Офер е заминал на училище, но така и не е стигнал дотам. А след това е изчезнал. Бащата не бе целунал децата за довиждане, но твърди, че двете момчета са спели. От тяхната стая не се чувал никакъв шум.
	Авраам се замисли дали не е пропуснал някой от въпросите, които искаше да зададе на Рафаел Шараби.
	— Дали е възможно във вторник вечерта, докато двамата с жена ви сте били извън дома, Офер да е взел пари или кредитна карта, без вие да забележите? Може би е бъркал в чекмеджето, където държите парите в брой?
	— Аз не крия нищо. Парите в брой винаги държа във вътрешния джоб на едно сако в гардероба. Офер знае това и когато ме няма, двамата с Хана си вземат колкото им е нужно. А кредитна карта нямам. Той нищо не е взел от къщи. Това е първото нещо, което помолих Хана да провери.
	Инспекторът си спомни, че самата Хана му беше казала същото.
	— А след завръщането ви не забелязахте ли да липсва някаква вещ, която той би могъл да вземе?
	Листите върху бюрото постепенно се изпълваха с бележки. Ред след ред със ситния наклонен почерк на Авраам с неизменната синя химикалка. Като никога обаче този път не си бе изцапал пръстите.
	— Имате ли да добавите нещо, за което не съм ви питал?
	Бащата поклати отрицателно глава.
	Инспекторът никога не би се осмелил да зададе подобен въпрос на майката, но реши, че бащата е достатъчно стабилен, и затова реши да опита:
	— Бихте ли ми казали какво ви сочи интуицията, къде би могъл да бъде Офер според вас и какво се е случило с него? Помъчете се да си представите къде се намира той в този момент?
	Отговорът на Шараби беше съвсем неочакван:
	— Нямам представа и честно казано, много съм му ядосан. Какво не бих дал само и само да науча нещо! Вече споделих с Хана, че според мен е решил да изчезне от къщи за няколко дни, за да ни изплаши. Може да ни е сърдит за някоя наша забележка, която е приел като обида. Но аз съм сърдит за това, което ни причинява. Особено на майка си. Тя обаче не вярва в това и е убедена, че нещо му се е случило.
	Авраам изобщо не предполагаше, че бащата ще даде израз на гнева си. Дали това не бе начин да избягва мисълта за най-лошото и да си представя как след завръщането на сина отношенията им ще бъдат както преди, тоест доста напрегнати? Дали този гняв понякога не е стигал до насилие? Имало ли е период, когато той е пердашел момчето? Погледът на инспектора отново бе привлечен от големите ръце на Шараби.
	— По този повод, как е жена ви?
	— Сънува кошмари. До вчера сама е трябвало да се справя с положението и почти не беше мигнала.


	Естествено, Илана беше в течение на „много интересната следа“, по която беше тръгнал Шарпщайн, и смяташе за съвсем уместно заподозреният да бъде извикан на разпит.
	— Заподозрян в какво? — сопна се Авраам по телефона. — И според кого?
	Тя изобщо не бе впечатлена от начина, по който той й предаде своя разговор с Рафаел Шараби. Нито от допълненията към картината на следствието, която й описа. Според нея много по-интересна беше случайната следа, на която бе попаднал Шарпщайн.
	Той потърси младия колега в неговия кабинет, но не го откри и се наложи да му се обади по телефона. Запита го дали може да се върне в участъка, за да разпита Зеев Авни, но получи категоричен отказ, тъй като при него работата напредвала, след като полицаят от квартала, натоварен с надзора на освободения условно, му предоставил важна информация: миналата неделя осъденият не се явил при него за подпис, както изисква законът.
	На Авраам Авраам не оставаше нищо друго, освен да изчака Зеев Авни в своя кабинет.
	Може би Илана имаше право. Независимо от откровения разговор с Рафаел Шараби, добавил допълнителни щрихи към картината на неговото семейство, той все още не можеше да осмисли характера на отношенията между бащата и сина. С отсъствията от дома всичко беше ясно. Освен че след всяко пътуване той прекарва немалко време у дома. Ала когато го запита дали познава приятели на Офер, Рафаел сви рамене: „Не мисля, че има много приятели. Нямам представа“.
	Освен признанието, че Офер го е научил да сърфира в интернет, той не спомена за нищо, което би могло да се сметне за близост между тях; говори единствено за споделена отговорност, за разпределение на домашните задължения и за нуждата от взаимопомощ. За дъщерята се грижи единствено майката. Когато е у дома, бащата се заема с малкия, като сутрин го води на градина, а вечер го къпе. А Офер?
	Авраам Авраам плъзна поглед по стените на своя кабинет: нямаше нито прозорец, нито картина. Сети се за Игор Кинтаев, който очаква в предварителния арест края на разследването. Изведнъж го обзе желание да замине за Брюксел. В същия този миг от летище „Бен Гурион“ излита самолет и се отправя на запад. Минава високо над морето. А някъде под него плават миниатюрни контейнеровози.
	Оставаха още само няколко дни.
	Ако дотогава не се случеше нещо непредвидено или ако сам не отменеше в последния момент командировката.
	Какво ще прави цяла седмица в компанията на неудържимия Жан-Марк Каро?
	Не можеше да забрави как месец преди това неговият белгийски колега, отговарящ за посещението му в Брюксел, се появи в салона за пристигащите на летище „Бен Гурион“ с черен костюм и вратовръзка. Беше трийсетинагодишен, висок като баскетболист и елегантен като киноактьор, докато Авраам го очакваше стегнат в парадната униформа, вдигнал табелка с надпис „Жан-Марк Каро“. През онзи следобед в края на март времето беше разкошно. Обясни на белгиеца, че първо ще го откара до хотела в Тел Авив, а на другия ден ще се срещнат, за да отидат заедно на работа в участъка. Ала първите думи на неговия гост бяха:
	— Чудесно! Оставям куфарите и двамата отиваме на лов за мацки.
	В първия момент Авраам реши, че гостът се шегува. Ала скоро му стана ясно, че именно това се кани да прави Жан-Марк Каро в Израел. Беше женен с две деца, но изобщо не му пукаше за обмена на опит в полицейската работа. В замяна на това нямаше нищо против да заформи с колегата шведска тройка.
	Авраам Авраам ненадейно си спомни, че не е проверил дали паспортът му още е валиден. Ако ли не, толкова по-зле, щеше да отмени пътуването.
	Ето че някой почука на вратата.


>>	8

	Никога преди не бе влизал в полицейски участък.
	Разбира се, че беше минавал неведнъж край дългата сива, схлупена и сякаш сплескана сграда на участъка в Аялон, може би най-грозното архитектурно творение в Холон. Отдалеч напомняше долепени една до друга каравани. Сред унилия декор на дюните тя беше лишена от всякаква внушителност и беше напълно достойна за квартал, чиито обитатели не живеят, а преживяват. Микаел Розен ги описваше като обикновени хора с просто битие, но то бе може би защото самият той никога не бе обитавал Холон.
	Преди няколко години Зеев за малко да подаде жалба в Централното управление на полицията в Тел Авив заради постоянните кражби на велосипеди от стоянката пред техния блок, но в крайна сметка се отказа, убеден, че полицията няма да си мръдне пръста. Този път обаче беше официално призован. Той отвори остъклената врата и влезе. Отляво, зад дървената преграда видя жена в униформа, която похапваше оризови бисквити. Обстановката беше по-неугледна дори от местната приемна на Министерството на вътрешните работи.
	Не чувстваше никаква тревога, но беше някак напрегнат. Ако го бяха повикали ден по-рано, със сигурност нямаше да издържи, но оттогава насам бе възвърнал самочувствието си. След разговора с Микаел предишната вечер напълно се бе отърсил от страха. Във всеки случай достатъчно, за да може да пише. Той пристъпи към дежурната:
	— Имам уговорена среща в пет часа с инспектор Ави Авраам. Бихте ли ми казали къде е неговият кабинет?
	— А той очаква ли ви? — запита в отговор тя, сякаш казаното от него не правеше въпроса й излишен.
	Разследващите имаха определено предимство, защото Зеев нямаше представа какво знаят те. Въпреки гафа, който бе направил сред дюните, беше почти сигурен, че така и не са разбрали кой стои зад анонимното обаждане. Инак отдавна да са го привикали на разпит. А за писмото нямаше начин да научат каквото и да било. Беше напълно сигурен в това. Когато излизаше на път за участъка, то все още беше в пощенската кутия на семейство Шараби, макар да го беше пуснал преди дванайсет часа, през което време бащата на Офер бе минал през входа поне два пъти: от балконския прозорец Зеев го бе видял да пристига посред нощ, а на сутринта двамата се бяха засекли на стълбите. Срещата им беше донякъде парадоксална, защото на слизане обсъждаха издирванията на Офер и разговорът им продължи, докато не излязоха от блока, поради което Шараби така и не забеляза кафявия плик. Няколко часа по-късно, на връщане от училище, той видя, че пликът все още си е на мястото и за момент дори се поколеба дали да не го прибере.
	Инспекторът го очакваше в слабо осветен и толкова тесен кабинет, че в него едва имаше място за бюрото с по един стол от двете страни. Беше в униформа и не стана, за да го посрещне, нито да се ръкува с него.
	Зеев седна и запита:
	— Това стая за разпити ли е?
	— Не, намираме се в моя кабинет.
	Все пак и той имаше известно предимство пред полицията. През последните дни непрестанно бе мислил за разследващите. От четвъртък насам бе наблюдавал действията им от верандата, а сетне във всекидневната и по време на претърсването. Готвил се бе за тази среща, откакто Ави Авраам бе обещал да го посети още веднъж. Бе мислил за инспектора много повече, отколкото инспекторът бе мислил за него, в това нямаше никакво съмнение.
	Полицаят поиска личната му карта, след което му я върна, като му напомни, че на нея фигурира старият адрес.
	— Все пак не сте забравили новия ми адрес, нали? — отвърна с усмивка Зеев, но опитът му да внесе закачлива нотка в предстоящия разговор явно не сполучи.
	Всъщност това бе четвъртата среща между двамата.
	Първата беше в четвъртък в апартамента на Авни, когато инспекторът го пренебрегна и отиде да разговаря с Михал в кухнята, а него повери на младата полицайка. Сетне размениха няколко думи на прага. В петък само се разминаха по стълбите. Последва претърсването, за което отговорността беше изцяло негова. Всеки път Зеев напразно се бе опитвал да привлече вниманието на Авраам. Сега положението беше различно, макар събеседникът му да изглеждаше някак разсеян и първите му въпроси да бяха сухи и формални: от колко време са на този адрес (никакъв интерес към предишното им местоживеене); какъв е по професия; къде работи… И в този момент инспекторът го прекъсна по средата на отговора:
	— Бихте ли определили отношенията си с изчезналия младеж?
	— Давах му частни уроци. Затова съм тук, нали?
	— Вие сте тук, защото ви повикахме — поправи го Авраам. — Споменахте ми, че разполагате с допълнителна информация, свързана с разследването. Слушам ви.
	Есемесът от Михал, който получи през междучасието в десет часа, отначало здравата го стресна. Тя му пишеше, че инспекторът го търси, за да уточнят времето на срещата. Изпрати му телефонния номер на полицая и той му позвъни, но това съвсем не означаваше, че е тук по свое собствено желание. Така или иначе, по отношение на гафа сред дюните можеше да бъде спокоен. Освен ако не става въпрос за някаква хитрост от страна на инспектора.
	— Не точно информация — отвърна Зеев. — Просто исках да ви разкажа за Офер, за да си създадете представа за него. Надявам се това да ви помогне в издирванията. Сигурен съм, че сте разговаряли с негови учители от гимназията, но аз имах възможност да наблюдавам Офер от особен ъгъл. Давах му уроци в неговата стая и съм запознат с личното му пространство, с родителите и с хората от обкръжението му. А това си има известни предимства, нали?
	Ави Авраам запита при какви обстоятелства са се запознали и Зеев остана с впечатлението, че инспекторът наистина се интересува от отговора му, макар че на този етап от разговора все още не беше в състояние да разчете правилно изражението на човека срещу себе си, който от време на време поглеждаше обикновения електронен часовник на дясната китка. Искаше му се на свой ред да запита защо родителите му са го кръстили Авраам, макар да са знаели, че повторението на името и фамилията може да му навлече подигравки. Особено на момчешка възраст. Ако имаше възможност, би го запитал също така защо е решил да стане полицай и дали е завършил университет. Винаги ли е искал да избере тази професия?


	По всяка вероятност семейство Шараби научили от Михал, че съседът им от долния етаж е преподавател по английски в телавивска гимназия. Една вечер майката почукала на вратата сама, без Офер, и запитала дали има нещо против да дава уроци на нейния син. Това станало някъде през септември, няколко седмици след началото на учебната година. Обяснила, че класът на Офер е разпределен на групи в зависимост от равнището на подготовка и той попаднал сред най-слабите. Двамата с мъжа й искали момчето да получи добра оценка на зрелостния изпит. Зеев останал с впечатлението, че това има значение по-скоро за майката. За Хана. Отначало се поколебал, защото никога преди не бил давал частни уроци, но все пак приел не само защото били съседи, но преди всичко заради Офер, чиято свенливост му правела впечатление всеки път, когато го срещнел по стълбите. Отговорил, че няма нищо против и ще види как ще потръгнат нещата.
	— Срещу заплащане, нали? — запита Авраам.
	— Разбира се. Но тъй като не го правех заради парите, предложих по деветдесет шекела на час, което е много по-малко от обичайната тарифа. Не бих казал, че съм забогатял от тези уроци! Правех го заради момчето.
	Ави Авраам не каза нищо. Вероятно очакваше повече подробности.
	— Включих хонорарите в данъчната декларация — добави с усмивка Зеев.
	— Колко пъти седмично бяха уроците?
	— Един или два, когато му предстоеше контролно. В началото работихме предимно върху граматиката. В неговата гимназия много наблягаха на нея, което, разбира се, е погрешно. Не е този начинът децата да изучават един чужд език. Аз прилагам с моите ученици друг метод. За щастие, Офер се оказа схватлив, организиран и старателен, така че бързо напредна и преминахме към други елементи. Нови думи, разговор, четене и писане. Все неща, които според мен са далеч по-важни и които му създаваха повече трудности. Искате ли да ви обясня кое особено привлече вниманието ми у него?
	— Кажете… Но преди това, доколкото си спомням, сте споменали пред моята колежка, че сте работили у семейство Шараби, в стаята на Офер? Така ли е наистина?
	Въпросът накара Зеев да погледне инспектора с изумление.
	— Точно така. Та аз го казах и на вас преди минута.
	Ави Авраам хвърли поглед към пръснатите пред него листи.
	— Вярно — съгласи се той. — Можете да продължите.
	Това беше моментът, който Авни очакваше! Сега трябваше да започне с признанието. Толкова бе обмислял първите изречения, че ги бе докарал до съвършенство. Бяха готови в ума му още от петък, когато предвиждаше същински разговор с Авраам на другия ден, сред дюните, по време на предизвиканото от самия него с тази цел претърсване.
	И сега, преди да дойде в участъка, за пореден път си ги бе повторил.
	— Преподавам в гимназия „Ирони Алеф“ вече пет години. Имам ученици на възрастта на Офер. Единайсети и дванайсети клас. Не зная дали сте чували за тази гимназия, но учениците в нея са предимно от заможни семейства. Синове и дъщери на актьори, певци, драматурзи и журналисти. Намира се в самия център на Тел Авив, до синематеката. В нея има специализирани курсове по кинематография, по театрално изкуство и балет. Повечето ученици, не всички, но все пак мнозинството, са убедени, че светът им принадлежи. Добре говорят английски, а и други чужди езици. Нерядко знаят повече от преподавателите си. На четиринайсетгодишна възраст вече са режисьори, поети, писатели, създават рок групи и подготвят албуми… Самочувствието им идва не от това, което те представляват, а от родителите, от средата, в която растат, от сигналите, които получават от обществото. Непрестанно им набиват в главите, че за тях няма нищо невъзможно. Не ме разбирайте погрешно, аз не ги упреквам, а просто описвам действителността. Офер не принадлежи към тези среди и е различно дете. Не зная дали съм ясен? Достатъчно е да го срещне човек, за да осъзнае, че на това момче липсва увереност в собствените способности и че то силно подценява възможностите си. На всичко отгоре и прекомерна чувствителност. Открих у него лесно ранимата душа на художник.
	Инспекторът изглеждаше все по-впечатлен от думите му. Точно както бе предвидил.
	— Какво имате предвид под „раним“? — прекъсна го той.
	— Виждах колко сериозно приема той всяка моя дума. Ако го похвалех за някое съчинение или упражнение по граматика, той засияваше вътрешно. Макар да не го показваше. Напротив, ако го упрекнех за допусната грешка, направо рухваше. Нека уточня, не че се ядосваше или пък че не е бил склонен да приема критика, нищо подобно. Чувстваше се смазан, защото насочваше гнева срещу самия себе си. Сякаш най-незначителната грешка беше в състояние да отключи у него непреодолимо чувство за малоценност. Имайте предвид, че това нямаше нищо общо с действителните му способности. Дължеше се на средата, от която произхождаше. Именно това аз наричам социален детерминизъм.
	По време на тази дълга тирада инспекторът не бе отбелязал нищо, а Зеев от опит знаеше, че това е признак на необикновен интерес. Когато учениците оставят химикалките и вдигнат глави от тетрадките, значи наистина слушат какво им говориш.
	— Нима всички деца не са такива? — учуди се Ави Авраам.
	В отговор Зеев му отправи най-очарователната усмивка, на която беше способен.
	— Вие самият нямате деца, нали?
	Инспекторът поклати глава.
	Този човек му бе харесал, когато в четвъртък следобед го зърна от прозореца на верандата. Тогава той неуморно сновеше пред блока. Още тогава разбра, че ще съумее да привлече вниманието му, макар в началото Авраам да не го забелязваше. Във филмите често казват: „Ако се бяха срещнали при други обстоятелства, непременно биха станали приятели“. В случая беше обратното. Ако се бяха срещнали при други обстоятелства, Зеев едва ли би се заинтересувал от Ави Авраам. Малко вероятно бе да намерят общи теми за разговор. Само обстоятелствата, при които се бяха срещнали, бяха повод да разговарят по този начин.
	— Всички деца ли? В никакъв случай — продължи той. — Впрочем смятам, че полицаите, а също и учителите трябва да минават курс по психология, за да не изпадат в плен на подобни предразсъдъци. За мнозинството ученици от моята гимназия похвалите са нещо обичайно, защото те без друго знаят, че са най-добрите. Ако се осмелиш да ги критикуваш, непременно ще сметнат, че грешката е твоя. В никакъв случай тяхна. Те никога не грешат.


	Ави Авраам изглеждаше спокоен. Зеев губеше представа за времето. Беше минал един час, може би два. Инспекторът бе престанал да поглежда часовника си и с такъв интерес приемаше всяка негова дума, че Авни постепенно се убеждаваше колко точен и задълбочен е неговият анализ, много по-задълбочен, отколкото самият той бе очаквал. На моменти виждаше как полицаят отбелязва нещо върху листа и изпитваше желание да разкрие пред него до каква степен този случай е свързан с процеса на писане. Самият той имаше намерение да са захване с писане още същата вечер. В ума му се оформяше текстът на ново писмо.
	Давал уроци на Офер от няколко седмици, когато осъзнал, че иска да помогне на своя ученик не само в изучаването на чуждия език. Желанието му било да помогне на младежа да се отвори за света. И Офер усетил това. Под предлог че обогатява речника му по английски, но преди всичко за да го накара да почувства друга реалност, различна от онази, в която живее, той му предложил да гледа по телевизията стойностни английски филми и сериали без превод. Дал му компактдиск с епизоди от първия сезон на _Доктор Хаус_ и комплект филми на Мартин Скорсезе, сред които _Шофьор на такси, Разяреният бик_ и _Казино_. Офер ги изгледал за една седмица и по време на поредния урок Авни предложил да ги обсъдят заедно, естествено, на английски, но Офер се чувствал скован, стъписан, и то не заради езика, а защото никой никога не го бил питал преди какво мисли за някой филм. Тогава учителят му предложил поредица филми на Алфред Хичкок.
	— Зная, че звучи може би претенциозно — заключи Зеев, — но искрено съм убеден, че с моя помощ Офер откри киното.
	— Какво имате предвид? — неочаквано го прекъсна Авраам. — Смятате ли, че е проявявал особен интерес към киното?
	— Да. Според мен дори би искал да стане актьор. По време на един от последните ми уроци с него ми показа контролно, което са правили в клас. Темата беше театърът и двамата обсъждахме театралните школи, „актьорските класове“, както ги наричат. Той не знаеше, че съществуват такива. До такава степен те са били извън полезрението му. Смяташе, че актьорите и въобще художниците са особена порода хора, които са се родили такива, и затова той няма никакъв шанс. Разбирате ли? Запита ме дали в университетите преподават актьорско майсторство. Опитах се да разбера дали желанието му е да изучава това изкуство. Естествено, разговаряхме на английски. Отначало отрече, а след това, че може би да, но не знае дали е подходящ. Обясних му, че не е нужно да чака университета, че има театрални школи за младежи също в Холон и може би дори в неговата гимназия. Имах намерение да споделя това с родителите му, но после се отказах. Нека той сам реши. Мисля си, че при всички случаи те едва ли биха му разрешили да се запише в такъв курс.
	— Защо? Смятате ли, че са били прекалено строги с него?
	— Не. Не ме разбирайте накриво. Родителите му са добри хора. И двамата. Майката е кротка и интелигентна жена. Също и бащата. Според мен е приятен и почтен човек, който здравата се труди. Ала нито той, нито тя познават тази страна от характера на сина си. Изобщо не са го насърчавали в тази насока. И то не от липса на добра воля, а просто защото подобни интереси са извън света, в който живеят. Единствено външен човек като мен е в състояние да открие, че Офер е необикновено момче с особена чувствителност и душа на художник, както вече споменах. И при това да му вдъхне увереност.
	— Докато посещавахте Офер в дома му, какво беше вашето впечатление от семейството? Какви бяха отношенията между него и родителите му? Смятате ли например че той е бил недоволен от тях?
	— Откровено казано, грешите. В техния дом цари топла атмосфера. Сестрата на Офер страда от сериозен недъг, което несъмнено знаете, и всички с любов полагат грижи за нея. Включително и той. Без съмнение поради тази причина родителите отделят повече внимание на нея, но не в това е проблемът. Мисълта ми е, че те не си дават сметка за потенциала на Офер, защото нямат нужните сетива. Има неща, които някои родители не могат да дадат на децата си и които те могат да получат единствено от външен човек.
	— Значи нямате впечатлението, че на Офер са възлагани прекалено тежки отговорности поради постоянното отсъствие на бащата и състоянието на сестрата?
	Зеев не можеше да разбере защо Ави Авраам постоянно се завръща към този проблем. Освен това не беше наясно какво разбира инспекторът под „отсъствие на бащата“.
	— Не съм съвсем сигурен, но защо ми задавате този въпрос? Нима смятате, че изчезването на Офер е свързано по някакъв начин с изпълнението на някакви домашни задължения? Според мен поемате по грешен път и затова ще се постарая да бъда по-конкретен. Въпросът изобщо не е в това дали са го тормозили, или нещо в този смисъл, а просто не са виждали колко различен е той от тях. Сега долавяте ли нюанса? Те не са виждали онова, което аз видях. Затова и много съжалявам, че прекратихме уроците.
	— А всъщност защо ги прекратихте? И колко време продължиха те?
	— Парадоксът е в това, че ги прекратихме, защото от тях имаше полза. Офер започна да получава добри оценки и имаше изгледи да мине в групата на напредналите. По мое мнение обаче родителите решиха да спрат уроците, защото не можеха да приемат тяхното влияние върху Офер. Предлогът беше, че занапред ще взема уроци по математика. Напразно ги убеждавах, че мога да продължа занятията безплатно. Заявиха ми, че така не бива.
	— А Офер желаеше ли да продължите?
	— Убеден съм в това.
	— Той каза ли ви го?
	— Никога не би си позволил да противоречи на своите родители.
	— А след като прекратихте, продължихте ли да се срещате? Виждахте ли се?
	— Разбира се, що за въпрос? От време на време по стълбите. Питах го как върви учението, дори предложих да му дам други филми, но останах с впечатлението, че той ме отбягва, че се чувства неловко след прекъсването на уроците. Смущаваше се, сякаш изпитваше чувство за вина. Напълно неоправдано, разбира се.


	Изтощен. Чувстваше се напълно изтощен. Щом се прибра, установи, че беседата му с Ави Авраам е продължила повече от два часа. Михал го очакваше, за да изкъпе Илай, но тя и малкият вече бяха вечеряли. Запита го как е минало.
	— Добре — отвърна той и се тръшна на канапето във всекидневната.
	Тя пъхна в ръцете му бебето и отиде да напълни синьото пластмасово корито. Илай стискаше в ръчички стари счупени слънчеви очила. Зеев се опита да му ги сложи и въпреки умората се чувстваше щастлив, че държи в прегръдките си своя син и при мисълта, че утре ще прекарат заедно предобеда. Колко приятно му беше да гледа блесналите му очи и лудориите му!
	— Какво толкова имаше да разказваш на полицията? — обади се ненадейно жена му от банята.
	— Разговарях с инспектора за Офер. Но никак не съм сигурен дали това ще му помогне при разследването.
	Не можеше да търпи подобни подвиквания от стая в стая.
	Всъщност умората и объркването, в което бе изпаднал, се дължаха преди всичко на начина, по който бе приключил разговорът. И на случилото се по обратния път към дома. Зеев бе успял да каже всичко, което бе предвидил, и тъй като Ави Авраам продължаваше да го разпитва, отговорите му започнаха да стават все по-кратки, а и въпросите също. При това бяха все така рутинни: „Имате ли впечатление Офер да се е забърквал в съмнителни дела?“, „Споменавал ли ви е, че смята да бяга от дома?“, „Забелязвали ли сте нещо необичайно в държанието му, преди да изчезне?“, „Споделял ли е нещо за свои приятели?“…
	На всички тези въпроси даде отрицателен отговор.
	Освен това вече му ги бяха задавали в четвъртък.
	В един момент инспекторът прегледа записките си, преди да продължи:
	— Когато ви посетихме за първи път, жена ви съобщи, момент, да погледна… А, да, съобщи, че една вечер чула някакво спречкване у семейство Шараби. При това бил избухнал истински скандал. На всичко отгоре почти със сигурност е било вечерта преди изчезването на Офер. Вие спомняте ли си нещо подобно?
	Зеев отрече. Скандал ли? Какъв скандал? Михал сигурно е чула телевизора у съседите.
	— Чувате ли обикновено какво се случва на горния етаж?
	— Обикновено не. Пропускливостта на стените е същата каквато в коя да е жилищна сграда. Впрочем споделих с вашата колежка, която ме разпитва тогава, че ние сме може би най-шумните във входа.
	Сетне Ави Авраам го запита дали има да каже още нещо и като го видя, че клати отрицателно глава, добави, че би искал да знае какво според него се е случило с Офер.
	— Какво ви сочи интуицията? Опитайте да си представите къде се намира той в този момент. Точно сега.
	Зеев остана безмълвен. Ако въпросът беше зададен в началото на разговора, би имал сили да изгради някаква теория.
	— Да си представя къде се намира? — промълви той. — Откъде бих могъл да знам? Само се надявам да не му се е случило нещо лошо. И че се намира на сигурно място.
	Преди да си тръгне, той посочи с пръст личната си карта, която все още беше на бюрото:
	— Мога ли да я взема?
	Събеседникът му обаче все още не беше приключил.
	— Кога провеждахте уроците? Родителите винаги ли си бяха у дома?
	— Как бих могъл да помня? Впрочем, да, Хана най-често беше там.
	— А в колко часа?
	— Различно, но най-често вечер, към пет-шест часа.
	— А виждали ли сте се другаде? Имам предвид извън сградата?
	Зеев беше потресен от намека, който почувства, и рязко отвърна:
	— Не! От къде на къде ще се виждам с него другаде? Нима ме подозирате в нещо?
	— В никакъв случай! — успокои го Авраам. — Просто се опитвам да изясня дали не сте го виждали някъде случайно. Налага се да уточнявам всички подробности… Водя разследване. Такава ми е работата.


	Докато се прибираше към дома, Зеев се колебаеше дали да не вземе обратно писмото от пощенската кутия на семейство Шараби. Може би поради последните въпроси, които бяха пробудили у него смътна тревога.
	Писмото липсваше.
	Той включи стълбищното осветление и потърси кафявия плик в пластмасовото кошче за смет на площадката, сетне се върна и внимателно огледа пода около пощенските кутии.
	Вечерта не писа нищо. Чувстваше се смазан и си легна рано, но не можа да заспи. Лежеше по гръб и си припомняше дългите нозе на Микаел Розен и миризмата, която излъчваше тялото му. Съжали, че не е взел от библиотеката _Писмо до бащата_ на Кафка. Михал простря прането и влезе в спалнята, но той затвори очи и се престори на заспал. В леглото тя взе от нощното шкафче романа на Ешкол Нево и зачете. По същото това време в апартамента на горния етаж, само на няколко метра от тях някой препрочиташе написаното от него писмо. Може би майката на Офер? Или бащата?
	От вчера насам той се опитваше да си ги представи. Това бяха неговите първи читатели. Дали четяха писмото заедно, или поотделно? Как реагираха на него? Колко жалко, че не бе намерил начин да проследи промяната в израженията на лицата им, докато четат. Продължи да се преструва на заспал, притиснал гръб в гърба на Михал. Колко близо бе тя до него, а не знаеше нищо! Съжаляваше за това.
	Както обикновено, сънят му беше кратък и не му се присъни нищо.
	Събуди се призори и както беше по слипове и тениска, побърза да отиде на верандата. Дори не си изми зъбите и не си приготви чай. Вън небето започна да избледнява и докато пишеше второто писмо, на улицата все още цареше тишина.

	* * *

	Авраам Авраам все още седеше в кабинета. Най-сетне този ден отиваше към края си.
	На петия ден от началото на разследването нещо се беше раздвижило. В света и в него самия. Наближаваше осем часът. Беше гладен и жаден. Отбеляза си няколко допълнителни въпроса, които да зададе на съпрузите Шараби. Да ги разпита за Зеев Авни. Трябваше непременно да чуе какво ще кажат за тези прословути уроци по английски. Защо са решили да ги прекратят? Искаше да чуе мнението им за техния съсед и какво Офер е мислел за него. Беседата с учителя по английски бе оставила у него смътно усещане за тревога.
	Докато той беседваше с Авни, Маалул бе минал през участъка да остави на дежурния записите от сутрешните разговори със съучениците на Офер, както и с момичето от „Кириат Шарет“. Побърза да ги прегледа, тъй като от опит знаеше изключителната добросъвестност на своя колега, който записваше всеки зададен въпрос и съответния отговор. В участъка понякога се шегуваха, че Маалул сигурно протоколира и спречкванията с жена си.
	Момичето не знаеше нищо съществено, освен че Офер не бе отменил срещата в петък вечер. За изчезването му научила от приятелката си, сестра на неговия съученик.
	Шарпщайн му бе изпратил есемес, за да го предупреди, че „изчезва към къщи“, а също, че следата става „все по-гореща“ и на следващия ден има намерение да привика на разпит заподозрения. Краят на съобщението беше: „Сигурен съм, че от този храст ще изскочи заек, въпрос на интуиция“.
	Време беше и Авраам да „изчезва към къщи“. Където никой не го очакваше. Тази вечер по „Холмарк“ предаваха поредния епизод от „Закон и ред“, който беше гледал най-малко пет пъти и в който бе открил куп професионални несъответствия. Без особена причина препрочете лишената от всякакъв интерес втора страница от разпита на Мааян Ахарон, ученичка от десети клас в гимназията в „Кириат Шарет“.
C>
	Въпрос: Колко пъти си разговаряла с него?
	Отговор: Два пъти, струва ми се.
	Въпрос: Кога?
	Отговор: Не си спомням точно, може би в четвъртък и във вторник. Не, в понеделник.
	Въпрос: В четвъртък преди седмица и половина?
	Отговор: Не последния четвъртък, а по-предишния.
	Въпрос: Офер ли ти се обади?
	Отговор: Да.
	Въпрос: И двата пъти ли?
	Отговор: Да.
	Въпрос: И какво си казахте?
	Отговор: Запита ме дали искам да отида с него на кино на другия ден.
	Въпрос: За пръв път ли разговаряхте? Въпросния четвъртък?
	Отговор: Да.
	Въпрос: В колко часа ти се обади?
	Отговор: Откъде мога да помня? Струва ми се, че беше вечерта.
	Въпрос: А ти какво му каза?
	Отговор: Казах му, че ще ми бъде приятно, но няма да мога, защото имаме семейна вечеря.
	Въпрос: А след това?
	Отговор: Той ми каза, че няма значение, ще остане за друг път. Помислих си дали той не смята, че гледам да се измъкна, и затова му предложих за събота, но веднага си спомних, че и в събота няма да мога.
	Въпрос: Как стана така, че се уговорихте за петък?
	Отговор: Казах му, че можем да се видим следващия петък и че ще ми бъде приятно. Той се съгласи.
	Въпрос: Доколкото разбирам, той си е помислил, че искаш да го разкараш. Според теб дали е бил сигурен, че двамата наистина ще отидете на кино?
	Отговор: Да. Затова отново ми се обади в четвъртък. Искахме да гледаме Здрач и той ми съобщи, че в петък вече няма да го дават в „Глобус Макс“ в Ришон и ще трябва да гледаме друг филм или пък същия филм, но в друго кино. Беше мило от негова страна, че се обади, за да ме предупреди. Значи си е мислил за мен. Решихме да се чуем в четвъртък, за да се уточним.
	Въпрос: От къщи ли се обади?
	Отговор: Откъде мога да знам? Мисля, че да. Може да съм запазила номера в моя телефон. Така можем да проверим и в колко часа ми е звънил.
	Въпрос: Окей. Можеш ли да провериш?
	Отговор: …
	Въпрос: Споменавал ли е Офер в някой от разговорите ви, че се намира в опасност или че нещо при него не е наред?
	Отговор: Не.
	Въпрос: Сигурна ли си? Опитай да си спомниш. Може да е изтървал някоя дума, от която да си останала с впечатление, че се бои от нещо.
	Отговор: Защо ще го казва точно на мен? Та ние едва се познаваме.
	Въпрос: Няма значение. Опитай да си спомниш. Офер може да е споменал, че има вероятност да не може да дойде в петък? Че ако му се случи нещо, ще трябва да отмените срещата?
	Отговор: Не.
	Въпрос: Имаш ли си приятел?
	Отговор: Нима смятате, че ако имах, щях да изляза с друго момче?
	Въпрос: А преди това имала ли си?
	Отговор: Сериозен приятел ли?
	Въпрос: Момче, с което си излизала.
	Отговор: Не.
	Въпрос: На колко си години?
	Отговор: На петнайсет и половина.
	Въпрос: Защо си искала да дадат на Офер номера на твоя телефон?
	Отговор: Какво? Нищо такова не съм искала. Само казах, че е сладък и че мога да изляза с него. Янив предложи да му даде моя номер и аз се съгласих. Казах му, че нямам нищо против.
	Въпрос: Какво толкова намери у него?
	Отговор: Не разбирам…
	Въпрос: Защо тъкмо той ти хареса? Защо си искала да му дадат твоя номер?
	Отговор: Откъде да знам? Нали вече ви казах, че нищо не съм искала. Просто ми се стори сладък. Не е сваляч. Имах желание да се запозная с него и ако може, да излезем заедно. Нищо повече…
C$
	Инспекторът остави листите. Беше впечатлен от разумния подход на Маалул към разпита. На този етап той вече се занимаваше само с това разследване. Да бъде открит Офер. А само по себе си това значеше много.
	Вече знаеше какво ще купи за вечеря на път за дома. На излизане от кабинета изключи компютъра и изгаси лампата.


>	Втора част

>>	9

	Какво всъщност търся в Брюксел?
	Този въпрос го преследва цяла седмица до петък вечерта, когато престоят му до такава степен се промени, че дори предишните, изпълнени с досада дни, придобиха друг облик.
	В неделя следобед Авраам Авраам излезе от терминала и се отправи към салона за пристигащите на брюкселското летище.
	Жан-Марк Каро беше от онези хора, които човек забелязва от пръв поглед. Ако не го виждаш, значи, че той не е там. И понеже не видя никой, който да държи табелка с надпис „Авраам Авраам“ или поне „Абрахам Абрахам“, нито дори „Брюкселска полиция“, не му оставаше нищо друго, освен да чака.
	За щастие, беше се сетил да прибере в ръчната чантичка всички документи, свързани с пътуването, включително резервацията на хотела. Пътуването с такси отне по-малко от половин час и му струва петдесет и пет евро, с пет евро повече от предвидените дневни разходи за командировката, парите за които му бяха връчени в плик от отдел „Кадри“. А той смяташе все пак и да спести от тях.


	В хотел „Еспаня“ го очакваше бележка от Жан-Марк: „Съжалявам, че не можах да дойда на летището. Обади ми се веднага“.
	Инспекторът позвъни от стая 307. Колегата му отговори на френски. Беше изключително възбуден. В слушалката се чуваха подвиквания и полицейски сирени, все едно там се извършваше преврат или терористично нападение.
	Явно Авраам беше пристигнал в изключително неподходящ момент. Същия ден следобед двама велосипедисти бяха открили в нива с картофени насаждения край Брюксел тялото на Йохана Гец, двайсет и пет годишна специалистка по ландшафтен дизайн, изчезнала седмица преди това, и оттогава полицията напразно я издирваше.
	Чутото накара Авраам да изтръпне.
	При това, както разбра впоследствие, обстоятелствата около това изчезване бяха съвсем различни: приятелят на Йохана Гец, около трийсетгодишен художник график, се бе обадил в полицията и от самото начало станало ясно, че е налице престъпление. В неделя вечерта младата жена се прибрала в техния апартамент в Северен Брюксел, който поделяли с трети наемател. Откритите там следи сочели, че малко след това е била отведена насила. Чантичката и портмонето били на масата в кухнята, а във фурната имало загоряла пица, която тя явно сложила да се топли. Белгийската преса коментирала широко случая, а някои публикации съветвали младите жени да не излизат сами вечер и дори да не остават сами у дома, докато не бъде разкрита истината за това изчезване. Сега, след намирането на тялото в състояние, за които медиите не знаеха нищо, страхът бе станал още по-осезаем, а заедно с него и натискът върху полицията.
	Авраам включи малкия телевизор. По един от шестте канала, които не бяха кодирани, проследи репортаж от мястото, където бе открито тялото. Сред многобройните полицаи с предпазни ръкавици и ботуши не забеляза Жан-Марк, но предположи, че и той ще да е някъде там. Помисли си, че цялата тази програма по обмен на опит между белгийската и израелската полиция би била напълно безсмислена, ако не му предоставят преводач.
	Две минути, след като излезе от хотела, рукна дъжд. А беше по джинси и риза с къси ръкави. Намираше се на дълга, мрачна улица и не се виждаше табелка с названието. Цял Брюксел бе някак тъмен, а магазините затворени. Вместо да седне в някое местно бистро, той реши да вечеря в „Събуей“, където се бе скрил от дъжда. Поръча си сандвич с бял хляб и колбас от неизвестен произход, като добави майонеза и малко горчица, след което гледа по „Евроспорт 2“ баскетболен мач между женските отбори на Каунас и Прага. Когато се прибра в хотела, беше точно двайсет и един часа. Родителите му звъняха на мобилния всеки десет минути, макар да ги бе предупредил колко скъпи са разговорите. Нямаше как, баща му искаше непременно да разбере дали самолетът се е приземил успешно, сякаш, ако се беше разбил или беше отвлечен, нямаше да научат за това по новините. На всичко отгоре в края на разговора добави, сякаш разкриваше дълбоко пазена тайна:
	— Научих от интернет, че в Брюксел вали дъжд.


	През дните, предшестващи заминаването, надеждата на Авраам за бърз напредък на разследването постепенно угасна. Започна да тлее и след няколко припламвания съвсем се стопи. Следата на Шарпщайн, която за кратко бе вдъхновила целия екип, включително и самия него, в крайна сметка ги доведе до задънена улица. Условно освободеният, някой си Тукатли, беше привикан на разпит, но категорично отрече да има нещо общо със случая и повтаряше, че през седмицата, когато изчезна Офер, се е намирал извън Тел Авив, като впоследствие алибито му беше потвърдено. Шарпщайн унило се раздели със своя заподозрян и на прага на участъка му обеща, че скоро пак ще се видят, а след това упорито продължи да търси други известни правонарушители в квартала.
	По същото време Авраам два пъти се среща с Рафаел и Хана Шараби. Веднъж двамата заедно и още веднъж поотделно. Отново се върна към спречкването или разгорещения спор между тях или може би с Офер във вторник вечерта, но родителите още веднъж заявиха, че шумът не е идвал от техния апартамент. Тогава той се опита да събере показания от другите съседи, които биха могли да дочуят нещо, но се оказа, че обитателите на отсрещния апартамент на етажа същата вечер са били на бар-мицва.*6
	[*6 Бар-мицва — еврейски празник, свързан с пълнолетието на момче (13 години) или момиче (12 години). — Б.пр.]
	Още веднъж прегледа и показанията на Зеев Авни, защото родителите на Офер твърдяха, че уроците по английски са били прекратени по молба на техния син, който сметнал, че е достатъчно напреднал и по-нататък се нуждае от допълнителни уроци по математика. Те самите много харесвали този преподавател заради неговата всеотдайност, но Офер категорично отказал да продължи занятията с него. Дали между тях не се е случило нещо? Авни би могъл по един или друг начин да засегне младежа. Родителите уверяваха, че подобно нещо не е имало. Синът им просто настоявал, че вече няма нужда от уроци по английски, и те се съгласили с него. Авраам веднага изпрати Елиаху Маалул да се срещне неофициално с директора на гимназията, където преподаваше Авни. Инспекторът избра ден, когато учителят няма часове, и първата му работа бе да успокои директора: не, не, полицията няма никакви сведения за непристойно поведение на въпросния учител по отношение на неговите ученици, но въпреки всичко този разговор би могъл да навреди по някакъв начин на Зеев. Подобни последствия са неизбежни. Маалул научил, че против него никога не е била подавана жалба. Две години преди това някакъв ученик се оплакал, че учителят нарочно го провалил на изпит, но момчето открай време било известно като непоправим мрънкач. Преподавателят по английски не бил сред любимците на учениците, но нямал никакви дисциплинарни нарушения.
	— Има ли основания за тревога? — бе запитал директорът. — Смятате ли, че трябва временно да го отстраня от работа, или да му отделя специално внимание?
	— Засега не се налага — бе отвърнал Елиаху. — Що се отнася до вниманието, то никога не е излишно.
	След призива към гражданите бяха получили твърде малко телефонни обаждания, до едно безполезни, които с времето съвсем пресекнаха. Във вторник полицията в Тиберия започна претърсване, след като две момчета, едното от които общо взето отговаряло на описанието на Офер, били забелязани да пушат хашиш на плажа, а след това се замесили в сбиване. В сряда преди осем сутринта се обади Илана, за да съобщи за изчезването на друг младеж от Холон. Това обаче също се оказа фалшива тревога. Момчето нямаше нищо общо с Офер. Беше пънкар или анархист, който на другия ден по обед бе открит съвършено дрогиран в жилището на своя приятелка. Спял в леглото на родителите й по боксерки и с кубинки на краката.
	С всеки изминал ден нарастваха опасенията, че с Офер се е случило нещо сериозно. Не оставаше нищо друго, освен да се обърнат към медиите и в сряда следобед, една седмица след изчезването на момчето, по нареждане на комисарката бе съставено обръщение. В резултат Авраам прекара целия следобед до телефона, обсаден от журналисти и телевизионни репортери. Новината не предизвика голям интерес, тъй като до този момент нищо особено не се бе случило. Неколцина журналисти недвусмислено му намекнаха за това. Един от тях пожела да научи дали според инспектора става въпрос за отвличане, или за убийство и дали той би подсказал подобна версия, защото в противен случай репортажът може изобщо да не бъде излъчен. В крайна сметка му предоставиха три минути, записани в четвъртък, но които бяха излъчени едва в неделя по време на новините в седемнайсет часа. По това време Авраам вече беше в самолета. И през цялото това време над главата му като буреносен облак бе надвиснала заплахата случаят да му бъде отнет.


	В понеделник сутринта Жан-Марк дойде да го вземе от хотела с чисто ново тъмносиньо пежо. Беше облечен в сив панталон и тънък пуловер с цвета на колата. Имаше свеж вид и приветливо изражение, все едно бе прекарал почивните дни в непробуден сън. Той хлопна вратата на колата и прегърна своя колега. Улиците все още тънеха в мрак, асфалтът лъщеше от падналия дъжд, а Жан-Марк Каро караше като луд.
	Подземният паркинг, в който влязоха, беше пълен с полицейски коли и камионетки.
	В осем и половина Авраам присъства на спешна оперативка в Главното управление на брюкселската полиция. Край овалната маса в заседателната зала седяха петнайсетина инспектори от различни служби, всеки от които държеше в ръка картонена чашка с димящо кафе. Самият той се настани отзад на опрян в стената стол. От мястото, където се намираше, виждаше отвъд стъклото на прозореца оловносивото, натежало от облаци небе. В ъгъла на помещението бяха окачени карти и скици, а включеният компютър прожектираше върху интерактивната дъска снимки и клипове от картофената нива, където бе открит трупът на Йохана Гец. Жертвата беше с дрехите, но имаше видими следи от удари по корема и гърба. Смъртта бе настъпила в резултат на задушаване.
	Един час по-късно екипът разследващи излезе в почивка. Жан-Марк отиде при Авраам и го запита на английски със силен френски акцент:
	— Е, какво мислиш?
	— Не разбрах нито една дума.
	Ето защо двамата решиха той да изчака в отсрещното кафене, докато белгийският полицай провери дали е възможно да намерят преводач и преди всичко да се опита да съгласува обмена на опит, за който бе дошъл колегата от чужбина, със спешното разследване, върху което брюкселската полиция бе съсредоточила всички сили.
	— Ти дойде наистина в най-неподходящия момент — повтори Каро.
	Поне кафето в малкото заведение се оказа чудесно. Авраам се настани до широкия прозорец и се загледа в улицата. Главното управление се намираше в неголяма правоъгълна пететажна сграда с облицована в кафяво фасада. Наближаваше десет часът, а слънцето все още не успяваше да пробие облаците. Той обърна внимание, че дългите тесни прозорци на просторните и с високи тавани кабинети бяха със старинни дървени рамки в топъл оранжев цвят. Трудно би могъл да си представи човек, че зад тези стени текат разпити на убийци, изнасилвачи и наркомани. Отвън зданието приличаше по-скоро на библиотека. Зад един от прозорците на партера се виждаше стар дървен шкаф с оставени на него три полицейски фуражки. Синя, бяла и черна.
	Жан-Марк Каро със сигурност би предпочел Авраам да му каже: „Махни го този преводач. Я ми дай по-скоро адреси на бардаци в Брюксел, а ако се наложи, ще се видим през седмицата“. Нали самият той бе постъпил по този начин в Израел? След като едва се мярна в участъка и навести Централното управление в Тел Авив, белгиецът прекара седмицата на плажа, въпреки че зимата все още не си бе отишла, и в дирене на „кокетни и приветливи местенца, където човек може да прекара приятно времето“. Веднъж след работа Авраам Авраам го покани в изискан ресторант на брега на морето. Колегата му не прояви никакъв интерес към разследванията, за които се опита да му говори, но с порцията риба успя да изпие две бутилки бяло вино.
	След като прекара час и половина в бистрото, Авраам започна да губи търпение и излезе да се поразтъпче.
	Сградата на Централното управление заемаше ъгъла на две тесни живописни улици, „Миди“ и „Марше-о-Шарбон“. Изглежда, това бе стар квартал на Брюксел, тъй като всички улици бяха тесни, чисти, със старинни сгради от двете страни, почти допрели покриви подобно на дървета, надвесили едно към друго клони. В магазините продаваха луксозни стоки на главозамайващи цени, а по-нататък се редяха антикварни дюкянчета, сладкарници и множество малки галерии, изложили на витрините абстрактни платна, които го озадачиха. Човек би помислил, че белгийците са забравили как се рисува дърво, небе с буреносни облаци или млада жена, излегната в картофена нива. Авраам с изумление откри, че точно срещу Централното управление се намира „Хомо еректус“, бар и галерия за гейове. Сетне съвсем се смая, след като тясната улица го отведе на „Гран Плас“, единственото място в Брюксел, което той се бе зарекъл на всяка цена да види поне според прочетеното или по-скоро видяното в интернет преди заминаването за Белгия. Все пак инспекторът така и не можа да разбере защо Виктор Юго го нарича „най-красивия площад в Европа“.
	Елиаху Маалул все още не се обаждаше. Само на него можеше да разчита, че няма да му измъкнат разследването под носа.
	Колегата му беше обещал да му звъни всеки ден, за да го държи в течение на разследването, което продължаваше. В неделя например трябваше да се направи щателна проверка в болниците и да се пресеят свидетелските показания, последвали интервюто по телевизията. Когато двамата се срещнаха тъкмо преди Авраам да потегли за летището, Маалул го изпрати със следните думи: „Ави, знам какво те притеснява, но бъди спокоен. Аз ще пазя гърба ти“.


	Във вторник и сряда той продължи да се влачи след Жан-Марк все така без преводач. С влизането в сила на европейските норми и засилването на имигрантската вълна от Източна Европа и Африка навсякъде бяха поставени камери за наблюдение. Затова полицията разполагаше със записи, макар от необичаен ъгъл и със зеленикав оттенък, от неделя вечерта на Йохана Гец, докато пие бира в някаква кръчма малко преди да бъде отвлечена. Имаше я също така на запис, докато купува замразена пица, бутилка мляко и цигари от квартален магазин на връщане към дома. Улична камера я беше уловила няколко секунди преди да влезе във входа. Беше висока и слаба млада жена с руси коси и изобщо не изглеждаше пияна.
	Какво толкова научавате от тези записи, помисли си той, след като бездруго ви е известно, че се е прибрала у дома? Камерите биха могли да заснемат мъж, който я преследва, но такъв нямаше. Липсваше и моментът, когато я извеждат насилствено навън. Освен това белгийските разследващи бяха смутени от факта, че тялото е открито с дрехите, но липсваха обувките и един розов чорап. Когато Жан-Марк му спомена за липсващия чорап, двамата сякаш се превърнаха в герои от роман на Агата Кристи. По телевизията бяха показани снимки на другия чорап. Нима смятаха, че убиецът е взел чорапа за спомен? „Молим всеки, който може да даде сведения за мъж, окачил розов дамски чорап в гостната на своя апартамент, да се обърне към полицията…“ От техническия отдел бяха потвърдили, че трупът е престоял няколко дни в картофената нива. Възможно бе някой гризач да е свалил чорапа от вкочанения крак. Като се сети колко малко криминални романи се публикуват на иврит, Авраам си каза, че всъщност в това няма нищо лошо.
	За да успокои общественото мнение, криминалният отдел на брюкселската полиция побърза да задържи двама заподозрени: интимния приятел на Йохана, който в деня на нейното изчезване се намирал в Антверпен, и хазаина на наетия от нея апартамент, доста странен стар ерген на шейсет и две години, обитаващ шестия етаж на същата сграда. Той беше пенсиониран бивш учител и директор на начално училище, а на снимките изглеждаше като смахнат. Авраам неволно забеляза сходства със своето собствено разследване и това го накара да настръхне. Жан-Марк не вземаше участие в разпитите, които бяха поверени на двама от най-старите и опитни детективи в управлението.
	В четвъртък Жан-Марк не дойде да го вземе от хотела. Наложило се бе рано сутринта да замине за другия край на града и се обади едва към обед, за да се извини. Предложи му да прекара двата оставащи дни от неговия престой като турист и да разгледа забележителностите на града. Като компенсация го покани на семейна вечеря у своите родители. Авраам напразно се опита да отклони предложението, но Жан-Марк прояви неочаквана упоритост и не отстъпи: брат му и баща му също работели в полицията и разговорът на английски можел да мине като курс за усъвършенстване на езика. А в събота на изпроводяк двамата щели да обядват в ресторант, където приготвят най-вкусните миди в Брюксел. Значи, уговорихме се!
	Служителят на рецепцията се постара на разваления си английски със силен испански акцент да му обясни как да стигне до центъра на града, защото околностите на хотела не представляваха никакъв интерес. Той зави надясно и се оказа на булевард „Брюгман“, по който, изглежда, бе вървял първата мрачна и дъждовна вечер. Мина покрай полски магазин за подправки, тайландска гостилница, павилион за суши и ресторант, където се предлагаха ястия от Кот д’Ивоар, но така и не стигна до никъде. Не успя и да попадне на главните улици. Не откри двореца, който вече беше виждал на снимки в Уикипедия, нито пък парковете, които през май са пълни с цветя.
	Краката го заболяха от това безкрайно ходене, а панталонът му вече беше подгизнал, когато изведнъж си даде сметка, че гледа наопаки плана на града, който му бяха дали в хотела. Дъждът не преставаше, но не му се искаше да вземе такси, защото се опасяваше, че ще трябва сам да се добере до летището, и предпочиташе да пести. Следобед се изгуби в лабиринт тесни, стръмни и зле поддържани улички, мина пред сграда общински жилища, пред която седяха старци, по всяка вероятност турци. Така, без да си дава сметка, се озова в квартала с червените фенери, който за негова изненада се намираше в подножието на лъскавите небостъргачи на европейските институции.
	Не можа да устои на изкушението и пое по улица „Прери“. Ето че вървеше по стъпките на Жан-Марк. Във витрините зад полуразтворени захабени завеси седяха цветнокожи жени. Млади, красиви и добре закръглени. Бяха по черен комбинезон, с розово шалче на врата. И неизменно усмихнати. Една врата се отвори и от нея излезе клиент. Около шейсетгодишен, небръснат, той нервно проверяваше парите в портфейла си. Авраам ускори крачка и побърза да се отдалечи. Попадна, както му се стори, на главна улица и отново се озова пред „Събуей“. В този момент му се обади Маалул, за да му съобщи, че са открили чантата на Офер. Точно две седмици след началото на разследването.


	Инспекторът беше много развълнуван.
	— Ави, най-сетне попаднахме на съществена следа! — възкликна той.
	Черната раница била намерена и донесена в един телавивски участък от строителен предприемач, който ремонтирал апартамент недалеч от баскетболното игрище в „Яд Елиаху“ и се сърдел, че обитателите използват неговия контейнер за строителни отпадъци, за да изхвърлят в него сметта. Постоянно го пълнели, контейнерът струвал пари, а наличието в него на битови отпадъци можело да му навлече на всичко отгоре и глоба. Дори залепил на своя контейнер картон с надпис: „Частна собственост“. Напразно! Накратко, въпросната сутрин, сред натрошените тухли и мазилка той открил черна раница. Отначало искал да я хвърли в контейнера за смет на жилищната сграда, но като я вдигнал, по тежестта разбрал, че е пълна. Без да му мисли много я отворил и видял, че в нея има учебници и тетрадки. В един от джобовете открил личната карта на Офер Шараби. Името му се сторило познато и си спомнил за снимката, показана по телевизията. Според показанията му в понеделник раницата я нямало там, защото контейнерът бил изпразнен същия ден.
	Авраам Авраам остави сандвича на масата, внимателно изслуша Маалул и накрая запита:
	— Това означава, че някой е оставил раницата тази седмица някъде между понеделник и днес?
	— Да, склонни сме да мислим, че е станало по-скоро в понеделник или вторник. Покрита и с пясък и прах дори след като предприемачът я беше изтръскал. Като цяло не е в много добро състояние.
	— Какъв глупак! — ядоса се Ави, след което добави — Може да я е изхвърлил самият Офер, но може да е и някой друг.
	Какво не би дал да може да вземе в ръце тази раница. Да я огледа внимателно. Да я отвори и да провери съдържанието. Да извади един по един учебниците, а след тях и тетрадките.
	— Няма начин да е Офер! — възрази Маалул. — Няма логика да се разхожда цели две седмици с раницата на гърба, без никой да го забележи, и изведнъж да му скимне да се отърве от нея! Нима според теб се е шлял насам-натам с всичките учебници и тетрадки, все едно отива на училище.
	Авраам слушаше своя колега, но мислите му бяха поели в различна посока.
	— Не е изключено през това време раницата да е била на друго място, но някой я е намерил и я е захвърлил в контейнера — предположи той.
	— Възможно е, но аз никак не съм убеден. Как си представяш някой да вземе изоставена на улицата раница и да си направи труда да я хвърли на друго място?
	Дали Маалул започваше да губи търпение, или само така му се струваше? Може би му беше омръзнало непрекъснато да докладва на своя шеф, който се опитва да ръководи разследването дистанционно. Авраам потисна чувството на неудовлетворение, че не може лично да вземе в ръце раницата, и се постара гласът му да звучи по-спокойно:
	— И какво направихте с тази раница?
	— Шарпщайн отиде да я вземе и ще я изпратим в лабораторията за изследване, макар че все още не е ясно дали по нея има отпечатъци от пръсти, или други някакви следи. Самият аз все още не съм я виждал и е твърде възможно да не се сдобием с кой знае какво.
	— Дори да открият отпечатъци от пръсти, това няма да ни помогне особено.
	— Защо?
	— Имаш ли представа колко хора са докосвали тази раница? Офер, родителите му, може би брат му и сестра му, да не говорим за съучениците. Има ли по нея следи от кръв? Дали съдържа нещо, което не принадлежи на Офер?
	— В нея има учебници, тетрадки, лична карта, няколко листа и химикалка. Липсват ключове и портфейл.
	— А някакви петна?
	— Ави, нали ти казах, че още не съм я виждал. Но не ми се вярва.
	— Обади ли се на родителите, за да разпознаят раницата?
	— Най-важно е тя да бъде изследвана в лабораторията. Няма съмнение, че принадлежи на Офер. В нея е личната му карта, а и тя напълно съответства на описанието.
	Вечерта, когато майката дойде за пръв път в участъка, той остави на дежурния описанието на тази ученическа раница. Това беше първата стъпка в разследването. Спомни си: черна раница с бяла ивица, имитация на „Адидас“. Широко централно отделение по средата, по-малък джоб отпред и два странични джоба. Всичките се затварят с ципове. Доста поизносена.
	Маалул мълчеше.
	Самият Авраам също не знаеше какво да каже при мисълта за пропиляната седмица в Брюксел. Беше тук вече пет дни. Принуден да следи разследването на убийството на млада жена, което изобщо не го засягаше, а и без да разбира нито дума. Междувременно неговото собствено разследване, все още негово, продължаваше в Холон без участието му. И на всичко отгоре тази раница, която той дори не можеше да види и да докосне! След този пробив, който всички толкова очакваха, съвсем не му се искаше някой друг да поеме нещата. Опита се да овладее вълнението си и запита:
	— Привикахте ли предприемача в участъка да даде показания?
	— Да. До един час ще бъде тук.
	— А изпратихте ли технически екип да провери дали в контейнера няма още нещо?
	— Да, Ави, изпратихме ги.
	— Добре. И нито дума пред медиите за раницата. Разбрахме ли се? Ако се наложи, пуснете подписка за неразгласяване.
	Маалул не каза нищо.
	— А освен това какво друго смятате да правите?
	— Ще обходим квартала, за да разпитаме съседите. Възможно е някой да е видял човека, който хвърля раницата в контейнера.
	Подобно мероприятие изискваше подкрепления. Значи Илана беше в течение.
	— Правилно. А дали в околностите няма камера?
	— Не се шегувай! Това да не ти е богат квартал като „Херцлия Питуах“? Става въпрос за „Яд Елиаху“.
	— Провери все пак. Може да има камера за наблюдение на уличния трафик — настоя той.
	— Дадено — отвърна с въздишка Маалул. — А ти как си? Стегни се! Звучиш ми някак унило. Възползвай се от случая, за да си починеш. Повярвай ми, скоро ще приключим случая. Тази раница все ще ни отведе някъде. Непременно. Ще я изстискваме, докато не пусне нещо. Близо сме.
	„Близо сме“? Той самият седеше в брюкселски „Събуей“. Близо до телефона в хотелската стая 307. Предположи, че раницата ще стигне до лабораторията привечер, а там няма да се заемат веднага с нея, вероятно дори ще я оставят за след почивните дни. Може би разчиташе, че техниците ще изчакат първия работен ден, когато вече ще бъде в Израел?
	В крайна сметка се прибра в хотела с такси. Опита да се свърже с Отдела по съдебномедицинска експертиза, за да бъде сигурен, че няма да търсят само отпечатъци от пръсти, но и влакна и следи от ДНК. Непременно трябваше да проверят дали вън или вътре няма елементи, които не би трябвало да бъдат там.
	— За каква раница говорите? — сопна се дежурната от отдела.
	Той й остави телефонния номер на стаята. Отвори прозореца и изпуши една след друга няколко цигари, макар да знаеше, че е забранено.
	Напразно опита да се свърже с Шарпщайн.
	Когато мобилният му телефон се обади, той едва можа да го открие под куфара, който бе оставил върху леглото, докато търсеше тефтерчето си. И измежду всички онези, които биха могли да му се обадят, кой го търсеше тъкмо в този момент? Зеев Авни. Направо невероятно.
	— Бих искал още веднъж да се срещнем — каза учителят по английски.
	Авраам му обясни, че това може да стане най-рано в неделя и дори в понеделник, след което запита:
	— Да не би да разполагате с нови сведения по повод разследването, които бихте искали да ни съобщите?
	— Не е пряко свързано със случая. Имам предвид…
	— В такъв случай, ако е спешно, свържете се с участъка. Аз се занимавам само с изчезването на Офер.
	— Но аз не желая да разговарям с никой друг. Само с вас и затова мога да изчакам до неделя. Не е спешно.
	Гласът на съседа звучеше съвсем не толкова уверено, както по време на разпита.
	Телефонът в стаята иззвъня и Авраам прекъсна разговора. Дежурната в Отдела по съдебномедицинска експертиза потвърди получаването на черната раница.
	— Не мога да ви обещая, че ще започнем работа по нея още днес — уточни тя.


	Вечерта на другия ден, когато Отделът по съдебномедицинска експертиза в Ерусалим беше затворен, защото беше петък, Авраам Авраам седеше на масата в гостната на една вила в Андерлехт, заможен квартал на Брюксел. От дясната му страна беше Жан-Марк, а от лявата брат му Гийом, който приличаше на него, но не беше толкова впечатляващ. Тези двама белгийски исполини изглеждаха като хлапета в сравнение с баща им, бивш следовател, а в момента изпълняващ важна управленска длъжност във Висшата полицейска школа. Той заемаше почетното място на масата.
	Елиз, жената на Жан-Марк, беше красавица, висока над един и осемдесет, с дълги мускулести ръце и голи рамене. Всеки неин жест беше празник за очите. Измежду сътрапезниците само тя и майката на Жан-Марк не работеха в полицията. Като се изключат, разбира се, двете деца. Поне засега. Елиз беше търговски директор в „Мерцедес“.
	Отляво на Гийом седеше млада жена на име Марианка, с която по време на вечерята Авраам едва можа да размени няколко думи. Все пак стана ясно, че на тази вечеря те двамата са чужденци.
	А че Марианка е чужденка личеше от пръв поглед.
	Цялото семейство полагаше усилия да говори на английски, но от време на време неволно минаваха на френски, особено заради децата. Обсъждаха убийството на Йохана Гец, съкращенията в бюджета на полицията, белгийската и израелската кухня, стана дума и за град Тел Авив.
	— Да, Жан-Марк ми разказа колко чудесни са вашите плажове, но той почти не можал да се възползва от тях заради работата — обърна се към него Елиз и той бе принуден с неловка усмивка да потвърди думите й.
	След филето от пушена сьомга с масло и аспержи поднесоха патица. Бащата почти не продума през цялата вечер, а когато заговори, Авраам едва не се задави: господин Каро запита дали семейството му, подобно на всички евреи, е в бизнеса със злато и диаманти. Поне така било в Белгия. Той дъвчеше бавно, със затворена уста и след всеки залък отпиваше бира.
	Английският на Марианка беше най-добър, но тя рядко се обаждаше и въпреки старанието да се усмихва личеше, че е напрегната и сякаш задължена да следи всичко, което се казва на масата. На моменти това се оказваше трудно, защото всички говореха едновременно. След основното ястие тя предложи на майката на Жан-Марк да й помогне при раздигането на масата. Младата жена излизаше с Гийом само от три месеца. Двамата работеха в пътната полиция и тя за втори път бе поканена на семейна вечеря. Родена в Словения, Марианка бе пристигнала в Белгия като момиченце. Беше висока около метър и шейсет, със стройна, младежка фигура, къса прическа и кафяви очи. Носеше черни джинси и сив пуловер, чиято яка оправяше всеки път, когато решеше, че никой не я гледа.
	Кафето и тортата бяха поднесени в гостната и там някой запита Авраам харесва ли му Брюксел. Той бе изпил достатъчно вино, за да си признае, че не е видял кой знае какво, а малкото, което видял, не му е направило особено впечатление. Добави, че разчита на другия ден да разгледа града с придружител, но Жан-Марк заяви, че се налага да отменят съвместната разходка и ресторанта с мидите, защото заради последното развитие около убийството на Йохана Гец трябва да работи и в събота.
	— В такъв случай можем да ви придружим ние — обади се Марианка и погледна към Гийом.
	За съжаление, нейният приятел имаше други планове.
	— Няма значение — каза Авраам — така или иначе разполагам само с половин ден, защото следобед трябва да бъда на летището.
	Марианка възрази, че и за половин ден могат да се видят много неща, и към края на вечерята настоя двамата с Гийом да го изпратят до хотела.


	Този половин ден се оказа толкова изпълнен с впечатления, че Авраам почти забрави за разследването, за Офер, за намерената в контейнер раница, която чакаше някой от лабораторията да я изследва. Забрави също така за изгубеното досега време в този град, който ненадейно му се яви в съвсем друга светлина. След като освободи стаята и остави куфара в гардероба на хотела, откри, че Марианка го очаква на рецепцията. Навън беше все още тъмно и доста студено. Тя беше със същите джинси, но този път с черен пуловер, а на главата носеше раирана барета. На вид човек никога не би предположил, че работи в полицията.
	— Добре ли спа? — запита го тя.
	Сетне закрачи толкова бързо, че той с мъка я следваше. Тя пое по булевард „Брюгман“, който този път ги отведе до широк площад. Пред очите им се разкри великолепна панорама на града, озарен от изгряващото слънце.
	На Авраам му се искаше да постоят на площад „Полер“ и да погледат покривите на къщите и църковните камбанарии, обагрени в оранжево и синьо. Дори запали цигара, за да се наслади на тази красота, но Марианка го подкани:
	— Трябва да продължим. Има още куп неща, които си струва да видим.
	Това го накара да се запита дали тази разходка бегом й прави удоволствие, или я приема като задължение.
	За да се постоплят, влязоха в едно кафене на ъгъла на една улица в стария град, недалеч от Главното управление на полицията.
	— Само за четвърт час — предупреди го тя.
	Двете възрастни жени зад дървения тезгях ги поздравиха с „Добър ден, младежи!“, а в отговор Марианка ги целуна по бузите. Първите клиенти по масите бяха предимно възрастни мустакати мъже, които прелистваха спортните издания, оставени на разположение на посетителите. Авраам съблече палтото и вдъхна уханието на кафе.
	Вече в Израел, при спомена за този ден, прекаран с Марианка, най-много се учудваше на факта, че нито за момент никой от тях не се почувства неловко.
	Разпита я за нейния живот и тя му разказа, че е пристигнала в Брюксел на тринайсетгодишна възраст и оттогава са минали четиринайсет години. Той бързо пресметна, че девойката е поне с десетина години по-млада от него. След разпадането на Югославия баща й настоял да напуснат страната, но му били нужни няколко години, за да си намери постоянна работа в Брюксел. Шест години след пристигането тя подала молба за белгийско гражданство и няколко месеца по-късно го получила.
	— Баща ти също ли е полицай?
	— Не съвсем — усмихна се тя. — Той е учител по карате.
	— Наистина ли? Учител по карате?
	— Да. Това учудва ли те? Но освен това е и преподавател по теология в Духовната семинария в Лиеж. Много особен човек. Със сигурност ще ти бъде интересно да беседваш с него.
	— Преподавател в семинария, значи, е свещеник?
	— Не мога да си представя как би могъл да е свещеник — засмя се тя. — Доколкото знам, е женен и има деца. Навремето наистина мечтал да стане свещеник, но срещнал майка ми… Това го накарало да промени плановете си.
	— И ти ли тренираш карате?
	— Разбира се. Обучава ме от малка.
	Когато се усмихваше, Марианка приличаше на момиченце, а лицето й радостно засияваше.
	— Не ти ли беше трудно, когато се преселихте тук? — запита я той.
	— Не. Защо?
	— Защото си се разделила с приятелите, с родния дом.
	— Моят дом е тук. Понякога се завръщаме в Словения. Веднъж на три-четири години, през лятото, но още щом пристигнем, започвам да мечтая за Брюксел. Вече нищо не ме свързва с тази страна.
	Запита я, освен това дали е от Любляна, единствения словенски град, който знаеше, но се оказа, че тя е родена и израснала в Копер, малък пристанищен град на Адриатическо море.
	Названието на града просветна в ума му като сигнална лампа.
	— Невероятно! — възкликна той. — Благодаря! Сега вече знам къде се намира Копер.
	— Защо? Да не си изгубил нещо там?
	Прииска му се да й отговори, да, едно момче на шестнайсет и половина години. Тогава той й разказа историята на Офер, младежа, излязъл от дома на път за училище, където така и не стигнал. Офер, чието изчезване будеше все по-осезаема тревога. Добави, че след завръщането в Израел бащата на момчето по време на първия разпит споменал Копер и по този начин картината започнала да се запълва с детайли. За съжаление, след това не се бе случило нищо съществено до откриването на раницата предишната вечер.
	Петнайсетте минути, определени от Марианка, отдавна бяха изтекли. Тя поръча още две кафета.
	— Според мен няма да откриете изчезналия в Копер — каза тя. — Там няма много туристи.
	— А как изглежда градът?
	— Провинциално градче. Очарователно. От детството си спомням преди всичко пристанището. Сутрин двамата с баща ми се разхождахме там с кучетата.


	Три часа по-късно вече бяха разгледали всичко, което си струва да се види в Брюксел. Манекен Пис, който пикае върху холандския нашественик, Мон дез-Ар с превърнатите в музеи кралски дворци, внушителната конна статуя на крал Албер срещу статуята на неговата съпруга кралица Елизабет, две изваяния, обречени да се гледат навеки един друг от двете страни на улицата. Марианка с гордост му показа всички тези забележителности, все едно градът й принадлежеше, а може би действително беше така. Няколко пъти Авраам я помоли да спрат, за да може да си поеме дъх. Отказаха се от обяда и за да не губят време, прави хапнаха гофрети… А времето все пак летеше. Изведнъж откриха, че им остават някакви си два часа.
	Марианка бе планирала обиколката така, че тя да приключи в околностите на хотела. Ала преди да стигнат до него, Авраам забеляза една пейка на малко площадче, заобиколено от стари разкошни сгради, и я накара да поседнат, като заяви, че не може да направи нито крачка повече. Срещу тях се издигаше грозно здание с формата на кораб. Преди да успее да направи какъвто и да е коментар, Марианка обясни, че това е нейната църква и че всъщност тя живее недалеч от неговия хотел в малък апартамент, който е наела заедно с приятелка, служителка в Министерството на външните работи.
	— Харесва ли ти работата в полицията? — запита я той.
	Лицето й отново придоби лъчезарно детско изражение.
	— Ни най-малко. Поначало изобщо не съм имала намерение да постъпвам там.
	— А какво беше твоето намерение?
	— Да стана балерина. Когато бях малка. След това исках да стана лекар. В полицията попаднах съвсем случайно.
	— Как е възможно някой да попадне случайно в полицията?
	— Чрез обява във вестника. Както за каквато и да било друга работа. Баща ми я видя, изряза я и каза, че подобна работа ще ми подхожда. Все пак не съм сигурна, че ще остана още дълго там.
	През цялото време изобщо не стана дума за Гийом.
	— И какво ще работиш?
	— Може би треньор. Имам диплом за преподавател по физическо възпитание. Или пък монахиня — добави тя и посочи църквата отсреща.
	После обясни, че в рамките на професионалната подготовка кара курс за мотоциклет. Ако я включат в мотоциклетен екип на пътната полиция, може да остане още няколко години, ако не… И тя се обърна към него.
	— А ти винаги ли си искал да станеш полицай?
	— Да. Самият аз не си спомням, но родителите ми разправят как като малък съм имал малка синя полицейска фуражка, с която не съм се разделял дори в училище. На майка ми толкова й омръзнало, че един ден я изхвърлила, без да ме предупреди.
	— Родителите ти живи ли са?
	— Да.
	— С какво се занимават?
	— Карат се — отвърна с усмивка той. — Баща ми беше адвокат, а майка ми преподавател по литература. Сега и двамата са пенсионери.
	Те станаха и бавно се отправиха към хотела по красив булевард, където ги посрещна статуята на аржентинския писател Хулио Кортасар. Изпревари ги млада жена в спортен екип и слушалки на ушите. Марианка сподели, че често идва на този булевард и сяда на някоя пейка да слуша музика.
	— А какво правиш, когато не си полицай? — ненадейно го запита тя.
	— Оставам си полицай.
	Девойката се засмя.
	— А през почивните дни? Нямаш ли хоби? Не ходиш ли на курсове по карате например?
	— Не. Наистина си оставам полицай, независимо дали съм на служба, или не. Истината е, че имам тайно хоби. Малцина знаят за него.
	— Кълна се, че няма да кажа на никого. Не… почакай. Искам да отгатна. Ти също колекционираш стари пистолети?
	— Не. Но защо „също“? Кой колекционира стари пистолети?
	— Гийом.
	— Аз нямам време, просто чета криминални романи, гледам криминални филми и сериали и доказвам къде разследващите са допуснали грешка.
	Тя не го разбра. Впрочем никой не го разбираше.
	— На кого го доказваш?
	— На самия себе си. Прочитам романа до края. След това започвам разследването отначало, като търся къде писателят нарочно или неволно заблуждава читателя. Накрая доказвам, че детективът е сгрешил. Истинското решение винаги се оказва различно от това, което героят предлага.
	— Това важи ли за всички романи, които си прочел?
	— Да.
	Беше готов да се закълне дори, че това важи за всички криминални романи без изключение.
	— Дай ми един пример.
	— Избери си някой любим роман. Еркюл Поаро например? Нали си чела Агата Кристи? Сега си спомням, че героят беше белгиец. Преди известно време четох първото му разследване в първия роман на авторката. Така открих, че в него обявяват за престъпник персонаж, който всъщност е напълно невинен.
	— Как така?
	— Поаро разследва отравянето на богата стара дама. В края на книгата обвинява в убийство нейната прислужница. Обявява я за престъпница, макар че тя е напълно невинна. Мога да го докажа.
	— И защо ще постъпва така?
	В очите на Марианка личеше искрено изумление.
	— Има много причини, но това е твърде дълга история — отвърна той.
	Неочаквано той забеляза, че от един прозорец на втория етаж на величествена сграда се вее синьо-бяло-червено знаме. Приближи се и от металната плочка на входа разбра, че това е консулството на Словения.
	— Значи, любимият ти булевард в Брюксел е този, на който се намира консулството на Словения! И продължаваш да твърдиш, че не изпитваш носталгия?
	— Няма никаква връзка! — усмихна се тя. — Просто булевардът е красив. Ако го видиш в навечерието на Коледа, когато целият е в светлини!
	Много бих искал, помисли си той.


	Докато чакаха пред хотела да дойде таксито, той сърдечно й благодари.
	— Браво! Струва ми се, че успяхме да видим всичко.
	— Нищо подобно! Ако знаеш колко още неща можех да ти покажа! Жалко, че разполагаше само с половин ден.
	— Жалко наистина. И все пак съм ти признателен.
	Когато се качваше в колата, тя му подаде визитната си картичка и го помоли да я държи в течение на разследването по изчезването на Офер.
	— Ако пък случайно откриеш, че се намира в Копер, готова съм да ти помогна — предложи тя.
	Таксито потегли.
	Жан-Марк се обади, за да му каже довиждане.
	— Случаят е приключен! — съобщи му той.
	— Какъв случай?
	— Йохана Гец. Затова и днес не ми остана време за теб. Тази сутрин арестувахме убиеца.
	Нима белгийските полицаи бяха толкова по-добри от тях? Как успяха толкова бързо да се справят?
	— И кой е той? — запита Авраам.
	— Съседът. Друг съсед, не собственикът на апартамента на жертвата, а наемател от първия етаж. Психопат.
	— И защо го е извършил?
	— Още не сме разбрали мотивите му. Има още много неясноти. В момента тече разпит, но няма съмнение, че е той. Даже не оказа съпротива, когато отидохме да го арестуваме, и изобщо не се изненада.
	Жан-Марк още веднъж се извини, че не е успял да му отдели достатъчно време. Особено в събота.
	— Но ти наистина пристигна в най-неподходящия момент — повтори за пореден път той.


>>	10

	От самото начало му беше ясно, че Михал рано или късно ще научи.
	И това, което очакваше, се случи в четвъртък следобед, точно две седмици след началото на разследването. Тогава и двамата нямаха часове и си бяха у дома.
	Седеше зад бюрото на верандата и работеше също както онзи четвъртък, когато през процепите на капаците следеше Авраам и останалите полицаи. Михал бе нахранила Илай в кухнята под звуците на любимите му детски песнички и го бе сложила да спи.
	Авни все по-трудно устояваше на изкушението. Черната тетрадка непрекъснато му изпращаше примамливи сигнали. Искаше му се да я разтвори, макар че посред бял ден бе твърде опасно. Все пак препрочете първите три писма и началото на четвъртото, започнато предишната нощ. Михал си бе взела душ и излезе да го попита дали не иска да обядват заедно. Под предлог че е претрупан с работа, той заяви, че ще хапне един сандвич пред компютъра. Дали това не бе намек от негова страна? Може би се надяваше разговорът да бъде насочен в тази посока?


	Чувстваше, че все още не е готов да й признае за литературния семинар, но колко време бе в състояние да премълчава отново пробудилото се у него желание да пише? А и защо да го крие от нея, след като досега бе споделял всичките си неуспешни опити да твори, обезсърчението, че все не успява да намери подходящо време и място за това, тревогата, че вдъхновението ще си отиде и никога повече няма да го споходи?
	Ала от друга страна, никога не бе предполагал, че ще се случи точно по този начин. Това бе един от най-ужасните дни в живота му.


	Желанието да пише бе едно от първите неща, които Зеев призна пред Михал. Бяха се запознали по време на следването, на курсовете по педагогическа подготовка. Той бе завършил английска литература в Ерусалимския университет, а тя политически науки в Тел Авив. Струваше му се, че това е било много, много отдавна. По онова време на въпроса дали искат да станат учители всички студенти даваха отрицателен отговор. С изключение на нея. Тя беше на двайсет и седем години, а той с една година по-млад. След поредица повече или по-малко сериозни връзки и двамата бяха свободни. Зеев й довери, че пише или по-скоро желае да пише, а Михал така и не поиска подробности, само каза, че това е чудесно и че се надява един ден да прочете творбите му. В онзи момент той така и не разбра дали това е намек за трайни отношения между тях, или просто бе заявила увереност в неговия талант и че непременно ще бъде публикуван.
	Сега, когато Михал приближи до него, той побърза да затвори тетрадката. Тя прокара пръсти в косите му, но той не се обърна.
	— Има ли нещо, което искаш да ми кажеш? — запита го тя.
	— Не, защо?
	— Така ми се струва. От известно време работиш над нещо, нима си въобразяваш, че не виждам?
	На този въпрос той изобщо не би могъл да отговори, защото си мислеше, че тя забелязва и че същевременно не забелязва нищо. Надяваше се да обърне внимание и същевременно, че няма да го стори. Открай време се бяха разбрали Михал да не го пита дали работи над нещо, защото подобни въпроси само сипваха сол в раната. Ето защо отговорът му бе уклончив:
	— Все още съм съвсем в началото. Не съм сигурен дали си струва да го обсъждаме.
	Вълнението му обаче бе толкова силно, че се предаде и на нея.
	— Почакай — каза тя, — ще приготвя кафе и след това ще ми разкажеш. Ти ще пиеш ли?
	Докато тя беше в кухнята, Авни реши да не скрива нищо от нея. Желанието му да сподели се оказа по-силно от страха.
	Михал се върна, тържествено обяви, че е готова да слуша, и седна на бежовия фотьойл, като постави чашата кафе на малката ратанова масичка. Той обърна стола и се настани срещу нея.
	— Като начало — започна той, — от няколко седмици насам посещавам един литературен семинар.
	Тя не показа нито следа от учудване или смущение.
	— Нямах намерение да се записвам и съжалявам, че не ти казах веднага. Стана случайно, минавах край библиотека „Бейт-Ариела“, видях афиша и влязох. Исках само да видя какво представлява. Не мислех да оставам. Ръководител на семинара е Микаел Розен, не зная дали името ти говори нещо, но той е млад, доста известен писател и двамата много си допаднахме. Останах преди всичко заради него. Прощавай, че не ти казах по-рано.
	— Кога това? Как така досега не съм разбрала? — учуди се Михал.
	В същото време обаче изглеждаше искрено доволна.
	— В неделя следобед, когато ти казвах, че отивам да работя в библиотеката. Там се провеждат сбирките… Така че не е било съвсем лъжа.
	— Не се притеснявай! За мен е важно, че най-сетне си се решил. И имаш ли полза? Чувстваш ли някакъв порив отвътре?
	Би могла да му припомни презрението, с което той отхвърляше всяко нейно предложение да участва в подобен семинар, но не го направи.
	— Да, сега вече съм сигурен, че у мен е налице положителна промяна — отвърна той.
	Откровено казано, единствено Михал вярваше в способностите му. Доверието й в него си остана ненакърнено дори през седмиците и месеците, когато самият той бе изгубил вяра в себе си и се чувстваше толкова обезсърчен, че дори бе престанал да си представя мига, когато ще може да й прочете нещо, написано от него. Нещо наистина завършено, което тя захласнато ще изслуша. Сега вече знаеше, че разполага с материал, но не беше сигурен дали моментът е подходящ. Съзнаваше, че написаното е трудно за възприемане, и се боеше от нейната оценка.
	Поне според него второто писмо съдържаше най-проникновените слова на Офер. Беше го написал веднага след продължителния разговор с Ави Авраам в неговия кабинет като отглас от разменените с инспектора мисли. В своето писмо Офер анализираше страха, който внушава на родителите си, или по-скоро техния страх от неговата различност. Опитваше се да обясни на тях, а и на самия себе си причината за този страх. Писмото завършваше с жестоката фраза: „Години наред вие ме държахте гладен, не ми давахте онова, от което си нуждаех, искахте да ме унищожите, за да не бъде моят живот по-добър от вашия, за да не бъде той като упрек срещу вас и да не видите в него като в криво огледало собствената си посредственост“. Следваше същият подпис: „Офер, който вече не е ваш син“, а отдолу Авни добави: „Следва продължение?“.
	Стилът на второто писмо беше много по-добре обработен. За правдоподобност Зеев повтаряше изрази и характерен словоред, които бе откроил при препрочитане на първото писмо. Беше добавил и няколко израза, дочути в клас или в междучасията, които си беше отбелязал след часовете в тетрадката. Освен това вече знаеше как да използва лактите и китките на ръцете, за да не докосва с пръсти листа, докато преписва текста на чисто. Беше купил друг плик и този път не изхвърли стерилните ръкавици в контейнера за смет пред блока, а ги прибра в джоба на панталона, за да се отърве от тях на път към училище. Писмото престоя два дни в пощенската кутия на семейство Шараби и след това изчезна.
	Михал го гледаше възбудено, явно гореше от нетърпение.
	— Хайде, кажи ми какво си написал!
	— Момент, първо трябва да ти обясня.
	Ала тя продължи да настоява:
	— Дават ли ви упражнения? Как протича семинарът?
	— По принцип да. Микаел предлага на участниците да напишат нещо на определена тема, всеки работи у дома, а след това чете написаното пред всички и заедно го обсъждаме. Но аз не правя така. У мен се роди идея не по време на семинара, макар че и той има известен принос. Заех се с нещо далеч по-сериозно и по-обширно.
	Жена му се усмихна, все едно предварително бе уверена, че той няма да си губи времето с някакви си упражнения.
	— В такъв случай дали господин писателят ще бъде така добър да разкрие върху какво работи?
	— Не зная.
	Колебанието му беше искрено. Той ни най-малко не се стремеше да изостри любопитството й. Така и не бе имал възможността да види реакцията на своите първи читатели, пък били те родителите на Офер или полицаите. Можеше само да предполага каква е била тя. Но сега, докато чете, щеше да види изражението на лицето й.
	— Ти решаваш — каза му тя. — На мен наистина много ми се иска да прочета написаното от теб. Във всеки случай непременно трябва да го отпразнуваме по някакъв начин.
	— Да го отпразнуваме ли? Според мен е твърде рано. Най-напред трябва да го прочетеш и да ми кажеш дали ти е харесало.
	Да й даде ли писмото, или да не й го даде?
	Тя бе тъй развълнувана, че Зеев не се сдържа и постави тетрадката на масата пред нея. Разтворена.
	— Все още не съм вкарал текста в компютъра — обясни той. — Засега всичко е само в тетрадката. Всичко, тоест три писма, които са като три глави от книга.
	— Аха, разбирам. Епистоларен роман — възкликна тя и зачете.


	Илай спеше и не се обаждаше, но той имаше усещането, че сънят на сина му притиска изпънатите струни на нервите му. Беше напрегнат до краен предел. Най-много се боеше малкият да не се събуди, да се разплаче и да попречи на Михал да прочете всичко от край до край, тъй като в такъв случай тя трябваше да прекъсне, да отиде при него и той нямаше да види реакцията й. Засега внимателно следеше движението на очите й, които се плъзгаха по редовете. Дебнеше и най-малката промяна в изражението й. Ако малкият се събудеше, нямаше да могат да обсъдят текста веднага след прочита, трябваше да чакат до вечерта, а дотогава първите впечатления щяха да изтлеят.
	Третото писмо беше най-дълго и най-сложно, защото препращаше към предишните две и в него се съдържаше вероятността получателят да се усъмни в самоличността на подателя. То също започваше с обръщението „мамо и татко“, но веднага след това Офер отправяше поредица въпроси, свързани с предишните писма.
C>
	Къде се намирахте, докато четяхте писмата, които ви изпратих? В моята стая? Във всекидневната? Какво си мислехте през това време? Може би сте си повтаряли, че няма начин да съм ги писал аз, за да се предпазите от съдържанието им? Опитахте ли да се убедите помежду си, че някой друг го е сторил вместо мен, за да се спасите от болката, която те ви причиняват? И какво направихте с тях след това? Унищожихте ли ги, за да сте сигурни, че няма да ви се наложи да препрочитате думите, които не желаете да чуете? Аз обаче няма да престана да ви пиша.
C$
	Третото писмо Авни пусна в пощенската кутия посред бял ден без каквито и да било опасения. Беше с тънки кожени ръкавици, купени от магазин за автомобилни аксесоари, все едно му трябваха да кара скутера.
	Опита да си представи що за мисли минават през главата на Михал, докато чете. Имаше сериозно изражение. В един момент не можа да разчете думата „погребан“ и попита какво е написано. Друг път му се стори, че го гледа странно, но когато я запита „Да, кажи?“, тя отново сведе поглед над черната тетрадка и вдигна глава едва когато стигна до края.
	— Какво е това? — запита го тя.
	— Как какво?
	— Това писма от „нашия“ Офер ли са? Който живее на горния етаж?
	Той съзнаваше, че тъкмо защото изчезването на младежа и последвалите издирвания са залегнали дълбоко в съзнанието й, тя ще бъде съвършеният читател.
	— Да. Това са писма, които той е написал до родителите си, за да им обясни случилото се.
	Михал не реагира. Той изчака още малко и зададе най-важния въпрос:
	— Е, какво мислиш?
	Ала тя не каза нищо за писмата. Нито за съдържанието, нито за формата. Поне в първия момент.
	— Не разбирам за какво говориш. Той обяснява какво се е случило, но ти откъде знаеш какво се е случило?
	— Не зная. Опитвам да си представя, в това е същината на написаното от мен! Поставям се на негово място, старая се да възприема неговата гледна точка и да разбера какво всъщност го е сполетяло.
	— Но ти не можеш да пишеш такива неща, без да знаеш какво наистина се е случило с него!
	— Разбира се, че мога. Това тук не е криминален роман или вестникарска статия. Изобщо не ми пука за фактите. Интересува ме душевният процес, който е протекъл в него, или по-скоро който поне според моите представи е протекъл и е довел до неговото изчезване.
	Михал мълчеше. Той изобщо не предвиждаше подобна реакция от нейна страна. Дали техният разговор се чуваше от горния етаж? Тя прелисти обратно тетрадката и започна да препрочита първото писмо.
	— Е, какво ще кажеш? — тихо запита той.
	— Това ме плаши.
	В гласа й нямаше никакво възхищение.
	— Щом е плашещо, това е добър знак, нали? — колебливо се усмихна той. — Не смяташ ли, че такова би трябвало да бъде въздействието на истинската литература?
	— Не зная каква трябва да бъде истинската литература.
	— Единственият важен въпрос е ти какво почувства, докато четеше? Почувства ли се увлечена? Искаше ли ти се да продължиш нататък, или напротив, ти стана скучно? Дочу ли в тези писма реалния глас на един младеж, който говори на родителите си?
	— Мисля, че да.
	— За мен само това е от значение. Признавам, че върша нещо донякъде плашещо. Да проникнеш в ума на едно шестнайсетгодишно момче и преди всичко да пишеш от негово име — от първо лице, е голям риск от литературна гледна точка. Затова искам да знам дали според теб съм на прав път.
	Тя упорито отказваше да отговори пряко на въпроса му.
	— Защо избра тъкмо Офер?
	— Защото го познавам и съм сигурен, че той може да ми послужи за изграждането на удивителен персонаж. И историята му е удивителна. Но трябва да е ясно, че не става дума само за него. Сигурен съм, че си обърнала внимание, вмъкнал съм много други елементи, може би дори от личен характер.
	— Не се ли боиш, че някой може да прочете това и да реши, че си замесен в неговото изчезване?
	— А ти какво си мислиш! Не смяташ ли, че дори без да знам какво точно се е случило, аз по някакъв начин съм замесен. Без съмнение съм оказал влияние върху него, върху живота му и именно затова съм в състояние да разбера същината на неговия характер и на историята му.
	Тя отново отправи към него странен поглед, който той не успя да разтълкува.
	— А какво казаха на семинара?
	— Засега нищо. Още не съм чел пред тях написаното от мен. И не съм сигурен дали въобще ще го направя. Може би ще го покажа само на Микаел. Истината е, че се колебая дали да разкрия моята идея. Не толкова идеята сама по себе си, колкото композицията на моята книга. Смятам това да бъде роман, съставен изцяло от писма на един изчезнал младеж до неговите родители. Не вярвам някога да е писана подобна творба, при това на иврит.
	— Доста е плашещо — отново каза жена му.
	Тя продължаваше да държи в ръце тетрадката, взираше се в ситно изписаните с черна химикалка редове, в поправките и стрелките по белите полета, но беше престанала да чете.
	— Щом е плашещо, това е добър знак — упорито повтори той.
	Чудеше се дали да не й прочете от писмото на Кафка, което преди няколко дни бе открил в интернет, откъса за брадвата, която разсича леда на замръзналото море, но тя продължи:
	— Ако решиш да го публикуваш, непременно трябва да промениш имената. Инак представяш ли си как биха реагирали родителите му?
	— Може би има начин да узная това — отвърна Зеев, без да мисли, — защото изпратих писмата до тях.
	Дали точно в този момент не допусна грешка? Като сподели с нея и това? По-късно, през безкрайните часове, когато чакаше тя да му се обади, дебнейки и най-малкия знак, че не го е изоставила и че няма да остане сам-самичък, той не спираше да се пита дали не сбърка, като й разкри всичко. Може би щеше да му е за урок. Не, защото подобно нещо никога не се бе случвало между тях двамата.
	В началото Михал не повярва. Тогава все още можеше да си вземе думите назад.
	— Какво си направил? — едва чуто промълви тя.
	— Изпратих им писмата — повтори той. — Или по-скоро ги пуснах в пощенската им кутия.
	Сетне, понеже тя все още не можеше да повярва, добави:
	— Не се тревожи, не съм ги подписал. Но разбери, просто нямах избор, те са истинските получатели. Авторът на тези писма иска да стресне именно тях с точно определени, целенасочени думи. Нима не разбираш?
	— Не мога да повярвам, че си сторил това. Не си ги пуснал в тяхната пощенска кутия.
	Все още можеше да каже: „Не, разбира се. Пошегувах се. Естествено, че не съм пуснал писмата в пощенската им кутия“.
	Но не го направи.
	Михал стана и излезе от стаята.
	Откри я в кухнята, седнала, опряла лакти на масата, закрила лицето си с длани. Като не знаеше какво да каже, той се опита да я прегърне, но тя го отблъсна.
	— Зеев, скъпи, кажи ми, че не си пуснал тези писма. Искаше само да се пошегуваш с мен, нали?
	Той не каза нищо.
	— Не мога да повярвам, че си го направил. Как си могъл? Какво те е прихванало?
	Ужаси го преди всичко отчаянието в гласа й. Отчаяние, което се предаде и на него.
	— Но не те знаят, че съм аз — повтори той в опит да я успокои.
	— Какво значение има дали знаят, или не? Съзнаваш ли изобщо какво си направил?
	Разбира се, че съзнаваше. Тъкмо затова изпрати писмата. Продължи да мълчи, само я галеше по косите. Все така скрила лице, свела глава, тя продължи:
	— Трябва веднага да отидеш в полицията и да си признаеш всичко. Те със сигурност вече търсят кой е изпратил тези писма. Може би дори вярват, че го е сторил самият Офер!
	— Полицията ли? Какво общо има полицията?
	Внезапно тя вдигна глава и впери в него широко отворените си кафяви очи:
	— Зеев, случило ли се е нещо между теб и Офер?
	Той замръзна на мястото си. За втори път му отправяха този въпрос. При това сега го чу от Михал.


	Най-тягостният момент през този следобед бе, когато двамата разбраха, че малкият се е събудил. Вероятно бяха повишили тон. И тъкмо защото се бе събудил не сред тишина, а от гласовете на родителите си, той не плачеше, а бъбреше на език, който само той разбираше, и сякаш предаваше опростена версия на техния разговор. Михал избърса сълзите си и отиде при него, но когато го взе на ръце, изведнъж се разрида, остави Илай върху коленете на баща му, изтича да се скрие в банята и затвори вратата… Почти веднага излезе, издърпа детето от ръцете на Зеев и го взе със себе си в спалнята. Той ги последва и седна на леглото до нея. Малкият не разбираше какво става и доволен, че се е озовал върху широката постеля, пълзеше между баща си и майка си.
	— Наистина ли искаш да отида в полицията? — запита той.
	— Зеев, та ти самият имаш син, как си могъл да постъпиш по този начин? Просто не мога да проумея.
	В опит да я успокои той протегна ръка, но Илай я грабна, вкопчи се в нея, изправи се на крачета и се сгуши до баща си. Не говореха за литература, а и занапред едва ли щяха да говорят. Сякаш в момента, когато тя се бе убедила, че тази писма имат реални получатели, те бяха изгубили статута на литературна творба и се бяха превърнали в неморално деяние, в престъпление. Сякаш написаните от него думи се бяха превърнали в куршуми, които нанасят рани и причиняват страдание.
	— Според мен така е най-разумно — каза тя. — Нима предпочиташ да изкъртят вратата на апартамента и да направят обиск пред очите на сина ти и на родителите на Офер?
	Авни не можеше да разбере защо според нея полицията ще го арестува. Тя смесваше нещата. За пореден път се опита да й обясни спокойно, че никой няма да направи връзка между него и тези писма. Беше се погрижил да използва обикновена хартия и обикновени пликове, не бе оставил пръстови отпечатъци и беше внимавал да не го видят, когато ги пуска в кутията на семейство Шараби. Беше минала седмица и половина от първото писмо и никой не бе дошъл да го безпокои. Ала тя все пак успя да му предаде страха си и той отново почувства как го обзема предишната тревога.
	— Ние нямаме право да премълчаваме — настоя тя.
	— Защо? Какво те кара да мислиш така?
	— Полицията така или иначе ще разкрие истината, затова е най-добре да я чуе от теб. Най-добре е да се явиш доброволно и да им обясниш. Не бива да премълчаваш, защото стореното от теб е ужасно. Представи си как само заради твоите писма родителите се вкопчват в мисълта, че Офер е жив и здрав. Трябва да си признаеш. Ако го сториш, полицията може да се съгласи да не разкрива кой е подателят. А помисли ли за хората от блока? Смяташ ли, че ще можем да продължим да живеем тук, ако се разчуе, че ти си сътворил подобен ужас?
	— А ако ме арестуват веднага щом отида?
	— Първо ще се посъветваме с адвокат. Не си сторил нищо лошо, просто си написал някакви писма. После ще се явиш в полицията, ще кажеш истината и ще изразиш съжаление за стореното. Така няма да заподозрат, че си замесен в изчезването на Офер. Ще обясниш, че не знаеш нищо и че това е обикновено литературно упражнение.
	Тя явно се опитваше да не се поддаде на паниката, стараеше се да говори тихо и спокойно, диреше начини да го предпази, но последното изречение му причини жестока болка.
	— Няма нужда да се съветвам с адвокат — възрази той. — Ако се наложи, готов съм да поговоря с Ави Авраам. Сигурен съм, че той ще ме разбере.
	— Ами че обади му се тогава. Направи го веднага. Не мога да издържам повече.
	Колко странно беше всичко!
	Визитната картичка на полицая се оказа в черната тетрадка. Не помнеше къде я е сложил и я откри между последната страница и корицата едва след като прерови портфейла си, чантата и всички чекмеджета на бюрото.
	Михал го последва на малката веранда и застана зад него с Илай в ръце, а в слушалката се чуваше гласът на инспектора. Зеев му обясни, че непременно трябва да се срещнат и да поговорят. Авраам отвърна, че това не може да стане преди неделя или понеделник, защото се намира в чужбина, и го запита дали не става въпрос за спешна информация по делото. Когато Зеев отрече с половин уста, полицаят го посъветва да отиде направо в участъка. Макар да долови, че събеседникът му е някак разсеян и мислите му са другаде, Зеев настоя, че иска да говори само с него.
	— Ще чакам да ми се обадите в неделя и да ми кажете кога ще можете да ме приемете в кабинета си — заключи той, след което се сбогува и затвори.


	Михал отиде при родителите си, за да размисли, и Зеев остана сам в апартамента. Свечери се. Той вече не смееше да се приближи до верандата, която гледаше към улицата. Ако минувачите вдигнеха глава, биха могли да го забележат през пролуките на капаците. Едва тогава осъзна, че всичко е свършено. Всичко, което се бе разтворило преди две седмици, сега се затваряше. Прозорците и вратите, другият човек в самия него, собственото му възраждане, Микаел Розен, писането. Писането, което той бе очаквал години наред. Реакцията на Михал и последвалият разговор между тях бяха превърнали възторжената му идея в нещо позорно и вдъхващо ужас. Кракът му вече нямаше да стъпи на семинара. Нямаше повече да пише писма нито за себе си, нито за когото и да било друг. Черната тетрадка остана да лежи на бюрото затворена, плашеща като ръката на прокажен. Не я разтвори, не препрочете първия параграф от четвъртото писмо, който започваше с въпроса: „Мамо и тате, продължавате ли да четете думите, които ви изпращам от мястото, където се намирам?“.
	Да можеше да излезе навън, да броди часове наред в тъмнината, за да докара до изнемога нозете си, а заедно с тях и страха си! Но това бе невъзможно. Имаше усещането, че го пронизват студени погледи, които го дебнат от всички страни. Сякаш всички вече знаеха. И какво всъщност знаеха, дявол да го вземе! Мисълта, че утре ще трябва както винаги да отиде в гимназията и да се срещне с учениците и с колегите си, му се стори непоносима. Затова реши рано сутринта да се обади на секретарката и да отмени часовете си. Така и така скоро щяха да го уволнят. Без конкретна причина. Уж всичко си беше както преди, но Авни трепваше при най-слабия шум, все едно чуваше полицейска сирена. Направи опит да се успокои. Изпи голяма чаша чай от лайка без захар, но от него започна да му се гади. Ави Авраам ще го разбере. Без съмнение ще го упрекне, но няма да го арестува. Беше сигурен в това, макар да нямаше никакви основания за подобна увереност. Освен може би доверието, което се бе породило между двамата. Ала как е възможно инспекторът да замине за чужбина в самия разгар на разследването? Дали командировката му е свързана с издирването на Офер? Нима е налице вероятност младежът да е напуснал Израел?
	Зеев отново се сети за Микаел Розен, за зачервените му очи и острата миризма, която излъчваше тялото му. За дългите му крака, свити неудобно в тясното купе на колата. Жалко, че няма да се видят повече. Зеев не помнеше дали му остави своя адрес и телефон в администрацията на библиотеката и не знаеше дали Микаел би могъл да се свърже с него, за да го попита например защо е престанал да посещава семинара. Целият се стягаше при мисълта, че негови познати, особено далечни роднини и бивши колеги от университета, могат да научат от вестниците какво е сторил. Нима и Микаел ще разбере по този начин?
	Искаше му се да престане да мисли. Толкова по-зле, ако загуби работата си.
	Обади се на Михал, за да я предупреди, че ще напусне апартамента и ще отседне в хотел. Докато не се срещне с Ави Авраам. Докато нещата не се изяснят.
	— Може би без мен тук ще се чувстваш по-добре — каза й той и искрено повярва на думите си, тъй като от самото начало смяташе, че на него се пада да напусне жилището, а не на нея.
	Измъчван от въпроса дали тя ще се върне, заспа на дивана във всекидневната пред включения телевизор и както никога през нощта му се явиха сънища, които на сутринта почти не помнеше.


	Все още лежеше на дивана, когато чу входната врата да се отваря. Макар да се бе завил в пъстрото детско одеяло, чувстваше се вкочанен от студ. Случилото се предишния ден изплува в паметта му не изведнъж, а някак постепенно.
	Михал влезе във всекидневната. Сама. Оставила бе Илай при родителите си.
	— Съжалявам, че си тръгнах така — каза тя и седна до мъжа си. — Как спа?
	— Добре. И дълго, струва ми се. Колко е часът? А вие как спахте?
	— Двамата трябва да поговорим. Искам да ми обясниш защо стори това, тъй като все още не мога да го проумея.
	— Аз също — отвърна той и за пръв път от предишната вечер насам заплака.
	— Успокой се. Ще се справим с положението.
	— Не, това е от радост. Не вярвах, че ще се върнеш.
	Тя го погали по главата. Косите му си бяха все така светлокестеняви както на младини. Сетне разтвори капаците на прозорците към верандата, за да проветри, отиде да приготви кафе и донесе две чаши, които постави на масата във всекидневната. Сложи до тях кутия цигари и каза:
	— Реших, че няма да е зле двамата отново да пропушим.
	Сякаш с машина на времето двамата се върнаха няколко години назад, останаха затворени в продължение на четиридесет и осем часа почти без да се надигнат от дивана. Сякаш отново бяха се превърнали в студенти, за да преживеят чрез тези безсънни почивни дни, но по различен начин годините отпреди изчезването на Офер и така да попаднат през едно неделно утро в свят, където никой не е писал никакви писма, никой не познава младеж на име Офер и затова няма причина да се ходи в полицията. Може би не искаха да заспиват, за да бъдат будни, когато настъпи мигът, от който толкова се опасяваха.
	Разговаряха не само за писмата, а и за изминалата тъй трудна година след раждането на Илай, за кариерата на всеки от тях, за преместването в Холон. Неусетно преминаваха от интимна близост към осезаема дистанция. Зеев ту имаше чувството, че тя му прощава, ту предишното неразбиране и недоверие отново го отделяха от нея.
	— Когато прочетох тези писма, веднага разбрах, че в тях говориш повече за себе си, отколкото за Офер. Сетне си помислих, че би трябвало да ги изпратиш на мен, че аз съм техният истински получател. Че би трябвало да пуснеш тези анонимни писма в нашата кутия с моето име върху плика.
	— Що за идея! Освен това не съм съгласен, че в тях се говори повече за мен, отколкото за Офер. Бих могъл да се съглася, че в тях става дума за него и за мен, но отлично знаеш, че моите родители са мъртви и не мога да им изпращам писма.
	— Във всеки случай сега си даваш сметка, че не е трябвало да ги пускаш в пощенската кутия на семейство Шараби дори да беше решил, че в това ще се състои твоята творба. Как не можа да направиш разлика между написването на тези писма и грозната постъпка, която си извършил след това?
	— Вече не съм сигурен какво би трябвало да разгранича. Просто се боя от стореното и от твоята реакция. Не ми пука за полицията. За мен си важна единствено ти.
	Думите му нямаха за цел да облекчат болката й. Произнесе ги, защото точно в този момент се нуждаеше от нейната прошка дори да не беше все още съвсем наясно що за грях бе извършил.
	— С мен, както виждаш, всичко е наред. Забрави как реагирах в началото. Не могат да сторят нищо нито на мен, нито на Илай. Боя се за теб и се опитвам да разбера какво те е накарало да постъпиш по този начин.
	И едва тогава Зеев й разказа почти всичко и почти от самото начало. Описа й как осъзнал, че именно това е историята, която отдавна очаква, и как разбрал, че ще я разкаже с помощта на писма. Не спомена обаче за анонимното обаждане в полицията.
	През нощта срещу петък, в един от най-тежките моменти от техния дълъг разговор, Михал отново го запита:
	— Сигурен ли си, че между теб и Офер не се е случило нищо?
	— Престани да ми задаваш този въпрос! Не мога да допусна, че го чувам тъкмо от теб! Затова ли остави Илай у родителите си?
	— Не говори глупости! Оставих го, защото не ми се иска той да е тук.
	— Защо?
	— Може би защото се боя внезапно да не дойде полиция, а и вероятно защото тъкмо в този момент не мога да се държа като майка. Дори не мога да мисля като майка. Чувствам, че трябва да бъда само с теб.
	Всяка нейна дума му носеше спасително упование.
	— Благодаря ти, че дойде — промълви той и се сгуши в прегръдките й.
	— Не можех да понеса ти да останеш съвсем сам тук. Боях се да не направиш още някоя глупост.
	— Всичко приключи. Никога вече няма да предприема каквото и да било, без да се допитам до теб.
	Тя му отвърна с усмивка.
	В понеделник двамата заедно се отправиха към участъка.


>>	11

	Разследването, което Авраам Авраам завари, нямаше нищо общо с онова, което бе оставил. То вече не му принадлежеше, макар че той официално продължаваше да оглавява екипа и подписваше всички заключения, преди да бъдат изпратени на прокуратурата. Дори предприе действия, които доведоха до разрешаване на случая, но така и не стана ясно кой точно държи юздите, ако изобщо имаше такъв.
	В неделя сутринта, след като бе спал само три часа, той седеше в кабинета на Илана в Централното управление и се опитваше да проумее какво всъщност се опитва да му подскаже тя.
	— И така, ние стигнахме до заключението, че досега разследването се основава на една-единствена хипотеза, без да разполагаме с каквото и да било доказателство, че тя е вярната.
	Той я слушаше изморен и объркан.


	Самолетът на Ел Ал се бе приземил на летище „Бен Гурион“ със закъснение, а след това Авраам Авраам чака почти четиридесет минути, за да вземе куфара си. Когато най-сетне пристигна в Холон към един и половина след полунощ, с изненада откри, че апартаментът му никога не е блестял от такава чистота. В хладилника намери един литър прясно мляко и неотворена кутия сирене, а в кутията за зеленчуци два плика, един със зрели домати и друг с шест краставички. На голямата маса беше оставен празничен хляб за шабат. Той включи телевизора само за да слуша звука и разтвори куфара. През неговото отсъствие майка му бе подредила гардероба и сгънала сините униформени ризи на отделен рафт. Не беше сменила само зелените чаршафи на леглото, от които идваше обичайната миризма.


	— Не съм сигурен, че разбирам какво имаш предвид — отвърна той на комисарката и извади от джоба си кутия цигари.
	Тя стана, отвори прозореца, който гледаше към улица „Шалма“, но вън беше горещо от сутринта и в стаята си остана задушно.
	— Опитвам се да ти обясня — започна тя, след като се върна и седна срещу него, — че въпреки всичко казано по време на първото съвещание ние изобщо не взехме предвид степента на недостоверност. Твърде бързо приехме за факт нещо, което би трябвало да бъде просто хипотеза, и на него основахме всичките си действия, а именно че Офер е изчезнал в сряда сутринта. Знаеш това не по-зле от мен.
	— А какво трябваше да направим? Какво имаш предвид под „твърде бързо“?
	Илана бе забравила да постави на масата пепелник.
	— Имам предвид, че е грешка, защото _ние не знаем_ дали наистина е така. Не разполагаме с неопровержимо доказателство, нито със свидетелски показания, които да го потвърдят. Напротив. От две седмици и половина насам напразно търсим някой друг, освен майката да е видял момчето в сряда сутринта. Изобщо не сме в състояние да възстановим случилото се през този ден и това започва да се струва на всички твърде странно. Ако предположим например че Офер е изчезнал по пътя към училище или че е решил да избяга от часовете, или пък е срещнал някого, който го е убедил да направи това, все щяхме да попаднем на материално доказателство, което да го потвърди. А до този момент никой не го е видял да слиза по стълбите, да излиза от входа или да се качва в автобуса. Нищо. Разпространихме снимката му сред шофьорите от градския транспорт и на такситата от района, показахме я на близки и далечни съседи, на търговците от квартала, но никой от тях не потвърди да го е виждал в сряда сутринта. Не забравяй, че пуснахме обяви за издирване, че самият ти се появи с изявление по телевизията и въпреки това така и не се намери свидетел, който да го е видял в сряда сутринта да отива в една или друга посока. Разбираш ли? От началото на разследването насам тъпчем на място. А времето лети, Ави, твърде възможно е дори вече да не разполагаме с такова. Трябва да си го признаем поне пред самите нас. Така и не успяхме да възстановим случилото се от момента, когато се предполага, че Офер е излязъл от дома. Ето защо стигнахме до заключението, че се налага да преразгледаме тази аксиома, да я поставим под въпрос или поне да приемем и други версии, за да видим къде ще ни отведат те. Така или иначе няма какво да губим.
	Авраам запази мълчание. Запали цигара въпреки бездруго задушния въздух в кабинета и липсата на пепелник пред него. По време на телефонните разговори Маалул бе споменал единствено за откриването на раницата и нито дума за преосмислянето на концепцията нито по време на разговора им в четвъртък, нито в петък, когато се чуха за последен път преди завръщането му от Брюксел. Кога точно тази базисна хипотеза е била поставена под въпрос? От кого? А зад професионалния речник на Илана се криеше открито обвинение: „Ти не си подходил правилно към разследването и особено към разпита на родителите“.
	Авраам си спомни как майката седеше пред него през онази първа вечер. В неговия кабинет, в участъка. Пластмасовият плик, от който следващата сутрин тя извади снимките на Офер и ги подреди върху бюрото. А през това време Илана продължаваше да го обсипва с едва прикрити упреци:
	— Ави, единственото, което _знаем със сигурност_, е, че във вторник той е бил на училище. Елиаху е прегледал записите от камерите на двора и при входа на гимназията. На тях той се вижда ясно. Вижда се как минава отвъд оградата. Знаем също така, че във вторник следобед се е прибрал у дома. Разполагаме с трима свидетели, освен майката: момче и момиче от същия клас, които са вървели след него, и един съсед, който го е забелязал да влиза във входа на блока малко преди четиринайсет часа. Но това е всичко. Дотогава знаем със сигурност къде е бил, показанията съвпадат, но след това всичко се губи. Офер се прибира у дома. Намерението ни е именно оттам да започнем издирването.
	За пръв път от миналия четвъртък насам някой произнасяше пред него името на изчезналия младеж, но Авраам имаше чувството, че не го е чувал отдавна.
	— Чудесно, Илана! И къде според теб трябва да го търся? Нима смяташ, че се крие под леглото? — не се сдържа той.


	Още с пристигането в девет и половина сутринта той долови някаква неловкост между тях. Илана го очакваше на прага на кабинета в униформа. Прегърнаха се, но някак без да се докосват. Покани го да седне, все едно влизаше тук за пръв път. Макар да се настани както винаги на синия стол отдясно на бюрото, той не се чувстваше на мястото си.
	Първите думи на Илана сякаш изминаха километри, преди да стигнат до него. Имаше странното усещане, че от старите снимки по стените го гледат непознати лица. И преди бе изпадал в подобни състояния, но никога с толкова неприятно чувство. Всъщност всеки път, когато дълго време не се бяха виждали, щом се срещнеха, им се налагаше да преодоляват известно смущение. Да разчупват леда. И всеки път го разчупваха. Обикновено Авраам упрекваше за това себе си, защото винаги му трябваше известно време да се отпусне в присъствието на своята началничка. Този път обаче съзнаваше, че студенината идва и от нея. Сега тя беше не по-малко отговорна за зейналата помежду им яма.
	— Хайде, разказвай как мина? — бе първият й въпрос.
	— Губене на време. Като правя равносметка, май изобщо не трябваше да ходя.
	— Инак изглеждаш във форма. Май не искаш да си признаеш, че си прекарал добре.
	Всъщност може би тя имаше право.
	Сетне го запита за Жан-Марк Каро и дали се е срещал с един старши служител от Централното полицейско управление в Брюксел, очарователен белгиец, с когото се запознала на конференция в Мадрид. Оказа се, че това е единият от двамата служители, ръководещи разследването по убийството на Йохана Гец, същият, който бе решил случая. Авраам обясни, че срещата била отменена тъкмо заради убийството, и реши да й разкаже как това разследване, приключило в деня на завръщането му, бе нарушило предвидената програма, но тя го прекъсна:
	— Изчакай да дойдат Елиаху и Ейал, за да чуят и те. А ние с теб ще поговорим за други неща.
	Въпреки това го запита дали се е запознал с жената на Жан-Марк и дали тя е толкова красива, колкото твърди той. Въпросът й го изненада и той отвърна, че наистина е красива. По време на престоя си в Тел Авив белгийският полицай се бе срещал с Илана на четири очи и Авраам не знаеше за какво са си говорили двамата.
	— А остана ли ти време да разгледаш града?
	— Много малко, едва последния ден.
	Минутите се точеха и той имаше чувството, че тя премълчава нещо. Едва по-късно разбра колко прав е бил в предположенията си. Впрочем и от негова страна разговорът не потръгваше. Сякаш присъствието му в този тъй добре познат кабинет беше някак неестествено. За него подобна отчужденост беше особено болезнена, защото беше отсъствал само няколко дни. Когато най-сетне се реши да запита Илана за хода на разследването, започна с това, че през цялата седмица непрекъснато е поддържал връзка с Маалул, и тъкмо тогава тя му каза направо в очите, че основната им хипотеза е преразгледана.
	В десет часа Шарпщайн и Маалул пристигнаха заедно.
	Шарпщайн веднага зае свободния стол, сякаш той бе запазен специално за него, а Илана излезе да потърси стол за Маалул, когото Авраам стана да поздрави.
	— Нашият човек от Брюксел! Изглеждаш ми поосвежен — каза му инспекторът, като му стисна ръката.
	Сетне добави с едва доловим упрек:
	— Добре ли се забавлява там?
	Въпреки горещината Маалул беше със същото сиво туристическо яке от предишното им събиране и Авраам Авраам си помисли за момент, че той крие от тях ръцете си. Шарпщайн пък изобщо не го запита нищо, все едно неговият шеф не бе ходил никъде. Двамата се поздравиха, като само размениха погледи, и младият полицай просто изчака Илана да се завърне със стол за Маалул, той да седне, след което веднага взе думата, без да остави време на своята началничка да поеме ръководството с няколко въвеждащи думи.
	— Първо, що се отнася до раницата. Разполагаме с първите резултати от анализа. Никаква следа от кръв и други представляващи интерес субстанции нито вън, нито вътре. В замяна на това има много отпечатъци от пръсти, част от които могат да се използват, а други не. В лабораторията се нуждаят от още два-три дни, за да приключат с проверката на съдържанието.
	Той им раздаде листи със списък на откритите в раницата вещи. Авраам си даде сметка, че след смутилия го разговор с Илана съвсем е забравил за това веществено доказателство. Все пак запита Шарпщайн дали има снимки на раницата и на нейното съдържание.
	— Да, но не ги нося.
	Авраам потисна желанието да скочи в колата, да отиде до Ерусалим и да вземе в ръце тази проклета раница. Отново съжали, че не е бил тук, за да я получи пръв, лично да провери съдържанието предмет по предмет. Списъкът напълно съответстваше на онова, което Маалул му беше съобщил по телефона. В раницата бяха открити личната карта на Офер, химикалка, две банкноти по двайсет шекела, тетрадки и учебници, подробно описани от Шарпщайн, включително издателствата. Все пак си даде труда да прочете внимателно:
C>
	— Гражданско образование: _Да бъдеш гражданин на Израел — еврейска и демократична държава_;
	— Социология: _Обществени кръгове_;
	— _Антигона_ от Софокъл в превод на Шломо Дикман;
	— _Упражнения по граматика_, част I.
C$
	Бяха изброени също така две тетрадки голям формат със спирала, една малка на квадратчета и друга с нормални редове. След приключването на експертизата тези предмети щяха да бъдат върнати на разследващия екип. Прочете още веднъж списъка с учебниците. Нещо бе привлякло вниманието му, но през това време Шарпщайн продължаваше:
	— Техниците провериха основно съдържанието на контейнера и не откриха друг предмет, който би могъл да принадлежи на Офер. Така че това не ни води наникъде, включително раницата. Все още търсим очевидец, забелязал човека, който е изхвърлил раницата. Питам се дали не е по-добре да нарушим забраната за разгласяване и да обявим, че търсим такъв свидетел. Освен това сутринта се свързах с юридическия отдел и разбрах, че на този етап съдът в никакъв случай няма да ни разреши подслушване на телефонните разговори поради липса на достатъчно основание. Налага се да представим конкретно доказателство и въпросът е как да се сдобием с него, без да привлечем вниманието.
	Авраам Авраам вдигна очи от листа и погледът му се плъзна от инспектора към Илана.
	— Не разбрах, чие внимание? И кого смятате да подслушваме?
	По смущението на комисарката разбра, че тя не му е казала всичко.
	— Телефоните на родителите — отвърна тя.
	— Стационарни и мобилни — добави Шарпщайн.
	— На родителите ли? Защо?
	Върху лицето на младия полицай се появи съчувствено изражение, но той не успя да отговори, защото Илана го стори вместо него:
	— Вече съобщих на Ави нашето решение от края на миналата седмица да преразгледаме версията за изчезване в сряда сутринта. Както ти казах, Ави, искаме да сме сигурни, че тя е вярна, или по-точно да отхвърлим обратната версия.
	— Това ми е ясно. Но каква е връзката с родителите? Нима смятате, че те лъжат? Ако наистина е така, вярвате ли, че ще го споделят по телефона?
	Долавяйки надигащия се в него гняв, Илана побърза да го успокои:
	— Все още не смятаме нищо. Просто преразглеждаме първата работна хипотеза. Възможно е родителите му да са ни казали всичко и да не знаят нищо повече от онова, което са дали в показанията си. Ала не трябва да изключваме вероятността те да са скрили от нас информация. На всяка цена трябва да отхвърлим това предположение. Става въпрос да действаме последователно, нищо повече.
	Въпреки това Авраам неволно повиши глас:
	— От къде на къде ви хрумна подобно нещо? Ако непременно искате да отхвърлите тази хипотеза — макар да не проумявам кой и защо я е изсмукал от пръстите си, — аз ще ги привикам и ще ги разпитам още веднъж. За какъв дявол ви е да подслушвате телефоните им?
	— Стигнахме до тази хипотеза, защото от две седмици и половина тъпчем на място и всяка секунда, през която не отбелязваме никакъв напредък, започва да ме плаши. Защото започват да ми задават въпроси, питат се как така за две седмици и половина все още нямаме никаква представа какво се е случило с Офер. Защото след намирането на раницата става все по-очевидно, че си имаме работа с престъпление, а не с бягство от дома. Съгласен ли си? Но преди всичко защото до този момент не сме проверили алтернативните варианти, макар че още в началото настоях в никакъв случай да не ги изключваме. Мисля, че е крайно време да се заемем с това, преди да са ни отнели случая.
	Въпреки нетърпящия възражение тон в гласа на Илана се долавяше известно колебание и Шарпщайн веднага се намеси, за да я подкрепи, все едно се опитваше да й вдъхне увереност. За момент ролите сякаш бяха разменени, човек би казал, че той е началникът, а тя негова подчинена.
	— Тази хипотеза се основава на нещо, което не разбирам: защо раницата на Офер се появи в контейнера в Тел Авив едва след завръщането на бащата в Израел?
	Авраам Авраам впери поглед в инспектора. За него изненадите следваха една след друга. Едва сега разбираше до каква степен се е оставил да го манипулират.
	— Раницата беше намерена не веднага след завръщането на бащата, а седмица и половина по-късно — процеди той.
	Останалите мълчаха. И четиримата. И в миналото му се бе случвало да присъства в този кабинет на продължителни мълчания, по време на които се раждаха нови идеи. Мълчания, когато размяната на мисли ставаше само с поглед. Ала сега беше различно. След паузата щеше да последва прегрупиране и всеки от тях се опитваше да заеме най-благоприятна позиция с оглед новото съотношение на силите. Що се отнася до Авраам Авраам, той опитваше да се успокои и да преглътне нанесеното оскърбление.
	— Окей, в такъв случай бъдете така добри да споделите с мен намеренията си — каза накрая той и отново запали цигара. — Защото, доколкото разбирам, според вас не съм се справил при разпита на родителите.
	— Не е там работата — побърза да възрази Маалул. — Предлагаме само да се проверят всички варианти.
	— Помисли само — намеси се Шарпщайн, — ако преместим курсора и предположим, че Офер Шараби е изчезнал във вторник следобед, когато в действителност е бил видян за последен път, в такъв случай картината напълно се променя. А това означава, че е изчезнал преди отпътуването на баща си, а не след това. В такъв случай фактът, че раницата е била открита след завръщането на бащата, може да означава нещо съвсем различно. Все пак е твърде странно, че се появява цели две седмици след изчезването на нейния собственик. Не смяташ ли, че си струва да се провери?
	Маалул кимна в знак на съгласие, а Авраам Авраам заговори, стараейки се да приеме делови тон:
	— Подобна теория според мен е плод на куп необосновани предположения. Защо в такъв случай да не приемем, че младежът е изчезнал още в понеделник, а онзи, когото виждаме на записите от училищните камери, е негов двойник? Твърдението, че родителите крият някаква информация, поставя под съмнение свършената от мен работа. Няма как да бъде определено по друг начин. А аз ви гарантирам, че те не крият нищо и правят всичко по силите си, за да ни помогнат. Единствен аз бях в дома им, разговарях с тях и се убедих колко мъчително приемат случилото се. Несправедливо би било да се съмняваме в думите им и аз нямам намерение да го правя.
	— А имаш ли друго обяснение защо не сме в състояние да възстановим случилото се в сряда? — запита Шарпщайн с привидна предпазливост и тъкмо тя стана причина за онова, което последва.
	Авраам избухна:
	— Нямам друго обяснение и дори не го търся! Взел съм свидетелските показания на родителите на Офер и не съм забравил какво казаха. Ти си този, който дири други обяснения! Между другото, виждам, че си изоставил теорията за престъпника от същия квартал и сега си решил да подхванеш родителите?
	Шарпщайн премълча, вместо него отговори Илана:
	— Ави, престани. В това няма нищо лично и никой няма намерение да те критикува. Призовавам всички вас да се заемете с разследването и да разсъждавате делово като възрастни.
	Отново се възцари мълчание. Авраам беше наясно, че ако в този момент реши да се откаже от случая, Рафаел и Хана Шараби ще се окажат в центъра на разследване от нов формат, а това той в никакъв случай не искаше да допусне. Не желаеше друг да ги подлага на разпит. Някой потърси Илана на мобилния телефон и тя отговори шепнешком, закривайки устата си с ръка. В стремежа си да запази достойнство, Шарпщайн си придаде непринуден вид и се зае да изпраща есемес, а Маалул използва тази пауза, за да смени темата:
	— Хайде, разказвай, какви ги върши там?
	— Откровено казано, нищо — отвърна инспекторът.
	— А как изглежда техният отдел?
	— Според мен са на ниво, но трудно би могло да се каже, тъй като програмата за обмен на опит напълно се провали. В деня на моето пристигане се заеха с разследването на убийство и им се наложи под натиск да работят денонощно. При това постигнаха успех, защото в деня на отпътуването ми задържаха заподозрян, който по всичко личи е извършителят.
	Илана ги помоли за извинение и излезе, за да продължи разговора извън кабинета. Маалул поиска подробности по случая в Белгия и Авраам му разказа онова, което знаеше: тялото на Йохана Гец, открито в околностите на Брюксел, задържането на приятеля на жертвата и информацията, излъчена по всички медии. В действителност тя била примамка, защото човекът имал желязно алиби. Полицията заложила на публичност около този арест, за да приспи вниманието на убиеца. Два дни по-късно мнимият заподозрян бил освободен и вместо него арестували собственика на апартамента, нает от жертвата, който живеел на третия етаж в същата сграда и бил пенсиониран директор на училище. Доста странен тип с пронизващ поглед и грива като на Айнщайн. Авраам Авраам все пак бе успял да научи, че бивши негови ученици и колеги направили неочаквани разкрития за ексцентричността на този човек и за странните му навици. Но не бил сигурен дали този арест не е част от някаква стратегия. В заседателната зала на Централното управление показвали някакви чертежи на сградата, строена в началото на двайсети век, от което разбрал, че полицията търси странични изходи, които впоследствие са били затворени, без съмнение защото се предполагало, че нападателят или нападателите на Йохана не са използвали централния вход. Бившият директор останал в предварителния арест до събота сутринта, когато бил арестуван друг съсед, трийсетинагодишен безработен нидерландец, пристигнал в Брюксел няколко години преди това. Всички данни сочели, че той е истинският убиец. По време на последния им разговор по телефона Жан-Марк Каро го бе определил като психопат.
	Илана се върна в кабинета, изморена, но усмихната.
	— Какво става? — възкликна тя. — Май че пропуснах интересен разказ?
	— И как е бил разкрит?
	— Честно казано, нямам представа — призна Авраам. — Може би с помощта на чорап.
	— Чорап ли?!
	— Тялото на жената е било открито с един липсващ чорап. Розов, вълнен. Не разбрах защо колегите така се бяха вкопчили в този чорап. До един бяха убедени, че той ще ги отведе до убиеца. Може би така е станало. Ще се обадя на Жан-Марк, за да му благодаря за гостоприемството и ще го питам дали в края на краищата са открили този прословут чорап.


	Сетне се върнаха на тяхното собствено разследване. Илана отново пое юздите на разговора и заключи:
	— Първо, искам всички да се успокоите. Както вече казах, в случая не става въпрос за персонална критика към когото и да било и не желая занапред подобни неща да пречат на работата ни. Ясна ли съм? Второ, призовавам ви да не вадите никакви прибързани заключения и да не пренебрегвате нито една версия. Ще изчакаме окончателните резултати от лабораторията, за да видим дали те ще ни дадат някаква насока. Освен това продължаваме да издирваме свидетели, забелязали кой е хвърлил раницата в контейнера. Ейал, ти ще се заемеш с това. Ави, ти призови отново родителите на Офер, разпитай ги още веднъж и се опитай внимателно да провериш техните версии, дали няма противоречие между тях, и изобщо всичко, което напомня опит за възпрепятстване на правосъдието. Ала преди всичко те в никакъв случай не бива да заподозрат, че поставяме под съмнение думите им, така че разчитам на твоята тактичност. Държа тъкмо ти да проведеш този втори разпит. Съгласен ли си? Ако искаш, остани след това да разработим заедно някаква стратегия. Има ли други направления, които съм пропуснала, а според вас са достойни за внимание?
	Шарпщайн и Маалул запазиха мълчание. Вече ставаха, когото Авраам неочаквано каза:
	— Да. Струва ми се, че пропускаме един съсед, Зеев Авни. Преподавател по английски. Обади ми се в четвъртък, докато бях в Брюксел, и поиска непременно да се срещне с мен. Стори ми се доста нервен и заяви, че желае да сподели нещо, което не е пряко свързано с разследването. Настоя да говори само с мен и смятам, че има още какво да чуем от него.
	— Аз също мисля, че си струва да поровим в тази посока — подкрепи го Маалул.
	— Не знам защо, но имам усещането, че той по някакъв начин е замесен в тази история.
	— Чудесно, няма проблем. Кога смяташ да го повикаш? — запита Илана.
	— Ще му се обадя за днес или за утре преди обед. И ако става въпрос за подслушване, предпочитам това да се отнася по-скоро за него.
	— Едното не пречи на другото. Ако се стигне дотам, разполагаме с достатъчно технически възможности да подслушваме всички, които сметнем за необходимо — съгласи се тя.
	Авраам забеляза, че сега Илана изглеждаше съвсем различно и се запита с кого всъщност е разговаряла преди малко по телефона.
	На път към къщи инспекторът се отби в участъка, за да вземе от кабинета си папката с материалите от разследването. Сетне зави по улица „Хистадрут“ и спря на известно разстояние от блока на семейство Шараби. Остана в колата и зачака.
	Макар Илана да приключи заседанието с помирителен тон, единственото му желание сега бе да се прибере, да поспи час-два, да осмисли или по-скоро да забрави случилото се и да реши как да продължи това дяволско разследване. Другите предложиха да седнат някъде и да хапнат заедно, макар да беше рано за обяд, но той отказа и остана в кабинета на комисарката само десетина минути, след като те излязоха.
	— Избухването ти беше напълно неуместно — смъмри го Илана, но той предпочете да замълчи. — Опита се да унижиш Шарпщайн, но той не го заслужава. Работи в твоя екип заедно с теб, а не против теб. Имай предвид, че идеята за преразглеждане на нашата версия е моя, а не негова.
	Авраам не разбираше как това би могло да му помогне да преглътне огорчението. А още по-малко разбираше защо, след като тази инициатива е нейна, тя не бе изчакала неговото завръщане, за да я предложи. Сега вече нямаше смисъл да й задава този въпрос. Пък и едва ли би могъл. Важното бе, че тя възложи на него разпита на родителите.
	Капаците на прозорците на семейство Шараби бяха разтворени. Вътре не се мяркаше никой и той понечи да се качи и да почука на тяхната врата, но се чувстваше прекалено изморен, прекалено объркан и все още не беше наясно как ще провери техните версии „тактично“, както му беше наредила Илана.
	Климатикът на служебната кола работеше и вътре беше прохладно, но воланът пареше дланите му. Преминаващите коли забавяха ход, защото водачите бяха убедени, че това е засада на пътната полиция, която дебне за най-дребното нарушение. Раздавач с червена чанта на рамо минаваше от вход на вход. Отдалеч Авраам не можеше да види дали има писма за родителите на Офер. Не можа да си спомни също така дали верандата на Зеев Авни гледа към улицата, или към двора.
	До него спря друга кола. Водачът му даде знак да смъкне стъклото и го запита как да стигне до Азур. Тъкмо в този момент той зърна майката да излиза от входа. Тя пое наляво и бавно тръгна по тротоара. Беше със сив джогинг панталон, жълта тениска и по джапанки. Държеше в ръка портмоне и влезе в бакалията, същата, в която Офер ходел всяка сутрин. Малко след това я видя да се връща с покупки в две розови пластмасови торби. Без съмнение бе пъхнала портмонето в една от тях. Обявите със снимката на Офер все още висяха по електрическите стълбове на улицата, но тя отмина, без да ги погледне. Авраам я проследи с поглед, докато влезе обратно във входа. Сетне включи двигателя и се прибра у дома.
	Спа целия следобед и когато се събуди, с изненада установи, че се е мръкнало. Вечерта позвъни на Рафаел и Хана Шараби, за да им съобщи, че вече е на работа, и ги покани да дойдат в участъка следобед на другия ден, под предлог че иска да сподели с тях как върви разследването и да им покаже списъка с вещи, намерени в раницата на Офер. Сетне потърси Зеев Авни по мобилния, но се обади жена му. Долови, че гласът й леко трепери, а когато разбра кой се обажда, повика съпруга си. Уговориха среща в участъка на другата сутрин в осем часа. За момент Авраам се поколеба дали да не повика и жена му, за да разпита и нея.
	После седна пред компютъра на масичката от светло дърво в малката стая, която му служеше едновременно за кабинет и за килер. Извади от папката с материалите всички протоколи от разпитите, както и бележките, които си беше водил. Сред листите откри записа от разговора на Маалул с Мааян Ахарон, момичето, с което Офер имал намерение да ходи на кино в петък, два дни след изчезването му. Видя и фотокопие на седмичната училищна програма, която вече бе открил в чекмеджето на младежа по време на посещението си същия петък в дома на семейство Шараби.
	Искаше му се да пусне имейл на Марианка, но не знаеше какво да напише. Обади се баща му, за да попита как е минал престоят в Брюксел, и го покани на вечеря у тях. Отказа, под предлог че има много работа.
	— Като те слушам, струва ми се, че си много изморен — каза баща му.
	— Току-що се събудих. Нощес в самолета почти не можах да заспя, а след това цял ден бях в участъка.
	— Добре, но знай, че сме си у дома, ако все пак решиш да дойдеш. Майка ти излезе да се поразходи, но скоро ще се върне. Видя ли как ти е заредила хладилника?
	Какво би могъл да пише на Марианка? Да й благодари за туристическата обиколка на града, разбира се, а след това? Пепелникът беше препълнен, той го изпразни в кошчето за смет и си наля чаша вода.
C>
	Скъпа Марианка, започна той на английски, ето че се завърнах в Израел и отново се заех с разследването по изчезването на младежа, за когото ти разказах (същия, който може би се намира в Копер). Исках още веднъж да ти благодаря за обиколката на Брюксел. Без теб нямаше да има какво да разказвам на всички, които от сутринта ме отрупват с въпроси за моя престой, искат да научат как изглежда градът, какво може да прави там човек и пр. А ти как си? Започна ли отново
C$
	Изтри всичко. Очевидно не бе започнала работа, защото бе неделя и макар да беше първият ден от работната седмица в Израел, това не се отнасяше за Европа.
	Позвъни на Жан-Марк Каро, но никой не отговори и той не му остави съобщение.
	Сетне отново се зае с имейла на английски:
C>
	Марианка, пиша ти, за да ти благодаря още веднъж, че ми позволи да открия Брюксел. Това бе чудесен завършек на една недотам приятна седмица. Надявам се, че не съм отнел много време от твоя уикенд и че прекарваш приятно неделята…
C$
	Отново спря и изтри написаното, което му звучеше твърде изкуствено.
	Нямаше смисъл да продължава с тези жалки опити.


>>	12

	Картината на това утро Зеев нямаше никога да забрави: бистрата синева на небето над тях и гальовният ветрец, който ги придружи по целия път.
	През нощта жегата бе изчезнала. Двамата поеха не по най-краткия маршрут, а минаха по улица „Хенкин“. Щом стигнаха до търговския център, Зеев избра масичка на терасата на кафене „Къп о’Джо“, а Михал влезе и след малко се върна с две чаши кафе и два кроасана, един с масло за нея, а другият с бадеми за него. Недалеч от тях седеше жена на около четиридесет години, вперила поглед в обявите за работа по страниците на разтворения пред нея вестник. Закусваха мълчаливо и накрая Михал запита:
	— Тревожиш ли се?
	— Да, но съм готов — усмихна се Зеев.
	Предишната вечер също избягваха да говорят за случилото се вероятно защото всичко вече беше казано. Бяха взели Илай и всекидневните грижи около него им помогнаха да се убедят, че нищо в живота им не се е променило или поне отдалечи страха от възможна промяна.
	През почивните дни Михал се държа чудесно, а той с все сили се вкопчваше в онова, което смяташе да затаи в себе си.
	Нима писането на писма и дори изпращането им би могло да се сметне за престъпление? Зад външното спокойствие той долавяше колко напрегната е тя. Забеляза, че няколко пъти едва не заплака, но с цената на неимоверни усилия и с невероятна решителност успя да се сдържи, за да не го тревожи. Тази ужасна ситуация му даде възможност да осъзнае колко енергия се крие вътре в нея. Същински дар за тях двамата.
	И друга една картина: слънчев лъч, който разсипва искри по чаршафа, а той се събужда в прегръдките на Михал, облегнал глава на рамото й, опрял буза в старата тениска, която тя бе навлякла. Още щом отвори очи, си припомни какво го очаква през този ден. В него се надигна гняв, но когато я видя да спи до него, разбра, че няма избор.
	Двамата бяха предупредили, че днес няма да ходят на работа, а Илай щеше да остане у дома с баба си. Не й беше ред да се грижи за него, но щом й се обадиха, тя веднага се съгласи и в седем и петнайсет беше налице. На тръгване малкият се откъсна от старата жена и увисна на врата на баща си. Зеев за последен път го притисна до себе си, допря устни до нежната му бузка, за да му прошепне нещо, но се отказа. Откакто Михал бе научила за стореното от него, двамата за пръв път излизаха заедно. Мислено той се молеше на Бога да не срещнат по стълбите или на паркинга родителите на Офер. Не толкова заради себе си, колкото заради нея.
	Щом спряха пред полицейския участък, тя се обърна към него и каза:
	— Не се разбрахме тук ли да те чакам, или някъде другаде.
	— По-добре изобщо не ме чакай. Кой знае колко ще продължи. Ще ти се обадя, щом изляза или дори преди това, ако имам възможност.
	— Добре. Може би ще се прибера у дома. Още не зная. Не се страхувай. Каквото и да стане, аз съм с теб.
	Тя не помръдна от мястото си, докато той не влезе в участъка и не затвори след себе си тежката остъклена врата.


	Освен подкрепата от страна на Михал онова, което спаси Зеев от страхотния натиск, на който трябваше да устои, бе фактът, че се бе подготвил предварително за тази среща. По време на разпита почти нищо не успя да го изненада с изключение на края, който той не би могъл да предвиди. И ако в романите полицейският разпит често бива сравняван с шахматна партия, би могло да се каже, че той през цялото време изпреварваше противника с два-три хода. До момента, когато шахматната дъска бе преобърната и фигурите се разбъркаха.
	Най-напред се яви пред дежурния в приемната. Авраам го очакваше, а Зеев знаеше как да стигне до неговия кабинет. Той пое по боядисания в сиво коридор и спря пред третата врата вляво. Страхът му се разсея едва когато се озова сред познатата обстановка. Малко преди това, докато стискаше дръжката на вратата и чакаше покана да влезе, за момент го овладя странното чувство, че ей сега ще се озове пред своя Създател.
	Вътре обаче го очакваше само Авраам Авраам в униформа зад бюрото с гръб към стената. Той покани Зеев да седне, като следеше всяко негово движение, докато той оставяше чантата на пода и придърпваше стола, за да се настани по-удобно.
	При вида на познатото лице изпита известно вълнение и в същото време облекчение. Ави Авраам отново поиска личната му карта и отбеляза някакви данни със синята химикалка върху бял лист. Зеев го запита как е, но не получи отговор. В единия край на бюрото, откъм стената, имаше диктофон, който засега не беше включен. Изчака полицаят да натисне копчето и по този начин да постави начало на официалния разговор.
	Инспекторът обаче не бързаше. Той продължи да пише нещо и едва след минута-две остави химикалката, вдигна глава и запита:
	— Доколкото разбрах, искате да поговорите с мен за нещо, което не е пряко свързано с разследването, но се налага предварително да ви задам няколко въпроса относно изчезването на Офер Шараби.
	— Онова, което искам да ви кажа, в известен смисъл е свързано със случая.
	Зеев направи пауза и след това запита:
	— Ще включите ли диктофона, или все още не сме започнали?
	Съзнаваше, че няма да има сили да повтори два пъти онова, което искаше да каже.
	— Смятате ли, че трябва да го включа? — запита на свой ред Ави Авраам.
	Тонът му беше доста по-официален и хладен, отколкото при първата им среща, сякаш бе решил като на шега да покаже на Зеев как изглежда един истински разпит.
	Последния път двамата бяха разговаряли без маски и без задръжки. Поне в определени моменти сякаш бе възможно истинско общуване, което няма нищо общо с диалог между разпитващ и разпитван. Зеев се бе надявал, че и сега ще бъде същото. Затова и държеше да се срещне именно с този полицай.
	Знаеше, че трябва да си признае всичко незабавно, без да губи време. Да действа, както бе планирал, защото това бе единственият начин да снеме от раменете си притискащото го бреме и оттам нататък разговорът между двамата да потече по-свободно.
	— Не зная дали трябва да го включите — отвърна той. — От гледна точка на закона.
	Диктофонът остана изключен.
	— Слушам ви — прикани го Ави Авраам.
	— В такъв случай ето какво. Преди две седмици до полицията имаше анонимно обаждане по телефона, че Офер трябва да бъде търсен сред дюните зад строителния обект Н-300. Искам да ви кажа, че човекът, който се обади, бях аз. Направих го от телефонна кабина в Ришон ле Цион.
	Планът му беше такъв: първо телефонното обаждане, сетне писмата, за да спази хронологията на събитията и инспекторът да разбере как са протекли нещата. От морална гледна точка признанието за телефонния разговор не представляваше особена трудност. Макар и твърде развълнуван, за да може да проследи реакцията на своя събеседник, той все пак успя да види изненадата в очите му. Явно инспекторът изобщо не бе предполагал, че това може да бъде той — Зеев.
	Ави Авраам протегна ръка към диктофона, но веднага я отдръпна, сякаш бе променил намерението си.
	— Продължавайте — каза той и отново взе синята химикалка.
	— Самият аз се изненадах от себе си. По този въпрос обаче нямам какво повече да добавя, освен че това бе началото. Всъщност изобщо не възнамерявах да говоря за труп. Просто исках да съобщя, че съм забелязал Офер на онова място. За съжаление, толкова се вълнувах, че казах не това, което трябва. Държа да се извиня за причинените на полицията неприятности.
	— Кога го забелязахте сред дюните. Кой ден беше това?
	Зеев изпита разочарование от този въпрос и повтори онова, което според него се разбираше от само себе си:
	— Та аз изобщо не съм го виждал. Нали тъкмо това се опитвам да ви обясня. Онова, което казах по телефона, си беше измислица. Затова ви дължа извинение.
	Михал непрекъснато му бе повтаряла: „Най-важно от всичко е да се извиниш“. Ала Авраам сякаш не искаше да го разбере.
	— След като не сте го виждали, защо се обадихте по телефона?
	— Сам не зная. Много бих искал да ви дам логичен отговор! Исках да поговоря с вас днес, за да мога да намеря някакво обяснение на стореното от мен, но преди всичко трябва да знаете, че изобщо не съм виждал там Офер. Беше чиста измислица. Държах да кажа това именно на вас не защото вие ръководите разследването, а защото двамата разговаряхме цели два часа и въпреки взаимното доверие, което се установи между нас, въпреки откровената атмосфера по време на цялата беседа аз все пак го премълчах. А трябваше веднага да си призная. Без да изчаквам. Може би сега е твърде късно и ако случаят е такъв, още веднъж ви моля да ме извините. Затова и дойдох. Знайте, че нито за момент не съм имал намерение да попреча на вашето разследване. Не по-малко от вас искам Офер да бъде открит.


	Инспекторът излезе и го остави сам в кабинета. И не за последен път.
	Впрочем той не беше съвсем сам. Благодарение на Михал. И в най-трудните моменти, когато Зеев напълно изгубваше контрол над разговора и всички правила на играта бяха нарушени, той продължаваше да чувства до себе си Михал, която не го упреква, че не си е признал пред нея за телефонния разговор, съзнавайки, че по този начин е искал да й спести допълнителна болка. Михал, която безмълвно приема негодуванието и упреците му, че се налага да седи в този кабинет заради нея. През цялото това време Михал бе до него и му шепнеше на ухото: „Правиш го заради мен. Заради нас“.
	Твърдо реши да разкаже за писмата веднага щом Авраам се завърне, но когато това стана, вместо да обясни защо е излизал, инспекторът включи диктофона и обяви с официален тон:
	— Разпит на Зеев Авни, 22 май, осем часа и двайсет и две минути. Приканвам ви да повторите онова, което казахте преди малко.
	Зеев се запита дали, докато говори, трябва да се обърне към сребристата кутия, или към полицая пред него.
	— Казах, че искам да се извиня за анонимното телефонно обаждане до полицията.
	— Обаждане по какъв повод?
	— По повод Офер Шараби.
	— И какво казахте по телефона?
	— Че изчезналият трябва да бъде търсен сред дюните зад строителен обект Н-300.
	— По време на телефонното обаждане не бе съобщено точно това.
	— Зная, казах на полицията, че трябва да търси трупа на Офер.
	— Как научихте къде се намира трупът на Офер?
	Авни очакваше, разбира се, подобни подвеждащи въпроси, но въпреки това се изплаши и му стана неприятно, че му ги задава именно Ави Авраам. Още повече че според него целта на разговора не беше тази.
	— Нищо не съм научавал. Както вече казах, това беше моя измислица. Освен това намерението ми беше съвсем друго.
	— И какво беше намерението ви?
	— Да кажа, че съм видял Офер, което също не беше вярно. Направих глупост и съм готов да понеса отговорността, като ви поднасям извиненията си.
	— Кой ден позвънихте?
	— В петък. В петък преди две седмици и половина.
	— Спомняте ли си датата?
	— Не.
	— В петък, шести май?
	— Сигурно.
	— В колко часа?
	— Вече не си спомням. Вечерта. Между девет и десет вечерта.
	— И откъде се обадихте?
	— Вече ви казах, от телефонна кабина в Ришон ле Цион. Не си спомням названието на улицата. Беше някъде в центъра.
	— Твърдите, че в момента, когато сте се обадили в полицията, сте знаели, че това е лъжлива информация. В такъв случай обяснете защо го направихте.
	Най-сетне важни въпроси, които биха могли да поставят начало на сериозен разговор! Държеше да се срещне именно с този полицай и с никой друг не само поради настояването на Михал, а и по личен мотив: надяваше се с помощта на инспектора да разбере какво точно се е случило със самия него. Искаше да се върне към онзи момент, когато бе видял полицейските коли пред блока и бе разбрал, че са пристигнали за него. Вече бе описал на Михал обзелото го тогава необикновено вълнение, но така и не бе успял да намери подходящите думи за връхлетелите го чувства. Сега разчиташе да го направи с помощта на Ави Авраам, макар че не бе посмял да сподели тези свои очаквания с жена си, защото без съмнение тя би казала, че мястото съвсем не е подходящо за подобни разговори.
	— Преди малко ви обясних, че самият аз нямам понятие какво ме накара да го направя. Смятам, че причините са няколко. Сигурен съм, че още щом научих за изчезването на Офер, изпитах потребност да взема участие в издирването, да помогна не само на семейството и на полицията, но и на самия Офер. Разбрах също, че ще пиша за това. Ако желаете просто обяснение, в такъв случай може би се боях да не би полицията да не се отнесе достатъчно сериозно към случая и затова реших да я накарам да подходи добросъвестно и експедитивно. И още нещо, което може би ще ви шокира: имах желание да видя отблизо организацията на подобна операция, за да мога след това да я опиша. Всъщност това не обяснява нищо, защото без съмнение съм имал и по-дълбоки, подсъзнателни мотиви. Със сигурност ще ме разберете по-добре, ако ви разкажа всичко от самото начало. Все още има какво да научите от мен.
	— Един момент, бих искал преди това да се върна към това, което току-що казахте. Какви дълбоки мотиви имате предвид?
	— По време на нашия предишен разговор ви описах близките отношения между мен и Офер по времето, когато му давах уроци. Успях да проникна в неговия вътрешен мир и да го разбера както никой друг. Помните ли, двамата с вас се срещнахме в събота по време на претърсването сред дюните? А се запознахме преди това, в четвъртък вечерта. Дойдохте у нас, за да вземете показания. Именно тогава у мен се породи неудържимо желание да взема активно участие в издирванията. Трябваше на всяка цена да опиша пред вас личността на Офер, онова, което открих у него, но така и не успях. Освен това през онзи ден вие твърде много бързахте. Вероятно съм се боял, че ако не поема някаква инициатива, така и няма да имам възможност да поговоря с вас и да ви разкажа за момчето…
	Авраам прекъсна разсъжденията му:
	— Имате жена и дете, нали? — запита го неочаквано той.
	— Да, впрочем вие вече ги познавате.
	— На колко години е синът ви?
	— Скоро ще стане на една година. Защо?
	Ави Авраам отмина въпроса. Мисълта, че ще трябва да говори за Михал и Илай смути Зеев повече от всичко останало.
	— От колко време живеете в една сграда с Офер?
	— Това също ви е известно. Малко повече от година.
	— В гимназията, където преподавате, разполагате със собствен кабинет?
	— Аз ли? Нищо подобно. Използвам учителската стая.
	— Когато видяхте Офер сред дюните, с раница ли беше той, черна раница?
	— Вече ви казах, че не съм го виждал. Моля ви да ми повярвате.
	Авраам запази мълчание, само почукваше с химикалката по листа. Внезапно погледна Зеев право в очите.
	— Смятам, че има друга причина да се обадите на полицията и именно тя ви накара да дойдете днес, за да разговаряте с мен — каза най-сетне той.
	Зеев издържа погледа му и без страх, просто от любопитство запита:
	— И коя е тя?
	— Истината е, че ме преследвате от самото начало на разследването. Още първия ден ме каните да дойда отново у вас вечерта, нали си спомняте? На другия ден се обаждате в полицията, за да съобщите, че сте открили тялото на Офер, в събота вземате участие в претърсването и почти не се отделяте от мен. Следващата седмица искате да ви разпитам още веднъж. Сега отново същото нещо. За четвърти път.
	Идеята, че Зеев преследва Авраам, си струваше да бъде обмислена. Досега изобщо не бе разглеждал отношенията им от този ъгъл.
	— Вероятно не си спомняте, но ние сме се срещали още веднъж — отвърна той. — Това се случи на стълбите в нашия блок същия петък, когато се обадих в полицията. Стана съвсем случайно и уверявам ви, изобщо не ви преследвам. Тогава вие дори не ме познахте. Всъщност това няма значение. Не разбирам какво намеквате.
	— Смятам, че по-скоро вие правите намеци. Искате да споделите с мен нещо относно отношенията ви с Офер, но не смеете. Едновременно искате и не го искате. Може би чакате аз да ви помогна?


	Дори впоследствие Зеев не бе в състояние да прецени колко време е изминало от началото на техния разговор до момента, когато шахматната дъска падна на пода, без при това никой от двамата да я е събарял.
	Той се огледа наоколо. Преди всичко да се разпадне пред очите му, Авраам подхвана разговора в неприятна за Зеев посока, но изглежда, това бе неизбежно. Той отвърна на всички въпроси и онова, което го спаси, бе способността му да се абстрахира вътрешно от тях с помощта на писателски прийоми: реши да запечата в паметта си всяка подробност от този невзрачен кабинет, за да може един ден да го опише в своята книга, може би роман, и си каза, че ако някога наистина се захване да пише, ще вземе за главен герой полицейски инспектор. Ето защо обърна внимание на стените и на тясното пространство между тях, бели стени, без украса, които изглеждат някак потъмнели, сякаш отдавна не са били варосвани. Помещение без прозорци, което напомня по-скоро килия, отколкото работен кабинет. Три лавици с натрупани върху тях папки, няколко книги, чиито заглавия така и не запомни, и позлатена плочка, вероятно медал за отлично изпълнение на задълженията. Зеев се възползва от излизането на Авраам, стана от стола, за да се поразтъпче и разкърши: върху екрана на компютъра видя снимка на непознат европейски град, облян в синкавата светлина на изгрев или на залез. В долния край личеше фасадата на стара сграда; иззад завесите на един прозорец се процеждаше оранжева светлина.
	Все още не бяха разговаряли за писмата, но вината не беше само на Авни. Беше напомнил, че има още неща, които трябва да сподели, но полицаят упорито продължаваше да задава един от друг по-неясни въпроси за отношенията им с Офер. Вероятно самият той го бе подтикнал в тази посока. Всъщност си даде сметка, че му е по-лесно да отговаря на тези едва прикрити намеци, отколкото да говори за писмата от името на Офер тъкмо в този кабинет и по този начин.
	— Ако желаете, мога да изключа диктофона. Ако между вас и момчето се е случило нещо, което няма нищо общо с изчезването му, обещавам всичко да си остане между нас. Нищо от онова, което кажете, няма да излезе извън този кабинет.
	Това прозвуча почти като оскърбление.
	— Не, няма нужда да изключвате диктофона, дошъл съм да ви кажа всичко. А за отношенията ми с Офер ви разказах още по време на нашата първа среща. Давах му частни уроци в продължение на четири месеца и като оставим настрана изучаването на английски език, смятам, че станахме близки и се превърнах в нещо като негов наставник. Проникнах в скритите страни на неговата личност и чух от него неща, които другите не си бяха дали труда или не бяха способни да изслушат.
	Ави Авраам за пореден път го изненада с въпроса си, като го запита дали смята, че Офер го е обичал.
	— Дали ме е обичал? Що за странен израз! Без съмнение Офер е усетил, че съм готов да му дам нещо, което не би получил от другите, но да ме е _обичал_…
	— А вие обичахте ли го?
	— Отново използвате съвсем неподходяща за случая дума. Обичам моя син, но то няма нищо общо. Мисля, че по някакъв начин се идентифицирах с Офер, видях в него качества, които аз самият притежавам, изпитвах към него емпатия и бях готов да му помогна.
	— А не почувствахте ли, че той желае нещо повече? Че иска нещо повече от вас?
	— В никакъв случай. Не разбирам смисъла на намеците ви.
	— Не е ли желаел той да станете още по-близки, като баща и син например, да го осиновите и… знам ли? По време на разследването установихме, че той е бил много привързан към вас, може би дори е изпитвал любов. Съжалявам, че прибягвам до същата дума.
	Зеев погледна внимателно инспектора и за пръв път изпита неувереност относно неговите намерения. Дали Авраам казваше истината? Дали до разследващите са достигнали подобни слухове? Това, разбира се, би могло да е вярно, но с кого друг, освен с родителите си би споделил Офер? Би ли могъл да се довери на приятели?
	— Думата сама по себе си ми харесва. Просто в конкретния случай е напълно неподходяща.
	— А вие самият какво бихте могли да кажете за чувствата на Офер към вас?
	— Не зная. Сигурен съм, че оценяваше начина, по който го изслушвам и го уважавам, но според мен това съвсем не означава, че ме е обичал.
	— Кажете ми, господин Авни, защо Офер се отказа от уроците с вас?
	Защо инспекторът не го наричаше Зеев?
	— Изобщо не се е отказал, подчертах това пред вас предишния път. Майка му реши, че той вече не се нуждае от помощ по английски, а не мисля, че причината е от парично естество, защото бях готов да работя с него безплатно. Може би родителите му не са харесвали установилите се между нас отношения.
	— Същото казахте и последния път. Сега си спомням. Но представете си, че това не е точно така. Разговарях с тях и те са категорични: прекратили са уроците по молба на Офер. Синът им не желаел повече да ходите у тях.
	Зеев си припомни техния последен урок.
	Всичко мина както винаги в стаята на Офер, подготовка за контролно върху _Present perfect_. Младежът не спомена, че това ще е последният им урок, но преди началото му върна компактдисковете с филми на Хичкок. Зеев се опита да го запита дали ги е гледал, но разговорът така и не потръгна. Хана Шараби му донесе чаша чай и бисквити с фурми. Навън заваля и по стъклото на прозореца започнаха да се стичат едри капки. На тръгване тя му предложи поничка. Това бе третата или четвъртата свещ на Ханука.*7 Спомни си, че през онази вечер си помисли колко приятно е да наблюдаваш дъжда от нов ъгъл, през чужди прозорци. Два дни след това Хана почука на тяхната врата, извини се и съобщи, че занапред Офер ще взема уроци по математика, а не по английски.
	[*7 През осемте дни на празника Ханука е прието да се палят свещи. На първия ден — една свещ, на втория — две, и така, докато през последния ден горят и осемте свещи. — Б.пр.]
	Дори не си направи труда да спомене каква оценка е получил неговият ученик на контролното по граматика!
	— Вероятно са искали да представят нещата по този начин, но аз за пръв път чувам, че прекратяването на уроците е станало по желание на Офер.
	— Може би е решил така, защото е почувствал, че прекалено силно ви обича?
	— Какво сте се хванали за тази дума? Уверявам ви, че родителите не казват истината. Не е възможно Офер да поиска прекратяване на нашите уроци!
	— Съжалявам, ако ви разочаровам. По време на разпита и двамата го потвърдиха.
	— Значи или се заблуждават, или лъжат.
	Инспекторът замълча. Може би изчакваше Зеев да продължи, а после каза:
	— Знаете ли, струва се, че имате право. И аз не им вярвам. Сигурен съм, че след края на уроците Офер се е свързал с вас. Или се лъжа?
	— Какво имате предвид?
	— Имам предвид, че според някои показания той е опитал да се срещне с вас извън уроците. Може би дори го е направил скришом от родителите си.
	— Не разбирам. Нима разследването ви е съсредоточено върху моите уроци по английски?
	— Между другото, и върху тях. Проучваме живота на Офер, а уроците, които сте му давали, са важна част от него. Или се лъжа?
	— Не, в случая сте напълно прав. Но продължавам да не разбирам въпроса ви.
	— Въпросът ми е дали наистина Офер е опитал да се види с вас след прекратяването на уроците, защото зная, че е имал такова желание. Може би е пробвал, но се е сблъскал с вашия отказ?
	Дали Офер наистина е имал такова желание? Всеки път, когато случайно се срещаха на стълбите, младият му съсед изглеждаше тъй притеснен, тъй плах! Дори извръщаше глава, за да избегне погледа му. Няколко седмици преди да изчезне, една сутрин, докато Зеев отключваше веригата на скутера, младежът по сива риза с къси ръкави прекоси двора пред блока. Тогава той го повика, запита го как върви учението, а Офер отвърна, че всичко е наред, но закъснява за училище, и побърза да се отдалечи. Зеев смяташе да му предложи да го откара със скутера, дори каската на Михал беше в багажника, но предвид проявената от Офер сдържаност, която дори донякъде го оскърби, реши да се откаже.
	— Офер не се е опитвал да се срещне с мен — отвърна той. — Напротив. Вече ви споменах, имах чувството, че ме отбягва, вероятно се е чувствал неудобно заради прекратяването на уроците. Ако бе поискал да се срещне с мен, никога не бих му отказал. Нали ви казах, че предложих на родителите му да продължа да му помагам безплатно.
	— Нима смятате, че ще повярвам на твърдението ви, че от декември насам не сте разговаряли с него?
	— Разбира се, че съм разговарял с него, тъй като от време на време се засичахме в блока, но разменяхме по някоя дума… Но стига по този въпрос. Искам да ви кажа още нещо.
	Авраам се облегна назад и на събеседника му се стори, че той най-сетне е готов да го изслуша.
	— По вашите въпроси съдя, че ме подозирате във връзки с Офер, след като съм престанал да му давам уроци. Това не е вярно, затова няма смисъл да настоявате. Предполагах, че ще си помислите нещо подобно, затова се подготвих, но жалко. Не скрих от вас зародилата се симпатия между нас. Ако имах намерение да го премълча, нямаше да дойда по собствена воля, за да разговарям с вас. Нямаше, както вие казвате, да ви преследвам. Или се лъжа?
	Тъй като инспекторът не реагира, Зеев продължи:
	— Чудесно ви разбирам, подозирате ме заради анонимното обаждане, за което си признах, или поне се чувствате задължен да проверите дали нямам отношение към изчезването на Офер. Нормално, просто си вършите работата. Ала в случая тръгвате по грешна следа. Повтарям: ако носех някаква отговорност за изчезването му, смятате ли, че е логично да търся полицията или да дойда тук доброволно, за да разговаряме? И да си признавам, че съм звънил по телефона? Но нека оставим това, защото искам да ви кажа още нещо. След това можете да ме разпитвате колкото намерите за добре.
	— Слушам ви.
	— Чудесно. Ала отначало искам да уточня: напълно съзнавам, че онова, което ще ви разкажа сега, ще засили подозренията ви към мен. Затова предварително ви моля да си отговорете на следния въпрос: ако съм замесен в изчезването на Офер, щях ли да дойда по моя инициатива и да ви разкажа онова, което сега ще чуете?
	Зеев все още търсеше най-подходящия начин да разкаже за писмата, без това да прозвучи като изповед, защото продължаваше да смята, че не носи никаква вина за стореното. Чувстваше се като в синагога с талит на главата да изважда тфилините*8, но без Бог в сърцето.
	[*8 Тфилин — молитвена юдейска одежда, представляваща две малки кутийки от кожа, съдържащи пасажи от Тората, които се прикрепят с помощта на ремъци към левия бицепс (близо до сърцето) и над челото. — Б.пр.]
	Инспекторът хвърли поглед към диктофона, за да се увери, че той продължава да записва. И тогава Зеев най-сетне произнесе:
	— Освен това аз написах писмата от името на Офер.
	Авраам Авраам го погледна така, сякаш не знаеше за какво става въпрос.


	Трясъкът от падналата на пода шахматна дъска се разнесе много по-късно. Отначало настъпи тишина, а сетне полицаят запита:
	— За какви писма говорите?
	— Ето за тези — отвърна Зеев и се наведе да извади от чантата си прословутата черна тетрадка.
	Той измъкна от нея прегънатите на две листи, върху които бе преписал почти окончателния вариант на трите писма, изпратени от името на Офер, и ги подаде на полицая.
	Когато няколко дни по-късно научи какво е станало с тях, Зеев реши, че Авраам е не само техният четвърти, но може би и последен читател, защото беше малко вероятно някой някога да ги препрочете. Във всеки случай това нямаше да бъде нито той, нито Михал. А се бе надявал именно те да поставят начало на неговия първи роман. Оказа се, че Авраам Авраам е последният им читател.
	Най-напред инспекторът ги прегледа набързо. Дали успяваше да разчете почерка му? След като прочете първото писмо, той го остави на масата и премина към второто. В третото вниманието му привлякоха редовете, които Зеев най-много харесваше: поредицата въпроси към родителите как те са прочели писмата и какво са направили след това: „Къде се намирахте, докато четяхте писмата, които ви изпратих? В моята стая? Във всекидневната? Какво си мислехте през това време? Може би сте си повтаряли, че няма начин да съм ги писал аз, за да се предпазите от съдържанието им? Опитахте ли да се убедите помежду си, че някой друг го е сторил вместо мен, за да се спасите от болката, която те ви причиняват? И какво направихте с тях след това? Унищожихте ли ги, за да сте сигурни, че няма да ви се наложи да препрочитате думите, които не желаете да чуете? Аз обаче няма да престана да ви пиша“.
	Зеев търпеливо изчака Авраам да приключи четенето и каза:
	— Променил съм тук-там някои изрази, но като цяло това са писмата, които изпратих.
	Полицаят го изгледа и той за пореден път не успя да разгадае израза на очите му. Долови в тях ням ужас, но вероятно приемаше желанията си за истина.
	— Вие сте ги написали от името на Офер? — едва чуто запита Ави Авраам.
	— Да.
	— Защо сте го направили?
	Тонът на инспектора беше по-скоро неутрален, отколкото въпросителен, и за пръв път от началото на разговора Зеев почувства, че е пробудил любопитство у своя събеседник.
	— Това е дълга история и дойдох, за да ви я разкажа.
	— Ще имате възможност да го направите, но първо ми кажете до кого изпратихте тези писма и дали сте пуснали техни копия до полицията?
	Нима инспекторът не знаеше нищо? Или може би отново се опитваше да провери дали е искрен? Нямаше начин инспекторът да вижда тези писма за пръв път. Ненадейно го загложди съмнение: ами ако те не са достигнали до получателя? Ако някой друг ги е взел от пощенската кутия преди родителите на Офер? Вътре в себе си той нададе вик, предназначен единствено за Михал: ако по една или друга причина писмата са изчезнали и Ави Авраам действително ги вижда за пръв път, в такъв случай идването му тук и признанията се оказват напълно безсмислени. Но това бе невъзможно. В най-лошия случай родителите на Офер са предали писмата на друг инспектор, който, вместо да информира своя шеф, ги е захвърлил в коша.
	— Изпратих ги до родителите на Офер — отвърна Зеев. — Или по-точно, пуснах ги в пощенската им кутия.
	— Кога?
	— Първото преди около две седмици, второто няколко дни по-късно, а третото миналата седмица.
	Ави Авраам взе трите изписани на ръка листи и излезе от кабинета. Този път се върна цял час по-късно.


	Когато влезе отново в кабинета, Авраам помоли Зеев да го последва и той разбра, че отиват в истинска стая за разпити. Инспекторът взе мобилния му телефон и го отнесе някъде.
	Наложи се да чака дълго.
	Непознати полицаи влизаха и излизаха, без да кажат нищо. Може би да се уверят, че все още е там? Или че не върши нищо непозволено? Освен ако причината е просто да го видят, като някакво странно животно, заловено и затворено в клетка. Ето че случващото се вече нямаше нищо общо с предварително разработения от него план. Колкото и да си блъскаше главата, Зеев не можеше да разбере действията на Авраам. Тъкмо когато бе решил, че е настъпил моментът за сериозен разговор, той бе прекратил разпита.
	На вратата се почука, влезе млада жена в униформа и постави пред него поднос с обяд: агнешко печено с картофено пюре и грах, бутилка минерална вода. Той изпи водата на един дъх, но не докосна яденето. Ави Авраам се завърна с някаква жена, която представи като комисар и началник на отдел. Тя го запита дали може да му зададе няколко въпроса, докато се храни, но той й посочи подноса, в знак че няма намерение да яде. Двамата полицаи поставиха пред него календар и го накараха да им посочи точните дати, когато е пуснал писмата в пощенската кутия на семейство Шараби. Неволно се запита дали началничката също е прочела писмата. Обърна внимание на кестенявите й коси, твърде гъсти за неговия вкус, и на яркосините й очи.
	— Писмата, които сте написали, представляват сериозно нарушение на закона, сигурна съм, че съзнавате това — започна тя с тон, който веднага го подразни, защото сякаш говореше на хлапак. — Засега обаче най-важно за нас е да открием Офер и всичко друго остава на заден план. Ето защо искам най-напред да ви запитам само веднъж: знаете ли какво се е случило с него? Искам да ми отговорите честно. Предупреждавам ви отсега: казаното от вас ще бъде проверено с детектор на лъжата. Безсмислено е да увъртате. И така, отговорете ми: знаете ли какво се е случило с Офер и къде се намира той?
	Зеев се чувстваше не само прекалено изморен, но и засегнат, че ще трябва да повтаря всичко отначало пред тази непозната жена. Ето защо само повтори накратко казаното пред инспектора:
	— Преди малко вече заявих, че не зная какво се е случило с това момче и че нямам нищо общо с неговото изчезване. Само да знаех къде се намира в този момент! Откровено казано, ако наистина бях замесен, щях ли да настоявам да дойда тук и да ви разказвам за тези писма и за анонимното обаждане? Тук съм, за да се извиня, а и в никакъв случай не бих искал да попреча на разследването… Може би обаче е твърде късно?
	— В такъв случай защо сте написали, че знаете какво се е случило с него? — запита тя.
	— Не съм писал подобно нещо — възрази той, опитвайки се да запази самообладание. — Не зная дали сте чели писмата, но ако го направите, ще се убедите, че те са написани от името на Офер, нещата са представени от неговата гледна точка. А ако вникнете в съдържанието им, ще разберете, че в тях няма никакви конкретни сведения, защото аз наистина не зная какво се е случило.
	— В такъв случай защо въобще сте ги писали? — избухна Ави Авраам.
	— Та нали именно това исках да ви обясня — отвърна Зеев, — но така и не успях, защото вие прекъснахте разговора. Съзнавам, че изпращането им беше грешка, но за мен те бяха начин да започна работа над моя роман. Именно такъв беше замисълът. Сигурен съм, че подобно обяснение ще ви се стори странно, но имах намерение да напиша роман, съставен от писма, които изчезнал младеж изпраща до своите родители. Що се отнася до истинския Офер, не разполагам с никаква информация и съм готов да мина през детектор на лъжата, когато намерите за добре.
	Не такъв бе начинът, по който той искаше да разкрие пред Авраам цялата история, и не си бе представял, че ще му се наложи да говори за своя роман. Началничката го изгледа с презрение и дори с ненавист. А онова, което тя каза, твърдението й, че писането на писмата е сериозно престъпление, бе направо смешно.
	Двамата полицаи излязоха от стаята.
	Щом остана сам, Зеев опита от картофеното пюре и изгреба с пластмасовата лъжица почти всичкия грах.
	Следобед той няколко пъти чука по вратата на стаята за разпити, но инспекторът дойде едва след няколко часа. Зеев го запита колко още ще остане тук и поиска да позвъни на жена си.
	— Жена ви вече се обажда.
	— С кого е разговаряла — разтревожи се той. — Какво й казахте?
	— Че в момента ви разпитваме и че своевременно ще й съобщим какво следва по-нататък.
	— Кога ще мога да изляза оттук!
	— Все още не зная.
	— Можете ли да ми кажете поне дали ще имам нужда от адвокат?
	— Все още не зная кога и под каква форма ще продължим разпита. Така че засега ви молим да останете тук и… вие сте съгласен, нали?
	— Как така ме молите? Нима имам избор?
	— Да. Ако решите да си тръгнете, веднага ще ви арестуваме. Мотиви за това има достатъчно. Но тъй като все още не сме решили какво ще правим с вас, ви молим да проявите търпение и да изчакате.
	Зеев си представи, че чака на опашка в обществено осигуряване или за получаване на свидетелство за правоуправление, и се почувства по-спокоен. Започна да оглежда стаята за разпити, за да запамети всяка подробност. Докато четеше писмата, Авраам бе така смутен, все едно ги виждаше за пръв път. Изразът на лицето му напомняше казаното от Микаел Розен на семинара: всеки текст е предназначен за един-единствен човек, който ще бъде потресен от прочита им. Може би този човек бе именно Авраам Авраам, а не родителите на Офер? След известно време му се стори, че вече се свечерява, и отново поиска да говори с жена си.
	Веднага разбра, че тя плаче. Чуваха се гласовете на сина му и на майката на Михал, която, изглежда, бе останала у тях. Дали знаеше откъде се обажда той и защо?
	— Сега не мога да говоря, но не се тревожи, скъпа, просто исках да ти кажа, че не съм арестуван. Те искат само да продължат с разпита. Не плачи, моля те.
	— Как реагираха? Ще можеш ли да се прибереш тази вечер?
	Той вдигна поглед към инспектора, който чуваше всичко, и каза:
	— Не зная. Надявам се да мога.
	— Искаш ли да се свържа с адвокат? — прошепна тя.
	— Засега нищо не мога да кажа. Самият аз не разбирам какво става. Надявам се да се прибера до няколко часа. Какво обясни на майка си?
	Непоносимо му бе да слуша как жена му плаче, но в същото време й се сърдеше, защото тя беше причината да се намира тук.
	Михал не отговори на въпроса му.
	— Хайде, скъпа, трябва да приключвам. Целуни Илай от мен.
	Тя го помоли да не затваря веднага, но той отвърна, че няма избор, и прекъсна разговора.


>>	13

	— Ало?
	Авраам Авраам веднага разпозна гласа на Хана Шараби, макар отдавна да не я бе чувал.
	В тона й нямаше никакво напрежение. Тя може и да не очакваше обаждането му, но и не бе изненадана, че я търси толкова рано сутринта.
	— Семейство Шараби ли сте?
	В замяна на това в гласа на Зеев Авни личеше колебание, зад което прозираха умората и стресът. Умората го караше да реди думите бавно, а от стреса отделните срички сякаш се блъскаха една друга и се застъпваха. Може би учителят по английски не беше сигурен дали ще успее да стигне до края на онова, което имаше да каже; все още би могъл да размисли и да замълчи. След нощта, прекарана в стаята за разпити, без сън и без да сложи залък в устата си, той отпи само няколко глътки от чашата кафе, която му донесоха на разсъмване, а след това просто я забрави и повече не посегна към нея.
	— Да, кой е на телефона? — запита Хана Шараби.
	Разговорът между двамата съседи се състоя в седем и петнайсет сутринта, но когато Авраам Авраам го изслуша на запис в кабинета на Шарпщайн, вече минаваше осем. Така и не можа да си спомни къде точно се намира стационарният телефон в апартамента на Шараби и затова си представи как Хана отговаря от кухнята, където разчиства масата след закуска, или пък припряно излиза от спалнята, за да вдигне слушалката, преди отсреща да са затворили.
	Чу Авни да казва:
	— Обаждам ви се по повод Офер.
	Думите му бяха посрещнати с мълчание.
	— Чувате ли ме? — запита той.
	Отвърна му гласът на Рафаел Шараби.
	Явно в този момент е бил близо до жена си и тя бе успяла да му даде знак с ръка или с мимика и да му предаде слушалката.
	— Кой се обажда? Какво желаете? — запита бащата.
	— Аз пуснах във вашата пощенска кутия писмата на Офер. Зная къде се намира синът ви.
	Отново мълчание. Рафаел Шараби би могъл да затвори, но продължи да държи слушалката.


	И така, той го направи. До последната минута Авраам Авраам се съмняваше, че Авни ще се съгласи. Имаше чувството и дори може би се надяваше, че в края на краищата този странен тип ще отхвърли предложението им.
	— Чувате ли ме? — повтори Авни. — Зная къде се намира вашият син и мога да ви го съобщя.
	Не се опитваше да преправя гласа си и въпреки това трудно се разбираше какво точно казва. Може би бе покрил микрофона с края на ризата си.
	Авраам чу бащата да пита:
	— Кой сте вие? Защо се обаждате?
	— Зная къде се намира Офер и какво е правил от момента на изчезването. Тази вечер отново ще се свържа с вас, за да ви разкажа всичко.
	Разговорът прекъсна.
	Шарпщайн изключи диктофона, вдигна очи към събралите се в неговия кабинет колеги и не можа да прикрие тържествуващата си усмивка. Авраам Авраам стискаше в ръка бялата пластмасова чашка с кафе без захар. Откакто бе влязъл в участъка преди двайсет и четири часа, тази му беше седмата или осмата. Илана също допиваше своето кафе. И тримата бяха прекарали безсънна нощ.
	— Разговорът е отпреди един час — обяви той. — Този смахнат все пак го направи! Сега ни остава само да изчакаме.
	И те зачакаха.


	Всичко започна, когато „смахнатият“, както го нарече Шарпщайн, почука на вратата на неговия кабинет. Зеев Авни беше в черен панталон и небесносиня риза. Очевидно се бе погрижил да изглежда добре, сякаш му предстоеше официално работно заседание. По-късно Авраам Авраам си помисли, че облеклото му напомня полицейска униформа. В началото реши, че учителят по английски има намерение да го занимава с неща, които нямат нищо общо с разследването, защото тъкмо това му бе обяснил в телефонното обаждане до Брюксел, пък и тази версия напълно съвпадаше с представата, която инспекторът си бе създал за него. Неслучайно му бе заявил, че засега се занимава единствено с изчезването на Офер, но другият бе настоял непременно да се срещнат. Вероятно искаше да сподели чувствата си или пък подозираше, че някой от учениците му се дрогира.
	Ала за негово безкрайно учудване Авни започна да говори за анонимното обаждане до полицията, станало причина за претърсването.
	Той направи това признание с донякъде пресилено разкаяние, все едно повтаряше предварително заучен текст, предназначен за публично оповестяване. Авраам веднага излезе от кабинета, за да предупреди Илана, и макар случаят да бе все още пресен в паметта му, провери точната дата на това обаждане и неговото съдържание. Помнеше отлично, че по този повод му позвъниха тъкмо на рождения му ден, докато вечеряше с родителите си, с които оттогава не се бе виждал.
	— Какво означава това според теб? — запита го Илана.
	— Че съм бил прав — отвърна уверено той. — От самото начало бях сигурен, че този учител по английски е замесен в случая много повече, отколкото ни убеждаваше досега.
	Въпреки опасенията какво ще чуе той се върна да продължи разпита с повишено настроение. Беше се оказал прав, отново бе поел юздите на разследването и родителите на Офер все пак не бяха замесени.
	— Какво смяташ да предприемеш? — запита го Илана.
	— Все още не зная. Ще продължа да го разпитвам и накрая ще имаме основание да го задържим за възпрепятстване на правосъдието. Освен това ще получим разрешение за обиск и за проверка на компютъра му. Вероятно и на кабинета му в гимназията, ако разполага с такъв. Това предстои да изясня.
	В този момент се сети, че мобилният телефон на учителя все още беше у него. Преди за затвори, Илана му напомни да я държи в течение и при нужда да й се обажда по всяко време.
	Когато се върна в малкия кабинет, откри, че заподозреният е прав и оглежда папките с досиета по лавиците. Зеев веднага се обърна. Не бе открил папката с разследването на Офер, защото предишната вечер Авраам Авраам я бе отнесъл със себе си, а тази сутрин я сложи в чекмеджето на бюрото. Той седна, включи диктофона и накара Авни да повтори признанието си.
	Какви бяха предположенията му на този етап? Стараеше се все пак да не възлага прекалено големи надежди на новите разкрития, но от друга страна, след две седмици и половина безплодни усилия, белязани от няколко откровени провала, довели до усещането, че разследването му се изплъзва, както и нарастващата тревога за съдбата на Офер, сега се чувстваше много по-уверен в себе си. Налагаше се да разпита съседа, без да прави прибързани изводи. Не биваше да изпуска от внимание всички възможни версии, макар да беше убеден, че държи вярната нишка в ръцете си и тя непременно ще го отведе до Офер. Първа възможност: Авни бе помогнал на младежа да се укрие. Втората възможност бе много по-плашеща. Той внимателно се взря в седналия срещу него мъж, прецени физическите му възможности, погледа му, но не можа да достигне до определено заключение.
	Докато разпитваше учителя, прибягна до най-различни похвати с цел да го извади от релси и да го накара да загуби самообладание. Направи опит да го хване натясно, споменавайки раницата на Офер, и го стресна с неочаквани въпроси за жена му и детето му. В същото време нещо му подсказваше, че няма смисъл да плаши Зеев Авни, и е по-добре да го убеди, че го разбира и му вярва. Без да е обмислил това предварително, го запита дали според него Офер го е обичал и веднага почувства, че е на прав път, и продължи с твърдението, че момчето само е поискало прекратяване на частните уроци. Разпитваният все повече губеше увереност и Авраам бе убеден, че не след дълго той ще изплюе камъчето. Инспекторът вече предвкусваше победата, предчувствието му щеше да получи потвърждение, щеше да докаже, че Илана и Шарпщайн са се заблуждавали, а той е бил прав от самото начало. И тъкмо тогава Авни започна да разказва за писмата.
	На Авраам му трябваше известно време, докато осъзнае значението на чутото.
	Той излезе от кабинета и се обади на Маалул, за да го запита дали по време на престоя му в Брюксел не е ставало въпрос за някакви анонимни писма, изпратени до родителите на Офер. Оказа се, че инспекторът също не знае нищо.
	— За какво всъщност говориш? Какви са тези писма?
	Ала Авраам побърза да затвори телефона и потърси Шарпщайн в неговия кабинет. Чувстваше, че перспективата за бързо разрешаване на случая непрекъснато се отдалечава и отстъпва място на панически страх.
	— Докато бях в Брюксел, родителите на Офер опитвали ли са да се свържат с теб?
	Шарпщайн отвърна, че няма такова нещо, и също не разбра за какви писма става въпрос.
	Авраам излезе от участъка и запали цигара. След двата задушни дни бе настъпило свежо, почти прохладно утро. Докато стоеше на тротоара, забеляза през входа на Технологичния институт млада жена, която побърза да се обърне, след което се отдалечи. Стори му се, че това е съпругата на Авни.
	Запита се как би могъл да представи по телефона на Илана случващото се.


	— И какъв е твоят извод? — запита го комисарката, сякаш го подканяше да формулира заключението вместо нея.
	— Че по всяка вероятност родителите са укрили от нас съществуването на тези писма и не мога да си обясня защо са го направили. Но няма никакво съмнение, че премълчават важна информация.
	— А ти сигурен ли си, че той наистина е пуснал писмата в тяхната пощенска кутия? Вярваш ли му?
	— Да — отвърна той след известен размисъл. — Защо би си признал подобно нещо, ако не е истина?
	Половин час по-късно Илана пристигна и той й показа черновите на писмата.
	Тъй като Зеев Авни все още очакваше в неговия кабинет по-нататъшното развитие на събитията, те се събраха в по-просторния кабинет на Шарпщайн. Комисарката настоя младият инспектор да участва във вземането на решенията и Авраам накратко му описа странния съсед на семейство Шараби: трийсет и пет годишен, женен, с малко дете, живеещ на улица „Хистадрут“ от малко повече от година. Преподавател по английски език в гимназия в Тел Авив, където е живял, преди да се премести в Холон. През зимата в продължение на четири месеца давал частни уроци на Офер, през което време успял да се сближи с изчезналия младеж. Изглежда, има донякъде изопачена представа за реалността. Установено бе, че прекратяването на уроците е станало по желание на Офер. Твърди, че от самото начало изпитвал непреодолимо желание да вземе активно участие в издирванията. Според него именно тази е причината два дни след началото на разследването да позвъни в полицията и да предаде фалшива според самия него информация относно мястото, където се намира тялото на Офер. Това е мотивът за написването на писмата. Присъствал е и по време на претърсването. Очевидно всичко това буди сериозни подозрения и съмнения за психическото здраве на този съсед. Сега трябва твърденията му да бъдат подложени на проверка, но по всичко личи, че казва истината както за телефонното обаждане, така и за останалото. Впрочем направил е тези признания по своя собствена инициатива.
	Сетне преминаха към родителите.
	Шарпщайн беше против намерението на Илана да поискат разрешение за обиск, за да намерят писмата, както и други веществени доказателства, че те са възпрепятствали правосъдието.
	— Ако са ги унищожили, всичко пропада — възрази младият инспектор. — Веднага щом усетят, че се съмняваме в тяхната версия, ще станат по-предпазливи. Защо да не ги задържим за четирийсет и осем часа?
	Авраам понечи да се възпротиви, но чувстваше, че вече няма право на глас. Илана се колебаеше.
	— Нека не бързаме. Не мога току-така да арестувам родителите на изчезнало момче. Дори ако са получили писмата, за което все още нямаме никакви доказателства, освен твърдението на този смахнат учител. Нека ви напомня, че веднъж той вече е пробутвал на полицията фалшива информация. И аз самата не разбирам защо те не са ни съобщили за тези писма, но може би просто са сглупили.
	— А ако въобще не са ги получили? — обади се все пак Авраам, комуто последните й думи бяха вдъхнали известна надежда. — Може друг да ги е взел от пощенската кутия. Не е изключено, нали?
	Никой не се обади. Върху бюрото имаше снимка в рамка на жената и на двете малки деца на Шарпщайн. До нея лежаха писмата на Зеев Авни, написани с черна химикалка.
	— Предлагам отново да поставим на дневен ред въпроса с подслушването на телефоните — каза инспекторът. — Сега вече разполагаме с достатъчно доводи да поискаме разрешение от прокуратурата.
	— И какво ще ни даде това? — отбеляза Илана.
	— Кой знае? След като не са ни споменали за писмата, възможно е да крият от нас и още нещо.
	Илана вдигна поглед към Авраам Авраам. Дали се надяваше той да се намеси? Сетне помоли за извинение, излезе и двамата мъже останаха сами. Отначало Шарпщайн не каза нищо, макар че едва се сдържаше… Накрая все пак запита:
	— Как мислиш, наистина ли е луд?
	— Все още не съм наясно и не мога да проумея защо е написал тези писма. Да не говорим, че на всичко отгоре ги е подписал от името на Офер. Но най-много ме учудва, че сам дойде да ми разкаже за тях.
	— Да не би да си пада по теб?
	Вместо отговор Авраам излезе да изпуши една цигара.
	Когато се върна, Илана влезе веднага след него, този път с решителен вид.
	— Добре, Ейал — започна тя. — Решението е взето. Двамата с теб ще отидем в съда да поискаме разрешение за подслушване и веднага пристъпваме към него. Ще поискаме и заповеди за задържане на родителите, но засега няма да прибягваме до тях. Нека изчакаме да видим какво ще излезе от разпита на съседа. Ави, ти продължаваш с него. Накарай го да ти каже точната дата, когато е пуснал всяко от писмата в пощенската кутия на семейство Шараби, и се опитай да разбереш дали е видял бащата или майката да ги вземат. Изпрати Маалул да огледа тази кутия.
	Изведнъж той се сети, че Рафаел и Хана Шараби трябваше да дойдат в участъка същия следобед.
	— Веднага отмени срещата с тях — нареди му тя. — Засега не ми се ще да ги виждам тук. Налага се да сменим стратегията и внимателно да подготвим техния разпит. При всички случаи ти гледай да изцедиш съседа като лимон.
	— И какво да правя с него? Да го арестувам ли?
	Илана отново се обърна към Шарпщайн, който отвърна вместо нея:
	— Според мен би било прибързано. Дошъл е по собствена воля и докато не пожелае да се прибере у дома, не е необходимо да го арестуваме. Официалното задържане предполага адвокат, после ще се разчуе в блока и това ще стигне до ушите на родителите. Може би греша, но смятам, че те в никакъв случай не бива да научават за арестуването на техния съсед.
	Поне засега.
	Зеев Авни продължаваше да чака в кабинета.


	Най-неприятният момент през този ден бе разговорът му с Рафаел Шараби.
	Тъй като никой не отговаряше на домашния телефон, той потърси Рафаел Шараби по мобилния, излъга, че важно заседание се е проточило, и отмени срещата, като обеща в най-скоро време да се обади, за да уточнят друга дата.
	— Що се отнася до нас, ние няма какво повече да кажем — отвърна бащата без каквото и да било колебание в гласа. — А вие получихте ли резултатите от анализа на раницата?
	За да не навреди на разследването, Авраам Авраам не му каза нищо повече. „Как сте могли да постъпите по този начин? Защо се скрили от нас съществуването на писмата? Защо, по дяволите? От какво се боите? Защо без причина сами се поставяте в подобно съмнително положение? Как можахте да не ми кажете нито дума, че сте намерили писма в пощенската кутия, подписани от вашия син, пък дори и да сте решили, че не той е подателят?“
	Задоволи се да каже само:
	— Още нищо не сме получили. Щом пристигнат резултатите, веднага ще ви уведомя.
	След това отведе Зеев Авни в празна стая за разпити, за да освободи своя кабинет, и му поръча обяд. Самият той се храни сам, като очакваше завръщането на Шарпщайн и Илана, сякаш не можеше да продължи разпита в тяхно отсъствие. Само веднъж влезе в стаята за разпити и мълчаливо седна срещу Зеев Авни. След една-две минути учителят каза:
	— Наистина държа да ви обясня какво ме накара да напиша писмата от името на Офер, как възникна тази идея и защо дори не помислих, че върша нещо престъпно. Готов ли сте да ме изслушате?
	Вместо отговор Авраам излезе от стаята. Вече не можеше да понася гласа на този тип. А може би намерението му бе да го подложи на натиск. Все още вярваше, че ще може да го притисне до стената и да го накара да си признае, че въобще не е изпращал тези писма.
	В ранния следобед Илана и Шарпщайн се завърнаха от окръжния съд. Без никакви затруднения бяха получили разрешение за подслушване на телефоните и заповед за арест.
	Изглежда планът им се беше оформил по пътя до съда и обратно. А може би това бе станало на следващия ден, когато всеки седеше в кабинета си и очакваше. Авраам така и не разбра чия инициатива е той. Комисарката благоразумно даде думата на младия инспектор да го изложи:
	— Идеята е да изтощим Зеев Авни, без да го арестуваме. Ще го държим тук колкото се може по-дълго, ако трябва, цяла нощ. Ще го изплашим. Във всеки случай не ми изглежда кой знае колко корав. Ако искаш, можем да се сменяме. Ти започваш сега, а аз го поемам през нощта. Нека поседи сам в стаята за разпити, а от време на време ще разговаряме пред вратата и някой ще възкликне: „Сигурен съм, че е той! Защо не го арестуваме незабавно?“ И други такива, които ще го накарат да се пречупи. Щом омекне, ще му дадем да разбере, че можем да проявим снизходителност, ако се съгласи да ни сътрудничи…
	— Как ще ни сътрудничи? — прекъсна го Авраам, който все още не разбираше намеренията му.
	— Ще му намекнем деликатно, че сме готови да забравим неговото признание, да му върнем писмата и да сложим черта на всички сторени от него глупости, тъй като не представляват обществен интерес, при условие че потърси по телефона родителите на Офер, за да им съобщи, че той е автор на писмата и знае къде се намира синът им.
	Авраам погледна смаяно към Илана.
	— И какво ще постигнем с това?
	— Разговорът, разбира се, ще бъде записан — продължи Шарпщайн, — а ако до няколко часа те не дойдат да ни съобщят за анонимното обаждане от някой, който твърди, че знае къде се намира Офер, няма какво много да му мислим и направо ще ги арестуваме.
	— Въпросът е в това да убедите деликатно Авни да направи подобно нещо — добави Илана.
	— Ще намерим начин да го убедим — възрази с широка усмивка младият инспектор. — Уверявам те, че след една нощ, прекарана в участъка сам, сигурен, че всеки момент ще го арестуват и няма скоро да види жена си и детето си, ще се съгласи каквото и да му предложим. Освен това нали самият той е проявил желание да участва активно в разследването? Е, сега ще получи възможност да го направи!
	Авраам си спомни страха в очите на съседа всеки път когато по време на разпита станеше въпрос за семейството му. И все пак дали щеше да приеме?
	От друга страна, трябваше да признае пред себе си, че Шарпщайн има право. При подобни обстоятелства почти всеки би отстъпил.
	— А дали е законно? — попита все пак той.
	— Защо да не е законно? Да не мислиш, че ще вземе да разправя наляво и надясно какво е направил?
	Илана машинално проследи с поглед през прозореца на кабинета висок мъж, който прекосяваше паркинга.
	В този момент влезе млада полицайка.
	— Онзи, когото оставихте в стаята за разпити, не престава да удря по вратата и да вика Ави — съобщи тя. — Какво да го правим?


	Авраам седна зад бюрото и включи диктофона, за да изслуша още веднъж разговора на Авни с родителите. Сега сякаш съседът говореше само на него.
	— Аз ви изпратих писмата на Офер — каза той. — Зная къде се намира синът ви.
	Къде ли се намираше самият той сега? Вероятно се бе затворил в дома си и не мърдаше оттам, макар че сутринта, когато го пуснаха да си ходи, му обясниха, че е напълно свободен… Впрочем това не беше съвсем вярно: Илана изпрати група за проследяване, която да не го изпуска от очи, докато случаят не бъде разрешен докрай. „Това, че родителите са укрили от нас информация, все още не означава, че непременно ще разберем какво се е случило с Офер. Затова до окончателното изясняване ще продължим да следим учителя.“
	От този момент нататък им оставаше само да чакат. Всеки по свой начин. Шарпщайн естествено се надяваше родителите да не съобщят за анонимното обаждане и по този начин да потвърдят неговата хипотеза; Авраам броеше секундите и с всяка следваща все по-трудно държеше очите си отворени. А Илана? Нямаше представа какво очаква тя.
	Трябваше да се подготви за разпита на родителите, в случай че не позвънят и не дойдат в участъка. Тогава на него като ръководител на екипа се падаше да ги разобличи в укриването на информация. Отбеляза си точните дати, когато бяха пуснати писмата, и прочете още веднъж написаните с черна химикалка послания, за да вземе от тях пасажите, които ще му послужат при разпита. От някои редове го побиваха тръпки: „Офер, който вече не е ваш син“. Решено беше, ако родителите не се явят, да отидат и да ги докарат заедно в участъка, но да ги разпитват поотделно. Това да стане на следващата сутрин, когато другите две деца заминат на училище. Шарпщайн щеше да се заеме с бащата, а той с майката. Възможно беше те да имат куп напълно разумни основания да не се обадят веднага в полицията? Може би не знаеха към кого да се обърнат? Или пък продължаваха да чакат, защото анонимният глас им беше казал, че ще се обади отново? Авраам постоянно проверяваше дали мобилният му телефон е включен и че има обхват. Вслушваше се във всеки телефонен звън, дочут от приемната или от съседните кабинети. Знаеше също така, че вратата може да се отвори всеки момент. Все още имаше време положението да се окаже съвсем не такова, каквото предполагат.
	Взе папката, извади от нея всички материали по случая и ги подреди върху бюрото. Както първия път, когато преди два дни го видя в кабинета на Илана, вниманието му беше привлечено от списъка с откритите в раницата вещи. Той взе седмичната програма на Офер, постави я до него, очите му лепнеха от умора… но внезапно широко се разтвориха.
	Излезе да изпуши една цигара.
	Малко след това се върна в кабинета, отвори електронната си поща, която не беше проверявал от предната сутрин. Имаше двайсетина нови съобщения, повечето от тях спамове.
	Сред тях откри писмо от Марианка.
	Тъкмо започна да го чете, когато телефонът на бюрото иззвъня и го накара да подскочи. Търсеха го от прокуратурата във връзка с делото на Игор Кинтаев. Съвсем беше забравил за него.
	Писмото от Марианка беше на английски:
C>
	Ави, беше обещал да ме държиш в течение на твоето разследване, но предполагам, че след завръщането ти не си имал време. Откри ли изчезналия младеж? Много размишлявах върху онова, което ми разказа за него, а и за себе си. Сигурна съм, че ще го намериш, и се моля да не му се е случило нещо лошо. Пиши ми, когато можеш. Марианка.
C$
	Какво бе искала да каже с последния ред, който бе добавила, _my thought are with you_. Как би трябвало да разбира това _you_? За кого мислеше тя? _You_ само за него ли се отнасяше, или за него и за Офер? Иди, че разбери.
	Зарече се да й отговори час по-скоро.
	Обади се Илана, за да попита дали има нещо ново и как се чувства.
	Нямаше нищо ново, а и как би могъл да се чувства?
	— Когато този случай приключи, ще си вземеш отпуск — каза му тя. — Нямам желание да те гледам такъв.
	— Да — задоволи се да отговори той.
	— Прибери се и се наспи. Накрак си от вчера сутринта. Знаеш ли колко е часът?
	Беше пет и половина следобед.
	— Днес вече нищо няма да се случи, те няма да се обадят — продължи Илана. — Това означава, че утре те чака труден ден. Изтощителен от физическа и от психологическа гледна точка. Разпитът на майката няма да бъде от леките и трябва да събереш сили.
	Авраам я послуша просто по навик, а и защото се чувстваше прекалено изморен, за да може да мисли. Все пак пътьом отново се отби през онзи проклет жилищен дом на улица „Хистадрут“, който го привличаше неудържимо подобно на местата от детството, където човек неволно се завръща. На другия ден той щеше да влезе в него, придружен от трима-четирима полицаи. Щеше да призове двамата родители незабавно да дойдат на разпит. Ако откажеха, щеше да им покаже заповедта за задържане.
	По улицата мина Зеев Авни.
	Отначало Авраам не повярва на очите си, реши, че му се привижда от умора. Ала наистина беше той, прибираше се у дома, тикайки бебешката количка, а редом с него крачеше жена му.
	Когато на разсъмване разбра предложението, което му прави полицията, когато се убеди, че нямат намерение да му лепнат обвинение за нещо, което не е извършил, и че няма да използват срещу него онова, което ще каже по телефона, учителят помоли да го оставят сам за няколко минути. Да размисли. Изчакаха в коридора, пред вратата на стаята за разпити, докато не го чуха да чука по вратата.
	— Ще го направя, макар да не разбирам какво точно сте намислили — съобщи им веднага той.
	Сетне погледна Авраам Авраам право в очите:
	— Искам да подчертая, че го правя заради вас, инспектор, защото ви имам доверие и защото го искате именно вие. До този момент навредих немалко на разследването и сега искам да ви помогна. Правя го също така и заради семейството си. Смятам, че жена ми не би имала нищо против. Въпреки всичко имам неприятното усещане, че от всички сторени от мен досега глупости тази е най-голямата.
	И ето че сега инспекторът гледаше същия този човек как освобождава сина си от ремъците на количката. Не забеляза в околността никой от екипа за проследяване, но със сигурност поне един от тях беше някъде наоколо.
	И тъй като никой не можеше да го чуе в колата, прошепна:
	— Довиждане, Зеев.


	В двайсет и три часа телефонът иззвъня и го изтръгна от тежката дрямка. Беше заспал облечен във фотьойла, пред включения телевизор.
	Отново беше Илана. Интересуваше се дали всичко е готово.
	— Утре, в шест и половина ще бъда в участъка — отвърна той. — Ще отидем пред блока в седем и ще изчакаме децата да заминат.
	— Ако можеш, накарай ги да те последват, без да прибягваш до заповедта за задържане…
	Авраам изгаси лампата.


	На другия ден малко след седем часа сутринта, точно три седмици след онази сряда, когато майката на Офер влезе в неговия кабинет, две бели полицейски коли спряха на няколко метра от входа на блока. Малко по-нататък, пред бакалията беше паркиран камион за доставки и шофьорът разтоварваше стока.
	В седем и половина Хана Шараби излезе. Редом с нея с колеблива стъпка крачеше девойка. Данит. Авраам я виждаше за пръв път. Беше по-висока и по-пълна от майка си, а погледът й беше вторачен в тротоара пред нея. През няколкото минути, докато чакаха, двете постоянно се държаха за ръка. Жълт микробус спря, шофьорът слезе и помогна на Данит да се качи. Хана изчака, за да се убеди, че дъщеря й е седнала, след която й помаха с ръка.
	В осем без десет Рафаел Шараби откара по-малкия син в детската градина. Колата, в която беше Шарпщайн, потегли, за да го проследи. Двайсет и пет минути по-късно бащата се завърна и малко след това на вратата на семейство Шараби се почука.
	Заповедта за задържане се оказа излишна.
	Все пак Рафаел Шараби се учуди:
	— Защо е трябвало да идвате? Ние бездруго чакахме да се обадите и щяхме да дойдем веднага.
	Никой от двамата не отказа да последва полицаите в участъка за допълнителна информация.
	Дали бяха разбрали, че предстоящият разпит нямаше да е като предишните? И да беше така, никой от тях не каза нищо дори когато ги приканиха да се качат в две различни коли.
	Авраам седеше зад волана. Майката се настани на задната седалка. По време на краткото пътуване не размениха нито дума, а той избягваше да поглежда отражението й в огледалото за обратно виждане.
	Влязоха в участъка през вратата откъм паркинга. Родителите бяха отведени в отделни стаи за разпит.


>>	14

	Пред него седеше майка. Този път не беше „поредната“.
	Преди три седмици Авраам Авраам се бе опитал да се отърве от нея. Беше я запитал дали знае защо никой не пише криминални романи на иврит, а тя така и не бе разбрала какво има предвид. Беше отпратил разтревожената жена и я бе оставил сама да търси своя син. При това знаеше, че тя е сама, тъй като съпругът й бе на борда на кораб в открито море на път към Триест. Същата вечер бе съжалил за стореното. На другата сутрин изтръпна, когато я видя пред входа на полицейския участък. Тя не каза почти нищо, само постави върху бюрото му снимките на сина си. Същия ден той я посети в дома им и напразно се опита да научи нещо повече от нея. Последва рожденият му ден, когато отново отиде у тях, и тогава тя го отведе в стаята на момчетата. Заедно прегледаха чекмеджетата, където Офер държеше вещите си. И ето че същата тази майка бе премълчала за трите писма, подписани от нейния син. Същата тази майка бе вдигнала слушалката на телефона и бе чула как анонимен глас съобщава, че знае къде се намира Офер, и не бе казала нищо на полицията.
	Всъщност какво бе научил за нея от началото на разследването насам? Почти нищо: служила бе във флота, на двадесет и една години се бе омъжила за Рафаел Шараби, който често заминаваше на далечни плавания и отсъстваше от дома по цели месеци; след това бе работила в детска градина, после бе родила първия син, а скоро след това второ дете, момиче, страдащо от синдрома на Даун. Дали родителите бяха научили за нейното заболяване още при раждането, или месеци по-късно. Тази сутрин видя как двете чакат автобуса, хванати за ръка; макар и с една глава по-висока от майка си, дъщерята изглеждаше толкова безпомощна и уязвима! През продължителните отсъствия на съпруга Хана Шараби бе отгледала двете си деца сама, защото не бе имала избор. Знаеше за нея също така, че бе напуснала работа, за да се грижи за дъщеря си и да я предпази от грубостта или бездушието на външния свят, а дори сега отхвърляше предложението на мъжа си да изпратят Данит в интернат, макар и поотраснала. По време на цялото разследване Авраам бе имал чувството, че Хана е смирена, покорна жена, която не повишава глас, не иска нищо и не смее да изразява собствено мнение. Единственият случай на съпротива от нейна страна бе отказът да се раздели с дъщеря си. Тогава тя не бе отстъпила. Години по-късно бе родила още един син, вероятно благодарение на напредъка на медицината.
	— Знаете ли защо сте тук? — запита я той. — Защо доведохме двама ви за допълнителна информация?
	Разпитът се заснемаше от инсталирана на тавана камера. Авраам облегна лакти на бюрото, скръсти ръце и в промеждутъците, когато не говореше, прикриваше с длани устата си. Тя седеше на трийсетина сантиметра от бюрото и през цялото време отбягваше погледа му. Той беше пред нея, но имаше усещането, че очите й гледат през него, вперени във вратата, сякаш тя очакваше някой да влезе и да сложи край на разговора, или пък се канеше да избяга.
	— Не — отвърна Хана Шараби и тъй като полицаят не каза нищо, наруши възцарилата се в стаята тишина: — Имате ли нови сведения за Офер?
	— Да — отвърна кратко Авраам.
	От началото на разследването това бе първият разпит, който той бе подготвил внимателно и подробно, както обичаше да прави. Стратегията му беше ясна, от вчера следобед бе имал достатъчно време да прецени, да претегли всяка дума. Също и паузите.
	Щом разбра, че инспекторът няма намерение да говори, тя отново запита:
	— Защо не ми казвате какво сте открили?
	— За да ви дам възможност вие първа да ми го кажете.
	Върху лицето й се изписа недоумение:
	— Да ви кажа първа… какво?
	— Нещо, свързано с изчезването на Офер, което може би наскоро сте научили.
	За нея това беше последен шанс.
	— Не — отвърна тя. — С изключение на раницата, която вие сте открили.
	За пореден път Авраам се опита без успех да улови погледа й.
	— Хана, бих искал добре да помислите, преди да ми отговорите — направи последен опит той. — Питам ви дали от изчезването на Офер насам сте съобщили на мен или на някой друг от полицията всичко, което знаете. Не бързайте, помислете добре и тогава отговорете.


	За щастие, никой, освен него не видя и нямаше да види записа от този разпит. Заедно с останалите материали по делото той щеше да отиде в архива и по-късно най-вероятно щеше да бъде унищожен или изтрит. Самият той не беше в течение на правилата за съхранение. Предполага се, че добрият разследващ трябва да изтръгне от разпитвания разобличаваща информация. Ала всеки, който би прегледал този запис, непременно би стигнал до заключението, че инспектор Авраам цели нещо друго. Когато няколко дни по-късно отново го пусна, той си даде сметка, че на моменти почти не се разбираше какво говори Хана. Впрочем това бе един от недостатъците на видеозаписите. Въпреки всичко този разговор щеше да остане завинаги запечатан в паметта му.
	Най-напред тя заяви, че е съобщила на полицията всичко, което знае и което по един или друг начин е свързано с издирванията. На записа се виждаше как той приема нейния отговор, обмисля го и най-сетне решава да отвори картонената папка, оставена в единия ъгъл на бюрото, и изважда от нея няколко листа в прозрачен пластмасов джоб.
	— Вие не ми съобщихте, че сте получавали писма — каза той, но не й ги подаде.
	— Какви писма?
	— Писма, които някой е пуснал в пощенската ви кутия. Всъщност това тук не са оригиналите, защото те са у вас. Това са копия. Ако желаете, мога да назова точните дати, когато са били пуснати във вашата кутия.
	Тя не отвърна нищо. Само още по-упорито впери поглед във вратата.
	— Искате ли да ви обясня какво отношение имат тези писма към Офер? Или това бездруго ви е ясно? — запита той.
	— Аз не зная нищо. Как са попаднали у вас?
	Вместо да отговори на въпроса й, той започна да чете първото писмо.
C>
	Зная, че ме търсите от няколко дни насам, но ви съветвам да престанете. Напразно си губите времето, защото няма да ме откриете. Нито пък полицията с помощта на кучета.
	Видях, че на обявите, които сте разлепили по улицата, пише, че съм изчезнал в сряда сутринта, но и тримата знаем, че това не е вярно, и тримата знаем, че изчезнах много преди това, изчезнах, без вие дори да забележите, защото в действителност вие никога не сте ме забелязвали истински, а и това не стана изведнъж. Изчезвах постепенно и накрая на вас ви се струваше, че все още съм си у дома просто защото изобщо не си направихте труда да погледнете истински.
C$
	Авраам спря да чете, защото според него следващите редове бяха ужасни, и вдигна поглед, за да се убеди какво въздействие е оказало чутото върху Хана. Дори по-късно той не успя да открие и най-малка следа от удивление върху маската на лицето й. Ненадейно една мисъл прониза съзнанието му и той бе потресен.
	Излиза, че онзи е прав! Смахнатият Авни се бе оказал прав! С всяка изминала минута хипотезата, че Офер не е изчезнал в сряда сутринта, ставаше все по-вероятна. Дали съседът не е бил в течение?
	— Какво е това? — отново запита Хана Шараби.
	Авраам Авраам се постара да запази самообладание.
	— Отлично знаете кой е подписал това писмо. Но можете да погледнете: „Офер, който вече не е ваш син.“
	Той постави листа пред нея.
	— Това не е почеркът на моя син.
	Тогава инспекторът без колебание й зададе въпрос, който не беше включен в предварително подготвените:
	— Защо Офер ще пише подобно нещо? Защо ще твърди, че вие тримата знаете, че той не е изчезнал в сряда сутринта, а преди това?
	— Това не е неговият почерк — повтори тя. — Той не е написал това писмо. Как е стигнало то до вас?
	— То не е стигнало до нас, Хана, а до вас — спокойно каза той. — Ние разполагаме само с копие. Обяснете ми, моля ви, защо не сте осведомили за него полицията?
	Жената мълча няколко секунди, а после каза:
	— Никога не съм виждала това писмо. И не го е писал Офер.
	Възможно ли бе да казва истината? За пръв път по време на разпит той се оказа в подобна ситуация: опитваше се да я хване натясно, да я принуди да започне да си противоречи и накрая да признае, че е виждала писмото, а в същото време се надяваше тя да продължи да отрича. Едва докато преглеждаше впоследствие записа, Авраам си даде сметка, че за да я накара да се пречупи, е било достатъчно да продължи да я разпитва за съдържанието на писмото, все едно не знае, че не е писано от Офер, да я обсипе с упреците, които бе чул от Авни. В момента обаче той възприе друга тактика.
	— Зная, че писмата не са от Офер. Зная също така, че са пуснати във вашата кутия, откъдето са били взети. Възможно ли е това да е направил вашият съпруг и да не ви е споменал за тях?
	Подобна възможност се роди в ума му в последния момент. Не за това, че Рафаел Шараби ги е скрил от жена си, за това се бе сещал и по-рано, а за нещо друго: сети се, че е възможно бащата да не познава почерка на сина си и да е решил, че именно той ги е изпратил. Трудно би могъл да си представи как Рафаел Шараби преглежда контролните или домашните работи на момчето. Може би тази е била причината да не ги покаже на жена си. Просто за да не я тревожи.
	— Не. Той със сигурност би ми ги дал — отвърна тя.
	— Или пък да са ги взели децата?
	— Те никога не отварят писмата. Дори Офер не го правеше.
	Авраам Авраам погледна часовника си и излезе от стаята.


	Шарпщайн го очакваше в бивша стая за разпити в дъното на коридора.
	— Е, какво е положението?
	— Тя не е виждала писмата — отвърна Авраам и поклати глава. — Не знае за тяхното съществуване и е наясно, че не са писани от Офер.
	— Мъжът й твърди същото.
	— Вярваш ли му? Как ти се струва той?
	— Страхува се и аз не вярвам на нито една негова дума. Гарантирам ти, че когато му пусна записа на телефонния разговор, ще рухне.
	Авраам се поколеба за момент, а после каза:
	— Сега вече почти не се съмнявам, че са получили тези дяволски писма.
	— Защо? Тя да не е изтървала нещо?
	— Не. Заради теб. По-скоро заради бащата. Убеден съм, че той не познава почерка на сина си. След като твърди, че писмата не са от Офер, значи, тя му е казала.
	— Пропускаш друга възможност — възрази донякъде учуден младият инспектор.
	— Каква?
	— Той знае, че Офер не би могъл да ги напише.
	Имаше някои неща, за които Авраам предпочиташе да не мисли.
	— Ави, веднага след като се върна при него, направо ще го атакувам с телефонния разговор.
	Уговориха се Шарпщайн да държи в течение Илана, след което се разделиха.
	Колите по улицата минаваха бавно. С приближаването на полицейския участък на улица „Фихман“ всички шофьори намаляваха скоростта. В квартала Холон това бе улицата, на която най-рядко ставаха пътнотранспортни произшествия. Авраам запали втора цигара. Небето беше синьо, без нито едно облаче. Първата вечер той бе обяснил на Хана Шараби какво според него се е случило с Офер. Каза й, че по всяка вероятност синът й е забравил да се подготви за някое контролно и затова е избягал от часовете. Още на другата сутрин обаче разбра, че случаят не е такъв. Припомни си също така, че вечерта, докато се прибираше у дома, си беше представил Офер сам в тъмния парк да оставя раницата на една пейка и да се готви за сън. Би ли могъл все още да храни такава надежда? Или му оставаше да се моли, както му бе писала Марианка?
	След като се върна в стаята за разпити, той също мина в атака чрез телефонния разговор. Майката продължаваше упорито да отбягва погледа му, но той вече не обръщаше внимание на това.
	— Чуйте ме, Хана, сега ще ви обясня защо ми е трудно да ви повярвам, че никога не сте виждали тези писма, че нищо не сте скрили от мен и сте ми казали всичко, което знаете. Причината е телефонният разговор, за който до този момент все още не сте споменали.
	— Какъв телефонен разговор? — веднага запита тя.
	В нейния глас имаше някаква промяна, тя неочаквано го погледна право в очите и той видя изумлението й.
	— Имам предвид телефонното обаждане у вас вчера сутринта. Знаете какво имам предвид, нали?
	Хана се престори, че се опитва да си спомни, и накрая кимна:
	— Да.
	— Можете ли да ми обясните защо не ми казахте за него?
	Тя не отговори и Авраам зададе следващия въпрос:
	— Можете ли да повторите какво ви бе казано по време на този разговор?
	— Някакъв човек твърдеше, че познавал Офер, и че щял да се обади по-късно, за да ни разкрие къде е той.
	Инспекторът реши да изчака една минута. Да й даде възможност сама да се убеди какво означава това признание. Когато отново проговори, постепенно започна да повишава тон и към края гласът му премина във вик, вик на неподправена ярост:
	— От три седмици насам издирваме сина ви, задействани са цял куп полицаи, които преобръщат всяко камъче в този град, самият аз заспивам и се събуждам с мисъл за Офер Шараби, а вие какво? Вие разговаряте по телефона с човек, който твърди, че знае къде се намира вашият син, и не ми казвате нито дума? Седите тук и продължавате да го криете от мен? След това, без да ви мигне окото, твърдите, че не сте укрили никаква информация! Та това е безумие! По този начин, госпожо, не само подлагате сина си на опасност, но и вършите сериозно престъпление? Чували ли сте за възпрепятстване на правосъдието? Известно ли ви е, че мога да арестувам за това и вас, и вашия съпруг?
	Очакваше тя отново да премълчи.
	Той стана и започна да се разхожда из тясното помещение. От едната стена до другата. Сетне отново отиде до бюрото и съвсем тихо, толкова тихо, че тя може би дори не го чу, прошепна:
	— Каквото и да кажете, нищо не би могло да оправдае подобно поведение. Нищо. И все пак бих искал да ми обясните. Защо не ни съобщихте?
	Сноването му из стаята оказа своето въздействие. Хана Шараби се опитваше да следи движението му и той най-сетне улови погледа й. За пръв път долови в него страх… и това го накара едва ли не да съжалява. Поколеба се дори дали да не излезе за малко тъкмо сега, за да я остави да се посъвземе. Тя също изглеждаше така, сякаш от три седмици не бе спала. В предишния им разговор Рафаел Шараби бе споменал, че сънувала кошмари. Обърна внимание, че този път тя е без чантата, която стискаше в ръце първата вечер и на другия ден. Все едно след завръщането на мъжа й повече не се нуждаеше нито от портмоне, нито от ключове или от мобилен телефон.
	— Сметнахме, че той не познава Офер и че е някой, който се опитва да ни тормози. Някакъв смахнат — едва чуто каза тя, повтаряйки думата, употребена от Шарпщайн, сякаш тя подслушваше разговорите на полицаите, а не обратно.
	— Не ви вярвам.
	Той отново се заразхожда от единия до другия край на помещението, сетне започна да прави все по-малки кръгове около масата и стола на Хана Шараби, така че част от думите му бяха произнесени зад гърба й:
	— Не, госпожо, не вярвам една майка, която от три седмици търси сина си, да не обърне внимание на телефонен разговор, по време на който някой й съобщава, че знае къде се намира той. Такива неща не се случват. Напротив, няма майка на този свят, която да не се вкопчи в тази информация. Единственото, което е трябвало е да направите, е да ми се обадите и да ми кажете: „Някакъв откачен се свърза с нас, твърди, че познава Офер. Действайте, както намерите за добре.“ И не беше ли най-логично да предположите, че той ще позвъни снощи, за да ви съобщи къде се намира Офер? Ами ако наистина знае нещо? В такъв случай бихме могли да установим откъде се обажда и да го заловим. Познавате ли поне една майка, която би пропуснала подобен шанс?
	— Той не се обади втори път.
	— Да, но вие не сте можели да знаете това предварително! — избухна Авраам. — Как бих могъл да оценя вашата постъпка? Вие или сте глупачка, кръгла глупачка, след като сте решили, че това не представлява интерес за полицията, или изобщо не ви интересува съдбата на Офер, или пък знаете какво наистина се е случило с него, поради което за вас това телефонно обаждане е без значение. Какво избирате? Кой вариант според вас звучи най-правдоподобно?


	Пет минути, откакто чакаше в бившата стая за разпити Шарпщайн, който се бавеше.
	Предварително се бяха уговорили да се срещат тук на всеки половин час, освен в случай на неочакван драматичен развой на разпита. Беше десет часът и четири минути. Дали Рафаел Шараби беше рухнал, както предричаше Шарпщайн? И какво бяха разкрили развалините?
	За пръв път по време на разследване нервите на Авраам бяха толкова опънати. Разбира се, това се дължеше отчасти и на натрупаната умора. Дали не трябваше да послуша Илана и да я остави да разпита майката вместо него?
	Инспекторът предупреди дежурната, ако види Шарпщайн в коридора, да го предупреди, че ще го чака навън.
	Сетне излезе, седна на стъпалата пред участъка и запали цигара. Все още не беше решил дали да съобщи на Хана Шараби онова, което от вчера насам най-много го тревожеше и което съгласно плана беше следващата отправна точка на разпита. Да й зададе въпрос за нещо, което никой не знаеше. Нито Шарпщайн, нито Илана. И то не за да я пречупи, а напротив, с надеждата тя да даде отговора, на който той се надяваше.
	Сега съжаляваше за избухването. Докато затваряше вратата на излизане, бе уловил нейния поглед и бе прочел в него обида, но и омраза.
	По-късно, върху видеозаписа на разпита, щеше да забележи страха и колебанието, които разкриваше неговото собствено държание, след като се завърна обратно. Колебанието, с което бавно премести стола в другия край на масата, съвсем близо до нея, откъдето тя би могла да чуе дори шепота му.
	След тази промяна в позициите двамата ненадейно се озоваха тъй близо един до друг, както в стаята на Офер, когато седяха на леглото.
	— Какво искате от мен? — запита тя.
	— Още едно нещо. След което можете да си вървите.
	Как му се искаше наистина да е така!
	— Една подробност, свързана с изчезването на Офер, която ме притеснява. Бих искал да чуя какво мислите вие за това. Когато дойдохте при мен за пръв път, казахте, че Офер е излязъл от дома в сряда в осем без петнайсет сутринта, за да отиде на училище. Нали така?
	— Да.
	— И сте сигурна, че той наистина се е отправил към училището? Както тогава, така и сега не знаете да е имал други планове?
	— Вече ви казах, че не знам.
	Дали наистина бе доловил в очите й искрица надежда? Или поне облекчение? След като я беше разпитвал за писмата и за премълчаното телефонно обаждане, сега се завръщаше към Офер. Към утрото на неговото изчезване. Въпреки всичко тя не успяваше да прикрие вътрешното напрежение, което караше бузите й да потрепват.
	Той придърпа към себе си папката и извади от нея един лист.
	— Ето седмичната училищна програма на вашия син. Взех я от чекмеджето в неговата стая, нали помните? Всъщност намерихме я двамата с вас. Снощи дори си направих труда да я сверя с неговия класен ръководител и се оказа, че наистина е валидна. Според нея в сряда Офер е трябвало да има алгебра от осем до десет, след това английски, физическо възпитание, социология и накрая литература.
	Авраам я погледна, очаквайки от нея потвърждение, но тя очевидно нямаше представа какво има предвид той.
	Ето защо извади от папката друг лист.
	— Не се бойте, нямам намерение да ви устроя клопка — едва чуто каза той.
	Тя запази мълчание.
	— Това пък е списъкът с учебниците, намерени в раницата на Офер. Учебник по гражданско образование и друг по социология, _Антигона_ — със сигурност за часа по литература, и учебник по граматика. Липсват учебниците по алгебра и по английски, макар че в сряда първите часове са по английски и алгебра. Подобен пропуск не е присъщ на Офер, нали? Как ще обясните това разминаване?
	Тя не посегна да вземе списъка с намерените в раницата вещи. Ръцете й останаха отпуснати върху коленете.
	— Моето обяснение е, че ако Офер сам бе приготвял раницата си, значи в сряда не е имал намерение да ходи на училище. Логично, нали?
	За втори път тя постави ръка на масата, както в момента, когато инспекторът я изненада с въпроса за телефонното обаждане. Той се оказа тъй близо до нея, че лицето му почти докосваше лявата й буза и черните къдрици над ухото.
	Подобна близост я смути и тя каза с треперещ глас:
	— В такъв случай той наистина е знаел, че…
	— Така смятах и аз — прекъсна я инспекторът. — Но все пак има нещо, което ме смущава. Споменахте пред мен, че Офер е много организирано момче. Самият аз се убедих в това, когато видях стаята му, нали си спомняте?
	Тя кимна.
	— Именно това ме смущава. Дори да предположим, че не е имал намерение да ходи на училище въпросната сряда, то в такъв случай той би оставил в раницата учебниците от вторник, нали така?
	Сетне замълча в очакване тя да отговори, но жената не каза нищо. Затова той продължи, като отново погледна листа със седмичната програма:
	— И тук обаче нямаме съвпадение. Във вторник от осем до девет Танах*9, от девет до десет геометрия, следват два часа английски, час по география и час по история. Разбирате ли? Отново се получава нещо странно. Онзи ден съпругът ви ме запита по телефона дали благодарение на раницата сме стигнали до някакво заключение. А заключението е следното: в сряда Офер не е имал намерение да ходи на училище. В противен случай би взел нужните учебници. Но от друга страна, ако е имал намерение да избяга, защо въобще му е да взема със себе си учебници? Ако предположим, че във вторник е бил на училище със съответните пособия, стигаме до абсурден сценарий: във вторник вечерта Офер приготвя раницата си за бягство или за да изчезне, изважда от нея учебниците от същия ден и на тяхно място слага други, но безразборно, каквито му попаднат. Това струва ли ви се логично? Присъщо ли е на Офер?
	[*9 Танах — съкращение от названията на трите части на т.нар. Еврейска Библия: Тора, Невиим и Кетувим. — Б.пр.]
	Авраам отдръпна лице от Хана Шараби и гласът му прозвуча някак сподавено, когато произнесе фраза, която не бе предварително подготвена и не беше следствие от казаното току-що. Докато говореше, му се стори, че в очите й се появяват сълзи.
	— Съществува и една последна възможност: във вторник вечерта Офер се прибира у дома, изважда учебниците вероятно за да подготви домашните си, след което ги оставя на етажерката. И някой друг — не зная кога — поставя в раницата онова, което намерихме в нея. Някой, който не е вашият син и не знае седмичната му програма или изобщо не се сеща за нея. Просто е пъхнал вътре няколко учебника и по-късно е хвърлил раницата в контейнера.
	Сетне отново приближи лице до нейното и зачака.
	— Хана — промълви той, — в раницата на Офер имаше учебник по граматика, а в сряда той изобщо няма час по този предмет. Самата вие знаете, че още миналата година той е взел зрелостния си изпит по граматика.
	Жената отново впери поглед в затворената врата, а мускулите на лицето й бяха стегнати, сякаш за да му попречат да се разпадне. Ако можеше да го скрие с длани, със сигурност би го направила.
	Двамата мълчаха. Авраам нямаше повече какво да каже, по план разпитът беше приключил. Неочаквано тя възкликна:
	— Дръпнете се от мен!
	— Моля?
	— Оставете ме на спокойствие. Не се приближавайте.
	Той дръпна стола си и стана.
	И зачака.
	Отново закрачи из стаята, като не снемаше поглед от нея, този път не за да я извади от релси, а за да успокои себе си.
	Стори му се, че тя постепенно се съвзема. Бузите й вече не трепереха. Упорството, с което гледаше към дръжката на вратата, го изплаши.
	Не би могъл до безкрай да я държи в тази стая за разпити.
	Ненадейно в него се надигна омраза. Прииска му се да се нахвърли върху нея и да я пребие. Да скубе косите й, да я запрати срещу стената. И да удря, да удря.
	Разпитът се записваше от видеокамерата.
	Вратата се отвари и Шарпщайн надникна вътре.
	— Ави, ела с мен.
	— Не сега, не съм приключил!
	— Ави, излез веднага оттук! — викна му младият инспектор.
	Именно този вик го накара да напусне помещението.
	Шарпщайн изглеждаше потресен. Когато проговори, в очите му нямаше и сянка от задоволство:
	— Той си призна.


>>	15

	Илана пристигна по спешност от Тел Авив, след което се затвориха в заседателната зала, за да обсъдят всички аспекти от признанието на бащата и да решат как ще действат по-нататък. Някои детайли предизвикваха съмнение: според неговата версия той поемаше цялата вина и снемаше отговорност от жена си. Шарпщайн смяташе, че трябва да пречупят и нея. Да изтръгнат истината и от двамата. Илана се колебаеше, склонна беше да се задоволи засега с показанията на бащата. Разполагаше с достатъчно основание да поиска задържането и на двамата.
	Авраам Авраам изобщо не взе участие в дискусията. В ушите му все още звучеше викът на Шарпщайн: „Ави, излез веднага оттук!“ и виждаше ужасения поглед, който му хвърли майката, докато той напускаше стаята за разпити.
	Тя бе разбрала.


	Рафаел Шараби се бе пречупил в момента, когато Шарпщайн му бе дал да разбере, че полицията разполага с други улики, освен телефонния разговор и писмата. Може би дори труп. Приложената от него тактика бе съвършено различна от тази на Авраам Авраам. Той бе заплашвал, без колебание бе прибягвал до лъжи, през цялото време се бе позовавал на разпита на Хана в съседната стая, с една дума, непрекъснато се бе движил по неясната граница между позволеното и непозволеното от закона. И нито за момент не бе изгубил хладнокръвие.
	Дали Авраам би успял да пречупи Рафаел Шараби?
	По време на предишните им срещи той също като жена си бе лъгал. А Авраам бе повярвал и на двамата и бе продължил да им се доверява дори след заседанието на екипа, когато колегите му бяха изказали куп основателни съмнения по отношение на техните показания. Упорито вярваше на майката по време на разпита дори след като избухна и му се искаше да разбие мълчанието на тази жена в стената.
	Имаше нужда от цигара, но не можеше да излезе. Шарпщайн и Илана седяха напрегнати, вперили поглед в монитора. После тя му нареди да се обади на Маалул, който всеки момент щеше да пристигне в участъка, и да му каже незабавно да се свърже със социалните служби.
	Оказа се, че Шарпщайн бе разполагал с допълнителен коз, за който не бе споменал или поне не им бе казал, че има намерение да го използва по време на разпита: по раницата бяха открити пръстови отпечатъци на бащата. По принцип тази детайл не беше от особено значение и в наличието на негови отпечатъци по раницата на сина му нямаше нищо удивително. Всеки начинаещ адвокат би смачкал като угарка от цигара мъглявите намеци на Шарпщайн, но именно в това се състоеше предимството на избраната стратегия: официално родителите все още не бяха задържани. Намираха се в участъка по собствено желание и затова бяха сами, без правна защита.
	Шарпщайн бе започнал с писмата, след това бе извадил наяве телефонния разговор и накрая бе блъфирал, напомняйки отново и отново пръстовите отпечатъци на бащата върху раницата, които доказвали, че той последен я е държал в ръце. И Рафаел Шараби бе изпаднал в паника. От самото начало на разпита бил изплашен много повече, отколкото жена му. Върху екрана на монитора Авраам видя лицето му, посърнало, с покарала сива брада и изострени от мъка черти. Беше с джинси, бяло поло и бели маратонки. Изглеждаше като човек, който не си дояжда. Онази уязвимост, която Авраам бе забелязал у него още при първата им среща, сега биеше на очи. Този мъж се боеше от инспектора може би защото не го беше виждал преди, но вероятно и поради проявената от него несломима решимост. От самото начало беше ясно, че този разпит ще приключи със самопризнание.
	— Вие, изглежда, не разбирате защо трябва да разговаряте с мен? — бе му казал Шарпщайн. — Разпитват жена ви в съседната стая и отлично знаете, че тя няма да издържи. Току-що бях там и видях в какво състояние се намира. Картинката никак не е приятна. Не познавате инспектор Авраам Авраам, той е в състояние да измъкне от нея всичко, независимо по какъв начин. Повярвайте ми, ако веднага кажете истината, ще спестите на нея и на себе си много излишни страдания. Имайте предвид, че той искаше да ви арестуваме още вчера и да ви изпратим в Абу Кабир. Наистина ли държите да попаднете в затвора? Искате ли жена ви да се озове в затвора?
	Рафаел Шараби се бе опитал да окаже съпротива:
	— Защо ще ни пращате в затвора? Заради писма, които не сме получили? В такъв случай ще се обърнем към адвокат.
	— Нищо против. Щом желаете адвокат, ще го получите. А знаете ли как ще разтълкуваме ние това ваше искане? Да не говорим, че ще е необходимо известно време, докато успеем да се свържем с него, докато той дойде, а през това време жената в съседната стая отдавна ще е признала онова, което вие криете от нас. И не само ще го признае, а ще го изплаче. Но това, разбира се, зависи само от вас…
	На това място Илана се обади:
	— Надявам се, че нито веднъж не си го съветвал да не се обръща към адвокат.
	— Разбира се, че не — с половин глас я увери инспекторът.
	На видеозаписа се виждаше как Рафаел Шараби се готви да вземе най-трудното решение в живота си. Той стисна юмруци и постави ръка върху бюрото. Почти същият жест като този на жена му.
	Вратата на заседателната зала се отвори и влезе Маалул.
	— Обадих се на социалните и те ще ни изпратят човек — докладва той и сложи ръка на рамото на Авраам Авраам.
	Тъй като не добави нищо, не стана ясно дали с този жест искаше да го поздрави, или да го успокои.
	Броячът в долната част на екрана бързо превърташе цифрите. Рафаел Шараби седеше на стола, прегърбен, отпуснал глава в ръцете си. Шарпщайн се наведе към него.
	— Не осъзнавате ли, че с вас е свършено? Наистина ли не можете да проумеете? Единственият начин да не влошите допълнително положението си и да помогнете на себе си, на жена си, а и на Офер е да ни кажете истината.
	Бащата сподави напиращото в гърлото му ридание. И тъкмо в този момент инспекторът нанесе последния удар:
	— Кажете ми, наистина ли не разбирате защо сте тук? — прошепна на ухото му той. — Смятате ли, че сме ви повикали само заради телефонния разговор? В такъв случай ще бъда откровен с вас. Разполагаме с писмата, разполагаме с анонимното обаждане, разполагаме с вашите пръстови отпечатъци, които доказват, че никой след вас не е докосвал раницата. А също така разполагаме с Офер.
	Ненадейно Рафаел Шараби се надигна от стола и впери очи в полицая, който обаче не добави нищо.
	— Нима го открихте? — промълви той.
	Лицето на Шарпщайн остана каменно, когато отвърна:
	— А защо смятате, че сте тук?
	И това беше краят.
	Риданието на бащата премина във вой и Авраам Авраам се зачуди как не са го чули в съседното помещение.
	Илана се надигна от стола.
	— Спри записа, ако обичаш. Не мога да гледам повече.
	Маалул излезе от заседателната зала.


	Авраам Авраам се завърна в стаята за разпити, където го очакваше майката, цели два часа след като беше излязъл оттам. Тя го проследи с поглед, докато той връщаше стола на обичайното му място и сядаше срещу нея. Играта със скъсяването на дистанцията вече беше излишна.
	— И така, всичко приключи — каза той.
	Тя не реагира, само постави ръка върху бюрото. Преди да продължи разпита, Илана му бе предложила да го замести или да влезе заедно с него. Той отказа, но сега, когато се озова пред тази застинала жена, си помисли, че може би е сгрешил. Трудно му беше дори да гледа Хана Шараби и се запита дали това се дължи на ненавист, или на съжаление.
	— Зная какво се е случило с Офер, няма смисъл да мълчите. Не разбирам защо е трябвало да ни лъжете. Сериозна грешка от ваша страна.
	— Открихте ли Офер?
	— Престанете, Хана — отвърна Авраам, без да повишава глас. — Рафаел направи подробни самопризнания и сега предстои да ги разгледаме с вас едно по едно. И ви моля този път да кажете истината за ваше добро и за доброто на децата ви.
	Пред него на бюрото лежеше листът, на който бе обобщил накратко, параграф по параграф, показанията на бащата.
	— На трети май, тоест във вторник вечерта — започна той, — вие и съпругът ви сте излезли на среща с приятели. Можете ли да уточните в колко часа?
	— Вече ви казахме. Към девет часа.
	Тя вече не можеше да се владее и гласът й трепереше.
	Авраам Авраам чудесно помнеше направеното от нея описание на деня. Офер се бе върнал от училище в два следобед. Родителите не знаеха какво е правил, а и не бяха се опитали да разберат. Бе обядвал сам, поиграл бе на компютъра, после бе гледал телевизия, а след това в своята стая се бе заел с домашните си. След като бе подремнал, Рафаел Шараби бе започнал да приготвя багажа си за отпътуването на следващия ден. Хана бе изчакала завръщането на малкия от градината и на Данит от училище. В седем вечерта бяха вечеряли заедно. Бащата бе изкъпал малкия и го бе сложил да спи в стаята на момчетата. Майката на свой ред бе изкъпала дъщерята, помогнала й бе да облече нощницата и да си легне. Когато братчето му заспало, Офер също се прибрал в стаята си и седнал пред компютъра, без да пали лампата.
	— Можете ли да ми кажете имената на приятелите, с които сте имали среща?
	Тя все още се колебаеше. Дали се питаше какво точно е казал съпругът й? А може би предполагаше, че излизането на Авраам Авраам и завръщането му след два часа със самопризнанията в ръка е опит да й постави клопка, за да я накара да проговори.
	— Хана, спомнете си какво ви казах току-що — продължи той. — Ние знаем всичко и ако са останали някакви неизвестни детайли, лесно ще ги изясним. Дайте ми имената на приятелите, с които сте били във вторник и названието на заведението, където сте се срещнали.
	— Беше някъде в центъра, но не помня как се казваше.
	— Отлично. Според показанията на вашия съпруг той се е прибрал сам у дома към десет и половина, защото не се чувствал добре, а вие сте останали с приятелите. Ние обаче не му вярваме.
	Разследващият екип бе стигнал единодушно до заключението, че двамата родители са съгласували тази версия помежду си. Въпреки това сякаш зърна в очите на майката удивление, стори му се дори, че тя се опитва да разбере накъде клони той. Какво от казаното всъщност бе предизвикало учудването й? Възможно ли бе Рафаел и Хана Шараби да не са се подготвили предварително и без нейно знание съпругът предлагаше версия, която я оневинява? Тази подробност инспекторът докрай не можа да изясни.
	— Вярно — тихо каза тя. — Точно така беше.
	— Но не съответства на казаното от вас по време на предишния ни разговор. Тогава и двамата заявихте, че сте се прибрали заедно. Нали разбирате, че това много лесно може да бъде проверено? Достатъчно е да повикаме на разпит вашите приятели и те ще кажат истината.
	— Рафаел не се чувстваше добре, а и трябваше да си легне по-рано, защото на другия ден му предстоеше пътуване. Аз реших да остана още малко.
	Без да бъде казано на глас, за пръв път и двамата, Хана Шараби и Авраам Авраам, приемаха, че Офер не е изчезнал. И че никога не е изчезвал. Че не е избягал от дома и не се намира нито в Рио де Жанейро, нито в Копер, нито дори в Тел Авив. В този момент от историята, която тя му бе разказала и повтаряла в продължение на три седмици, не остана нищо. А нямаше никакво желание да чуе признанието, което трябваше сега да изтръгне от нея.
	— Мога ли да се видя със съпруга си? — запита тя.
	— Още не. Може би малко по-късно.
	Онова, което той не разбра на този етап от разпита, бе, че тази жена продължаваше да се държи. Отказваше да се пречупи. Напротив. Тя наистина промени предишната си версия и потвърди казаното от нейния съпруг, но продължи да повтаря само онова, което той бездруго знаеше. Нито дума повече. Той би могъл да я притисне, да се опита да изтръгне от нея истината подобно на Шарпщайн или поне засега да се задоволи с тази версия, както бе подсказала Илана.
	— Колко време след мъжа си се прибрахте?
	— Колко време ли?
	— Колко време измина от момента, когато той напусна заведението, и вашето завръщане у дома?
	— Не мога да кажа точно. Може би един час.
	— А спомняте ли си как се прибрахте?
	— Как съм се прибрала ли?
	— Да, как се прибрахте у вас? Пеша? С такси? Или някой от приятелите ви е закарал?
	— Пеша.
	— Доколкото разбирам, при завръщането ви Офер е бил вече мъртъв?
	Сякаш и двамата бяха потресени от внезапната прямота на тези думи. Той дори повече от нея. Бе научил истината два часа преди това, но едва сега я осъзна напълно: Офер беше мъртъв.
	Дали инспекторът искаше да отстъпи назад, да каже нещо, което да смекчи цялата безвъзвратност, съдържаща се в неговия въпрос, когато го повтори по различен начин, оставяйки възможността Офер все пак да е жив?
	— Къде се намираше синът ви, когато се прибрахте у дома?
	— В стаята си — отвърна Хана Шараби и инспекторът видя как лицето й отново се напрегна.
	Не това бе заявил Рафаел Шараби. Авраам почувства как у него отново се надига гняв и се опита да го прикрие. Желанието му бе тя да каже истината и в същото време не желаеше да я чуе. Илана го бе предупредила да не оказва прекомерен натиск. Не и на този етап. Думите й бяха: „Достатъчно е тя да ни помогне да потвърдим показанията на мъжа й“.
	— Съпругът ви каза нещо друго — възрази той.
	— Аз това си спомням.
	— В такъв случай се помъчете да възстановите в паметта си вашето завръщане. Помните ли как отворихте входната врата на блока? Имахте ли ключ, или позвънихте на мъжа си по домофона?
	— Влязох сама.
	Отговорът й припомни на Авраам онзи петък, два дни след изчезването на Офер, когато напразно бе чакал долу, след като бе звънил няколко пъти по домофона. Тогава му бе отворила една съседка и бе заварил Хана Шараби да излиза от банята. Бяха пили кафе на барплота, отделящ кухнята от трапезарията. Тя го бе запитала дали има нещо ново. А през цялото това време е знаела къде е синът й…
	— А в апартамента как влязохте? С ваш ключ ли?
	— Да.
	Доколкото си спомняше, тогава вратата на апартамента се отвори, отляво беше всекидневната, а отдясно трапезарията и кухнята. Тесният коридор отпред водеше към спалните, а в дъното — стаята на Офер.
	— Когато влязохте в апартамента, какво видяхте?
	— Нищо.
	— Светнати ли бяха лампите, или беше тъмно? Какво видяхте?
	— Беше светло, но нямаше никого. Всичко изглеждаше спокойно.
	Телевизорът не работел, а на дивана пред него не седял никой. Кухненските шкафове, голямата маса, стените, всичко било обляно в мека светлина. Не, нещата не са били такива.
	— Къде беше съпругът ви?
	— В банята.
	Видяла светла ивица под вратата на банята и чула вътре шум. Може би от течаща вода. Не, нещата не са били такива.
	— И какво направихте, когато влязохте? Разкажете ми. Каква беше първата ви реакция? Накъде се отправихте?
	— Почуках на вратата на банята и попитах Рафаел как се чувства.
	— А след това? Той остана ли в банята? Сама ли открихте Офер?
	— Не. Той излезе. Беше повръщал.
	Вратата на банята се отворила и тя видяла мъжа си. Дали по израза на лицето му бе разбрала веднага, че ги е сполетяло нещо сериозно? Не, нещата не са били такива. Тя през цялото време е била там. Заедно с него. Инспекторът беше сигурен в това.
	Двамата седяха един срещу друг и мълчаха.
	Той все още би могъл да излезе и да помоли Илана да го замести.
	— Как открихте Офер? — повтори той въпроса си.
	— Рафаел ми каза, че с него се е случило нещо, и ме отведе в стаята на момчетата.
	— Значи продължавате да твърдите, че сте намерили Офер в неговата стая?
	— Да, лежеше на пода.
	— Имаше ли кръв?
	— Не. Кръв нямаше. Лежеше на пода, но нямаше никаква кръв.


	Би могъл да се задоволи с тези нейни думи. Илана би ги приела. Вярно бе, че двете версии се разминаваха поне в едно отношение, стаята, където се е намирал Офер, но на този етап от разследването това не беше от значение. Проблемът беше, че той не можеше повече да сдържа гнева, предизвикан от лъжите, които тази жена постоянно бе повтаряла цели три седмици. По-късно през нощта, докато се опитваше да състави заключението, започна сякаш да разбира какво всъщност искаше да изтръгне от нея и защо. Разбра, освен това защо тя упорито бе отказвала да опише онова, което бездруго вече беше излязло наяве.
	— По думите на вашия съпруг Офер не е бил в стаята си — настоя той.
	— Аз поне това си спомням.
	— Съпругът ви твърди, че го е заварил в стаята на Данит.
	Единствената стая от апартамента, в която полицаят не бе влизал и дори не бе имал такова намерение. При всяко негово посещение в дома на семейство Шараби вратата на тази стая бе останала затворена. Ето защо дори във въображението си не би могъл да проникне в нея.
	— Когато се прибрах, той беше в своята стая.
	В гласа й нямаше и сянка на колебание. Само омраза.
	— Хана, знаете ли какво е правел Офер в стаята на Данит?
	— Той не беше там — тихо, но упорито повтори тя. — Вече ви казах, че беше в своята стая.
	— Мъжът ви твърди друго.
	Жената замълча, без да снема от него непроницаем поглед.
	— За пръв път ли вашият съпруг заварва Офер в стаята на сестра си?
	Би могъл да й зададе този въпрос хиляди пъти, но тя нямаше да отговори. Време беше да престане.
	— Хана, питам ви дали мъжът ви заварва за пръв път Офер при Данит?
	Тя дори бе престанала да слуша въпросите му.
	Авраам отново почувства с върха на пръстите си желанието да се нахвърли върху нея и да я разтърси.
	— Не разбирате ли, че мога да ви задавам този въпрос отново и отново, докато не отговорите? — кресна той. — Кажете ми от колко време продължава това. От колко време Офер посяга на сестра си? Кога започна да издевателства над нея?
	Нямаше никакво желание да чуе отговора. Защо тогава продължаваше да я притиска?
	— Нима не разбирате, че заради доброто на вашите деца сте длъжна да ни разкажете всичко? Имате дъщеря, която се нуждае от вашите грижи.
	Хана без съмнение чу последните му думи и го погледна с презрение.
	— Не вие ще ми кажете как да се грижа за децата си. Никога няма да им сторя зло който и да ме кара да направя това.
	— Вашият съпруг ни разказа, че когато се завърнал у дома, заварил Офер в стаята на Данит. Офер не го чул да влиза. Нали ви е известно какво е правил синът ви в стаята на сестра си?
	През нощта, докато съставяше отчета от разследването, Авраам отново не можа да разбере по изражението на лицето си какво точно очаква да чуе от нея.
	— Само не ми казвайте как да се грижа за децата си. Няма да позволя на никого да ги докосне — повтори тя.
	Видеозаписът беше към края си. Разследването също. На другия ден той вероятно вече щеше да е забравил за случилото се през последните седмици.
	Авраам започна да задава по-бързо въпросите и диалогът стана по-напрегнат.
	— Мъжът ви какво разказа на вас?
	— Нищо не ми разказа. Само че между него и Офер е избухнала разпра.
	— По какъв повод?
	— Не ми каза.
	— А вие не го ли запитахте? Нали не се надявате да ви повярвам?
	— Не се надявам на нищо. Какво би се променило за Офер, ако го бях запитала?
	— И какво се е случило?
	— Кога?
	— Когато мъжът ви и Офер са се скарали. Какво се е случило по време на разпрата?
	— Рафаел блъснал Офер, който си ударил главата в стената и паднал. Било е нещастен случай. И е станало в стаята на Офер.
	— А вие как реагирахте на неговото обяснение?
	— Как според вас бих могла да реагирам?
	На записа личеше колко малко му остава да загуби самообладание.
	— Нямам представа. Седите пред мен и ме лъжете в очите, а аз ви гледам и не зная. Вие непрестанно лъжете. В продължение на цели три седмици не сте казали нито една вярна дума по адрес на вашия син. Не разбирам що за майка сте вие. Искам от вас да ми разкажете как е умряло вашето дете, а вие не сте в състояние да го направите. Искам от вас да го погледнете, а вие не сте способна да го направите дори след смъртта му.
	Тя не каза нищо и инспекторът най-сетне се отказа.
	— Добре. А какво направихте после? — запита той накрая на силите си.
	За момент тя се поколеба, преди да отговори:
	— Какво бих могла да направя?
	— Какво направихте с Офер, когато го открихте мъртъв в стаята на Данит или в неговата стая, това е без значение?
	— Какво направих ли? Прегърнах го и нищо повече. Какво друго бих могла да направя?

	* * *

	Шарпщайн помоли да го оставят „пет минути насаме с майката“, за да измъкне от нея всичко.
	— Казвам ви, че тя през цялото време е била там. Не вярвам да се е прибрала след мъжа си. Това са измишльотини.
	Всички съзнаваха, че той има право, но Илана се колебаеше. Запита Авраам Авраам какво мисли по въпроса, а той отвърна, че няма изградено мнение и че оставя на нея да действа както намери за добре. В крайна сметка тя реши прекратяване на разпитите.
	— Нека им дадем няколко часа или няколко дни, за да обмислят положението. Всъщност през цялото време те са лъгали не само нас, но преди всичко себе си. След няколко дни ще им бъде по-лесно да говорят. И дори да сме прави, че майката е присъствала на сцената, самата аз не зная как да постъпя. Какво ще спечелим, ако дадем и нея под съд?
	— Та тя е виновна не по-малко от мъжа си — побърза да възрази Шарпщайн. — А от двамата тя беше тази, която по-упорито криеше истината.
	Решението на Илана обаче не подлежеше на обсъждане.
	— При всички случаи окончателното становище е в ръцете на прокуратурата — каза тя, за да приключи.
	Към четири следобед пристигна представителка на социалните служби. Петдесетгодишна жена с посивели коси. Авраам тъкмо я въвеждаше в случая, когато в кабинета, без да почука, влезе Илана. Двете жени се познаваха и комисарката се обърна към нея с малкото й име, Ети.
	— Родителите остават в предварителния арест и трябва да се намери някакво решение за децата — продължи инспекторът. — Голямата им дъщеря, която страда от синдрома на Даун, несъмнено е станала жертва на посегателство.
	— От страна на кого? — запита Ети.
	Той замълча за момент и Илана отговори вместо него:
	— От страна на брат й. Младежът, който е бил убит. По всяка вероятност бащата го е заварил в момента на нападението и между тях е избухнал скандал.
	От часове не беше запалвал цигара.
	Служителката запита дали децата имат роднини и Илана спомена за бабата и дядото.
	— Майката и дъщерята са силно привързани една към друга — почувства се задължен да уточни той. — Струва ми се, че майката едва ли би се съгласила да я повери на когото и да било.
	Отново ги видя от прозореца на полицейската кола през онази сутрин, когато откара Хана до участъка. Двете стояха на тротоара в очакване да мине автобусът на Данит. Майката нито за миг не пусна ръката на дъщеря си.
	— Госпожа Шараби също ли е задържана? — запита Ети.
	— Да, поне за тази нощ — отвърна Илана.
	— Замесена ли е в смъртта на сина си?
	— Все още не знаем до каква степен. Със сигурност е виновна за укриване на улики. Двамата с мъжа си ни пробутват версия, която я оневинява, но откъде да знаем, че не го правят, за да може тя да остане с децата?
	Вратата се отвори и Маалул съобщи, че са довели Данит. Двете жени веднага излязоха от кабинета, а Авраам се запита дали трябва да ги последва и спря пред входа на участъка. Придружена от млада възпитателка в специалното училище, девойката с унесен вид се остави да я въведат в приемната и мина край застиналите от изумление полицаи. Пристъпваше предпазливо, едва ли не плахо.
	Илана нареди да освободят заседателната зала, след което отиде да доведе майката от стаята за разпити, където я бе оставил Авраам. Вкара я вътре, но не влезе заедно с нея, а затвори вратата и я остави насаме с дъщеря й. И тогава, зад тази врата, той за пръв път чу Хана Шараби да избухва в ридания.
	Половин час по-късно Данит, придружена от Еди и от младата възпитателка, напусна участъка. Къде ли щяха да я отведат?


	Към единайсет вечерта Авраам най-сетне намери време да попълни искането за удължаване на предварителния арест. Хвана синята химикалка и както обикновено, изцапа пръстите си с мастило. В участъка бяха останали само той и Шарпщайн. Привечер Илана си бе отишла, а след нея и Маалул.
	Отначало му потръгна. Той описа обстоятелствата, при които е започнало разследването, и бързо стигна до началото на разпита, проведен тази сутрин… И там блокира. Стана и отиде в кабинета на Шарпщайн.
	— Изглежда че докладът ще ми отнеме повече време от предвиденото — оплака му се той.
	— В такъв случай имаш ли нещо против да се прибера у дома и утре да му хвърля едно око?
	Авраам не възрази.
	Нощите все още бяха приятни и не толкова влажни. Светлините на търговския център, на общинската библиотека и на музея весело грееха в мрака. Инспекторът запали последната цигара. От това място не можеше да се види жилищната сграда на улица „Хистадрут“. Макар да не беше далеч, отвъд дюните, закриваха я други сгради, чиито капаци на прозорците щяха да останат затворени до сутринта.
	Инспекторът се върна обратно в кабинета.
	Предстоеше му да опише с няколко сухи фрази как Рафаел Шараби се прибира у дома по-рано от предвиденото и заварва Офер в стаята на сестра си. Как изтърва нервите си, откъсва сина си от момичето и с все сила го блъсва. Как главата на младежа се удря в стената и той пада безжизнен на пода. Трябваше да напише също така как няколко часа по-късно бащата изважда голям куфар, натъпква в него тялото на Офер, сваля го на разсъмване по тъмното стълбище и го прибира в багажника на колата. Според показанията му неговата съпруга искала незабавно да се обадят на полицията, но той я разубедил, след което й наредил какво да прави по-нататък: да изчака до следващата вечер и едва тогава да съобщи в участъка за изчезването на сина им. Отначало тя се противила, но накрая от страх се съгласила. Именно страхът накарал Рафаел Шараби да скрие случилото се: страхът от присъдата, но преди всичко защото се боял какво ще стане със семейството му без него. Авраам Авраам трябваше да опише как Рафаел Шараби изчакал корабът да излезе в открито море и през нощта, повече от дванайсет часа след отплаването от пристанище Ашдод, хвърлил през борда куфара с трупа на момчето. Далече от брега. След завръщането му в Израел неговата съпруга отново го молила да отиде в полицията и да си признае всичко, но той отказал. Впоследствие двамата забелязали раницата на Офер в един ъгъл на стаята му. Бащата сложил наслуки в нея няколко учебника и я захвърлил в един контейнер южно от Тел Авив. Като ръководител на разследването Авраам настояваше независимо от разходите да започне издирване на тялото в морето, ако дотогава вълните не изхвърлят куфара на брега.
	Така и не успя да напише нито дума. Химикалката се изплъзна от пръстите му.
	Пред него лежеше разтворена папката с материалите и сред купчината листи забеляза изписания с черно ръкопис на Зеев Авни. Внезапно грабна химикалката и започна да пише:
C>
	Скъпи мамо и татко,
	Пиша ви, за да ви кажа да не се тревожите. Знайте, че пристигнах благополучно и въпреки случилото се при мен всичко е наред. Пиша ви от Копер, чудесен провинциален градец. Тате, мисля си, че красивото му пристанище непременно ще ти хареса, реших да остана тук, докато не реша друго, но кой знае, някой ден може и да се завърна. Моля ви да ми простите за всичко.
@	Ваш син Офер.
C$
	Нямаше на кого да изпрати това писмо.
	Той смачка листа и го пъхна в джоба си, за да не попадне в чужди ръце.


>>	16

	Отговори на Марианка в събота преди обед от къщи. Писа й, че разследването е приключило и че Офер е мъртъв. Добави, че все още не знае кога и как ще бъде организирано издирването в морето. Установена е връзка с полицейските служби на Кипър, Турция и Гърция, в случай че куфарът с тялото на момчето бъде изхвърлен на брега или пък ако попадне в мрежите на местни рибари. Спести други подробности, защото бе решил да не говори с никого за този случай.
	Отговорът пристигна след по-малко от половин час. Марианка изразяваше съжаление за трагичния край на разследването и питаше как е той. В края на писмото бе добавила: „Понякога молитвите не помагат“. Той отвърна, че се чувства зле и че има намерение да си вземе отпуск, за да се поразведри, и на свой ред я попита как е тя. Този път Марианка отговори след няколко часа. Писмото й пристигна едва през нощта и той го прочете в неделя в шест сутринта, веднага след като стана.
	Тя споделяше, че се е разделила с Гийом и че също минава през труден период, още повече че двамата все още работят в един и същ патрул, което допълнително усложнявало нещата. Затова и имала намерение да вземе отпуск.
	Без сам да си дава сметка дали пише това от вежливост, Авраам я покани да прекара отпуска в Израел, като добави, че й го дължи след обиколката на Брюксел. По това време в Белгия беше все още пет часът и въпреки това тя отговори веднага с едно изречение: „Ти сериозно ли?“. Той отвърна само с една дума: „Да“.


	Информация за развръзката на случая се появи в неделните издания на вестниците, когато предварителният арест на Рафаел Шараби бе продължен и предстоеше да му бъде предявено обвинение. Смъртта на Офер бе представена като „Семейна трагедия в Холон“. Липсваха каквито и да било подробности за разпрата, станала причина за смъртта на Офер. Прокуратурата бе наложила забрана върху всичко, свързано с делото, тъй като бяха замесени непълнолетни. Само участниците в разследването знаеха защо журналистите проявяват известна търпимост към бащата, обвинен в убийството на сина си, при това представен от адвокатите като изцяло отдаден на децата си, за когото сега светът около него се разпада. В някои статии се споменаваше, че е възможно прокуратурата да оттегли обвинението във възпрепятстване на правосъдието поради наличието на смекчаващи вината обстоятелства. За Офер почти не ставаше дума, все едно младежът бе напълно забравен или отново бе изчезнал безследно.
	Авраам категорично отказа всякакви интервюта по телевизията и радиото, след което говорителят на полицията се обърна към Шарпщайн и той не пропусна възможността в разстояние на два дни да се появи три пъти по телевизията и да вземе участие в няколко сутрешни радиопредавания. Разпитваха го за „този сложен случай, по който не е възможно разгласяването на всички подробности“, а когато журналистите споменаха за „специалната тактика на разпита, довела до разкриване на истината“, той се усмихна заговорнически и подчерта, че трагичните обстоятелства, принудили бащата да постъпи по този начин, го карат да се отнася със съчувствие към него. Освен това в отговор на въпроса на една журналистка довери, че Рафаел Шараби искрено се разкайва, че двамата с жена си първоначално са се опитали да прикрият случилото се. Когато го питаха какви чувства предизвиква у него краят на това разследване, Шарпщайн неизменно повтаряше: „Това без съмнение бе един от най-трудните моменти в професионалния ми живот, но такава е съдбата на полицая“.
	В неделя вечерта, веднага след излъчването по един от частните канали на кратък репортаж за трагедията в Холон, в апартамента на Авраам Авраам телефонът започна да звъни. Още преди да вдигне слушалката, инспекторът знаеше кой го търси.
	— Гледаш ли новините? — запита го явно разстроена майка му.
	— Не, защо? — отвърна той, като побърза да изключи звука на телевизора.
	— Нали си участвал в разследването на случая с това момче, убито от родния му баща? Току-що видях репортажа по телевизията, но странно защо никой не споменава за теб. Освен това съм сигурна, че някъде съм виждала бащата. Струва ми се, че двамата минаваме по едни и същи улици.
	Авраам потвърди, че е участвал в разследването. Нямаше как да отрече: родителите му не бяха пропуснали кратката му поява на телевизионния екран, когато Офер все още се смяташе за безследно изчезнал.
	— Казвам ти, от самото начало знаех, че около този тип има нещо мътно. Имах такова усещане. Ти ли го разпитва?
	— Не.
	— А познаваш ли инспектор Шарпщайн? Показаха го по телевизията. Много е впечатляващ!
	— Вярно, бива си го.
	— Заедно ли работите? Знаеш ли на колко е години и дали е женен?
	Срещата с Илана беше уговорена за понеделник сутринта. Авраам пристигна със закъснение, но тя го посрещна приветливо и не пропусна да каже колко се радва, че го вижда. Този път бе заменила униформата с виолетова рокля, която никак не й отиваше и която инспекторът не си спомняше да е обличала някога.
	След всеки сериозен случай двамата се събираха, за да направят заедно равносметка. Обикновено това ставаше в кабинета на комисарката, а понякога, макар и рядко, в ресторант, на обяд или вечеря. В такива случаи вдигаха чаши, анализираха различните етапи от разследването, опитваха се да откроят допуснатите грешки, за да ги избягват занапред. Този път и двамата бяха наясно, че всичко ще бъде различно. Всеки от тях дълго се бе лутал и затова нямаха никакъв повод да празнуват.
	Защо му се струваше, че техните отношения никога вече няма да бъдат както преди, макар Илана през цялото време да го бе защитавала и дори може би му бе спестила допълнителни гафове? Беше го подкрепила, когато той бе отказал да участва във възстановката. Авраам нямаше никакво желание да се завръща отново на местопрестъплението. Нещо вътре в него не му позволяваше да отвори вратата на стаята на Данит, в която майката не го бе допуснала. Шарпщайн отведе Рафаел Шараби в апартамента на улица „Хистадрут“ в четвъртък късно вечерта, за да не привлича вниманието, и наблюдава как той блъска в стената Маалул, влязъл в ролята на Офер. Тъй като бе минало много време, на мястото нямаше никакви следи от борба, нищо, което да напомня за жестокия сблъсък, довел до смъртта на Офер. Отначало Рафаел Шараби блъсна Маалул към боядисаната в розово стена, част от която бе заета от шкафче с играчки, а след това го запрати в отсрещната стена, която беше бяла. Докато Илана описваше сцената, Авраам си припомни казаното от жената на Зеев Авни още първия ден. Беше я разпитвал в кухнята на техния апартамент на втория етаж, докато тя държеше бебето в скута си. Тогава тя бе споменала за някакво скарване на горния етаж, което била чула във вторник вечерта. Той не бе пропуснал това сведение и бе направил опит да получи потвърждение от други съседи, но без успех. А ето че всичко е било ясно от самото начало.
	— Кога смяташ да вземеш отпуск? — запита го Илана.
	— Може би следващата седмица. Още не съм подал молба.
	— И кога ще се върнеш?
	— И това не съм решил. Не съм сигурен колко дни ще взема.
	Авраам предпочиташе засега да не споделя с нея някои свои планове.
	Нейният кабинет му харесваше. Фотографията на „Лайънс Гейт“ във Ванкувър, познатите лица от поставените в рамки снимки, прозорецът, който тя отваряше само за него, за да му позволи да пречисти мислите си.
	Ала вече не му се искаше това място да бъде единственото, където се чувства у дома си.
	Илана го посъветва да не поема ново разследване преди отпуска и той се съгласи с нея.
	— Как мислиш, защо този случай се оказа толкова тежък за теб? — запита го ненадейно тя.
	— Нима не беше тежък за целия екип?
	— Така е, но на теб особено ти се отрази.
	Сам си задаваше този въпрос и той не му даваше мира. Причината може би беше близостта на местопрестъплението, а вероятно и защото не бе успял да поеме контрола над събитията.
	— Според мен през цялото време ти изпитва чувство за вина — каза Илана. — От самото начало чувстваше вина по отношение на Офер и на неговите родители, а това ти попречи да разбереш какво в действителност се е случило в това семейство до момента, когато… Е, сам знаеш как приключи всичко.
	Не, не знаеше. Или поне така му се струваше. Освен това смяташе, че тя греши, в случая чувството за вина беше без всякакво значение. Ала той нямаше намерение да говори за себе си и затова я запита какво е решението на прокуратурата за Хана Шараби. Оказа се, че тя била освободена да се завърне у дома и до момента не било ясно какви обвинения ще й бъдат отправени, ако въобще има такива. Засега децата оставали при нея. Илана добави, че Маалул потърсил приятелите, с които родителите имали среща вечерта на трагедията, и те потвърдили, че двамата не си тръгнали едновременно, а майката действително се прибрала по-късно. Макар че тази подробност изобщо не доказваше дали е присъствала или не на убийството на Офер.
	Всичко това вече не интересуваше Авраам. Той нямаше какво повече да каже и затова разговорът им бе прекъсван от продължителни паузи.
	— Смяташ ли да заминеш някъде през отпуска? — запита го тя.
	— Къде бих могъл да отида? Не, ще си остана у дома. Може би най-сетне ще се заема да си подредя къщата.


	След като се завърна в участъка, той направи опит да се свърже с някой от отдела по информатика, но без успех. Трябваше снимката на Офер да бъде премахната от страницата на издирваните лица в уебсайта на полицията. Слабичкият младеж с едва набол черен мъх над горната устна все още го гледаше от екрана на компютъра редом с другите обявени за издирване. Даде си сметка, че снимките на някои от тях стоят от дълго време. Млади хора, видени за последен път през 2008, 1996, 1994 година. Увеличи една от фотографиите: „Михаил Лутенко, пол — мъж, дата на раждане — 1980, майчин език — руски, други езици — иврит, ръст — 1.73, телосложение — слабо, нос — обикновен, цвят на кожата — светъл, не носи очила, местоживеене — Рамат Ган. Видян за последен път в Рамат Ган. Дата на изчезването — 23.06.1997“.
	Някой почука и в кабинета влезе Литал Леви. На рождения му ден именно тя му позвъни, за да му съобщи за анонимното телефонно обаждане във връзка с Офер.
	— Един мъж остави това за вас — каза тя и му подаде кафяв плик, върху който с черна химикалка беше написано: „За инспектор Ави Авраам“.
	— Той тук ли е още? — запита той и стана.
	Младата полицайка отвърна, че човекът си е тръгнал, и му предложи да обядват заедно, но той бързо изскочи от кабинета. Когато излезе на улицата, Зеев Авни не се виждаше никъде.
	Седна на стъпалата пред участъка, запали цигара и прочете писмото от учителя по английски език:
C>
	Драги инспектор Авраам,
	Сигурно ще се изненадате от моето писмо. Всъщност нямах намерение да ви пиша, но след като прегледах публикациите във вестниците по случая с Офер Шараби, си дадох сметка, че аз също трябва да сложа точка на този случай. Не се съмнявам, че той ще остави следа у мен до края на живота ми, но и аз като вас бих искал да продължа нататък. Преди всичко бих искал да поговоря с вас, но не в полицията, а на някое по-удобно и приветливо място. По този начин бихме могли да продължим или по-скоро най-сетне да проведем прословутата беседа, която така и не можах да осъществя въпреки желанието си. И тъй като съм наясно, че това е невъзможно (нали?), бях принуден да ви изпратя това писмо. Не отричам, че това е символична (а според някои дори цинична) постъпка предвид обстоятелствата, при които се запознахме с вас.
	Най-напред бих искал да знаете, че не мога да си простя стореното дори след като научих (отчасти, защото и досега не всичко ми е ясно) решаващата роля, която изиграх в разобличаването на родителите на Офер. А може би тъкмо затова. От само себе си се разбира, че Рафаел Шараби трябва да понесе наказание за своето престъпление, и съм напълно съгласен с това, но същевременно не мога да понеса мисълта за моето участие в клопката, която вие му поставихте (правилно ли тълкувам случилото се?). Със задна дата съжалявам, че приех вашето „щедро предложение“ или по-точно, че не се оказах от онези, които биха го отхвърлили. За жалост, поне засега не откривам у себе си нужната смелост. Измъчван от мисълта, че се поддадох на заплахите ви и станах част от вашата игра, съм напът да убедя себе си, че заради жена си и сина си не съм имал друг избор. Освен това се утешавам с мисълта, че в момента разполагам с компромат срещу полицията. По този начин нима резултатът между нас е равен? Вие знаете за мен неща, които не бих искал в никакъв случай да бъдат разгласени, а аз от своя страна разполагам с нещо, което вие не бихте искали да излезе на бял свят, нали? (Не ми се ще това да прозвучи като заплаха.)
	На второ място, бих искал да изразя дълбокото си разочарование от нашата последна среща (надявам се да оцените моята откровеност). Когато ви видях за пръв път, си въобразих, че двамата бихме могли да разговаряме открито, но очевидно съм се лъгал. От самото начало вие така и не ме разбрахте, зле изтълкувахте намеренията ми и направихте прибързани изводи. Всичко, което споделих за отношенията си с Офер, стана повод за подозрения към мен, така че сега трудно бих могъл да мисля за тях, без те да бъдат помрачени от сянката на съмнението. Именно това не мога да ви простя. Накрая вие злоупотребихте с доверието и уважението ми към вас, за да ме манипулирате и да постигнете целта си (впрочем получихте ли награда или повишение за този ваш бляскав „успех“?).
	И още нещо, което бих искал да кажа по-скоро на себе си, отколкото на вас. Става дума за писателския труд. Бъдете спокоен, аз изоставих проекта за роман в писма, макар да си давам сметка за стойността на написаното до този момент. Без да знам нищо конкретно (надявам се, че поне сега ми вярвате), тези писма съдържаха истина, не само художествена, но и съответстваща на фактите, истина, която до този момент не е била известна на никого. Може би именно това се нарича вдъхновение? Признавам, че изпитвам известно удовлетворение (и ужас), като си представям как родителите на Офер четат писмата, изпълнени с обвиненията, отправени им от техния син, докато те са се стараели да скрият от всички своята вина. Именно това ме насърчава да продължа да пиша въпреки различните опити за сплашване (в това отношение не само вие ми оказахте натиск). Не зная какво точно ще напиша, но в най-скоро време ще го направя. Впрочем твърде възможно е това да бъде книга за полицейските служители. Синът ми Илай вече е достатъчно голям и обича да слуша съчинените от мен истории, макар все още да не разбира всичко, така че не е изключено да се посветя на детската литература.
	Нека се разделим като приятели…
@	Зеев Авни

	NB: В случай че решите да ме потърсите, имайте предвид, че след няколко дни ще бъда на друг адрес. Смятаме да сменим жилището си, макар никой от съседите да не е в течение за моето участие в този случай (бих искал и занапред да си остане така). Нямаме намерение синът ни да расте в подобен квартал, а и на самия мен не ми харесва да живея в това предградие.
C$
	Трябваше ли да добави това писмо към материалите по делото? Или да го хвърли в коша? Може би да го съхрани за бъдещо разследване, свързано със Зеев Авни? За пръв път, откакто работеше в полицията, Авраам попадаше на човек, който прави всичко по силите си само и само да стане обект на полицейско разследване. Без съмнение Зеев изпитваше потребност да изповяда нещо, което тежи на съвестта му, но Авраам така и не бе успял да разбере какво точно. Никак не беше изключено самият Авни да не го знае.


	Марианка пристигна седмица по късно, в понеделник, в четири следобед.
	Беше с късо подстригана кестенява коса, в джинси, розова блузка с къси ръкави и спортни обувки. Целунаха се два пъти по бузите, после Авраам пое от ръката й сребристия куфар и я поведе към паркинга. Докато вървяха, той неволно си представи друг един куфар, в който бе натъпкано тялото на Офер. После се смути, защото му се стори, че неговата гостенка е забелязала преминалата по лицето му сянка.
	Няколко дни преди нейното пристигане Авраам се зае да подреди апартамента. От месеци жена не бе стъпвала в него, а от две години насам никоя не бе оставала да пренощува. В четвъртък, последния му работен ден преди началото на отпуска, той си тръгна по-рано от участъка и отиде в промишлената зона на Холон, за да купи разтегателен диван. След това опразни малката стая, която му служеше едновременно за кабинет и за килер. Кашоните със стари книжа, някои от които свързани с работата му, а други с личния му живот, подреди в шкафа под тавана. Двата потънали в прах вентилатора и старата стереоуредба остави до кофите за смет на блока, а компютъра заедно с малката работна маса премести във всекидневната. Когато се зае да мие прозорците, вече беше нощ и мижавата светлина на увисналата от тавана зацапана крушка му даваше съвсем слаба надежда, че се е справил с тази задача. На следващата сутрин почисти и подреди останалите стаи и преди всичко кухнята, сетне се качи в колата и отиде да купи от пазара „Кармел“ в Тел Авив плодове, зеленчуци, подправки и ядки за аперитив, както и чаршафи за новия разтегателен диван, който му доставиха в неделя сутринта. Все още не знаеше дали ще се хранят у дома. Не беше сигурен дори дали ще бъдат заедно през цялото време на нейното пребиваване в Израел. В събота няколко часа се рови в интернет, за да открие за всеки случай най-добрите ресторанти в Тел Авив. Ако Марианка пожелаеше да се хранят у дома, той имаше намерение да я предупреди, че обикновено обядва и вечеря навън и затова е предпочел да я изчака и заедно да отидат на покупки в супермаркета. Нямаше представа дали трябва да предвижда и програма за вечерите.
	Тя хареса апартамента, макар отначало да пристъпи плахо във всекидневната, все едно проникваше в жилището на напълно непознат. Разгледа черно-бялата снимка в рамка на стената: таткото учи своето синче да кара велосипед на междуселски път. Сетне обърна внимание на подредените във високата стойка дискове и накрая спря пред библиотеката.
	— Това ли са криминалните романи, за които ми разказа? — запита тя, сочейки книгите, повечето от които бяха на иврит.
	— Да, и не само те. Ела да ти покажа стаята за гости.
	Той я отведе в малката стая, която сега изглеждаше доста по-просторна, защото камарата кашони и масата с компютъра бяха отстъпили място на разтегателния диван със сини възглавнички и на малък абажур, който бе успял да купи същата сутрин.
	Авраам й предложи да вечерят в Тел Авив или в Яфа и там да обсъдят програмата на нейния престой, ала Марианка се чувстваше изморена от пътуването и продължителното седене в самолета, така че предпочете да се поразтъпче. Запита го дали могат да отидат пеша до Тел Авив, което го накара да се разсмее от сърце.
	— В такъв случай нека се разходим тук — предложи тя. — Наистина ми се ще да повървя.
	— Но тук не може да се види нищо интересно, а и няма къде да вечеря човек.
	— Ти живееш тук, нали? Значи, има какво да се види. Намирам се на място, където кракът ми никога не е стъпвал, смяташ ли, че ще ми бъде скучно? Между другото, как нарече това предградие?
	И така, те се разходиха по улиците на Холон. Тя разглеждаше сградите, лицата на минувачите, дрехите им, все едно се беше приземила в Ню Йорк с тайна мисия. Тук тя вървеше по-бавно, отколкото в Брюксел. Обиколиха навсякъде с изключение на една улица, по която Авраам Авраам не можеше да мине и затова внимателно я избегна. На връщане спряха пред блока, където живееха неговите родители, на улица „Алуфай Цахал“.
	— Не смяташ ли, че е време да се запозная с тях? — каза неочаквано Марианка.
	— Те непременно ще дойдат на сватбата и тогава ще ги видиш! — пошегува се той.
	Всичко беше толкова странно, толкова различно! Авраам имаше чувството, че тяхната разходка по улиците на Брюксел продължава тук и сега. Беседваха на английски и той си даде сметка, че за пръв път говори на чужд език в града, където беше роден и беше прекарал по-голямата част от живота си.
	— Какво стана с Гийом? — запита я той.
	— Нищо особено. Много скоро разбрах, че не съм влюбена в него, трябваха ми само няколко седмици, но все не можех да скъсам. За втори път допускам същата грешка, като се свързвам с някого от работата.
	— А той как го прие?
	Тя се усмихна.
	— И той не беше влюбен. Струва ми се, че тайно си пада по Елиз, жената на Жан-Марк.
	Напълно логично.
	Докато Авраам търсеше в джоба си ключовете за входната врата, тя ненадейно го запита:
	— Досега не съм ти задавала въпроси за твоето разследване не защото не ме интересува, а защото усещам, че не ти се говори за това. Ако имаш нужда да разкажеш какво се случи и да споделиш как ти си приел нещата, имай предвид, че винаги съм готова да те изслушам.
	Вечеряха домати, оранжеви пиперки, манго, грозде, диня и дебели филии хляб, защото при него друго за ядене не се намери. Гледаха за малко телевизия, защото Марианка искаше да чуе как звучи иврит, и обсъдиха какво ще правят през предстоящата седмица. В двайсет и два часа тя отиде да си вземе душ и излезе от банята по пижама. Целуна го по бузата, пожела му лека нощ и се прибра в своята стая. Той изми чиниите, после се върна във всекидневната с намерение да почете, което не му се бе случвало от седмици, но тя отново влезе, седна до него и вдигна босите си крака на канапето. След малко го запита:
	— Мога ли да седна по-близо до теб?
	— Да — отвърна той, а сърцето му биеше до пръсване.
	После телата им по вълшебен начин се сляха. Първоначално той не можеше да отгатне желанията й. На моменти тя се отдръпваше, поставяше пръст върху устните му, караше го да спре, а сетне отново го привличаше към себе си. Предложи й да минат в спалнята, но тя предпочете да останат където са. Накара го да угаси светлината, а след това се опитваше да улови погледа на черните му очи в мрака дори когато той неволно ги притваряше. Искаше му се непрестанно да вижда ръцете, които го прегръщат, тялото, което притиска в обятията си, но не всеки път успяваше. Не можеше да повярва, че с него се случва подобно чудо. Сетне, отпуснали голи тела, слушаха как гласът на Дейвид Бауи изпълва мрака на всекидневната: _We’re absolute beginners_.
	— Нека бъдем наясно, аз ще спя в моята стая — заяви неочаквано Марианка, но отначало той не й повярва.
	— Нямам нищо против, но защо…
	— Защото много ми се искаше, а също защото на нещо вътре в мен малко не му се искаше. Защото не бива. Защото оттук нататък между мен и теб всичко ще бъде по-лесно отпреди. Много по-лесно.
	Той спа в леглото си, а когато сутринта се събуди и излезе от спалнята, видя през открехнатата врата на банята Марианка да мие зъбите си.


	Ако не беше горчивият спомен за края на случая „Офер Шараби“, последвалата седмица вероятно би била най-щастливата в живота му. Във вторник отидоха до Масада и на Мъртво море, където той остана на плажа, докато тя с известно колебание нагази в гъстата зеленикава вода, а после размаза целебната кал по бузите си, по челото, навсякъде… Преди той никога не бе харесвал Мъртво море. В сряда рано сутринта я откара в Източен Ерусалим и там тя продължи сама с такси до Витлеем. Авраам със закъснение съжали, че не се вслуша в молбите й да я придружи, особено след като я видя да се завръща спокойна и съсредоточена. Тя докосна лицето му, ръцете, и тези нейни жестове имаха сякаш особено значение. После му разказа, че прекарала повече от час в църквата „Рождество Христово“ и размишлявала за живота си.
	— И за какво се помоли?
	— За нищо. Това не е кладенецът на желанията, а църква. Почувствах, че се нуждая от промяна, но не зная каква.
	Същата вечер тя отклони предложението му да се разходят край брега в Тел Авив и се прибра в стаята си да чете. Авраам отиде да си легне, обзет от страх и отчаяние. На другата сутрин, когато се събуди, видя, че тя спи до него.
	Марианка не се шегуваше, когато каза, че иска да се запознае с родителите му. Ето защо в четвъртък той се обади на майка си, обясни й, че на гости му е дошла приятелка от Белгия, и тя веднага ги покани на вечеря в петък, а след това… не можа да скрие изненадата си, когато синът й прие.
	През деня тя два пъти звъня, за да попита какво ядат белгийците и дали кюфтета със сос биха били достойни за неговата гостенка. Сетне той дочу как баща му промърморва:
	— Спокойно можеш да приготвиш ориз със зелен фасул, сигурен съм, че тя никога не е опитвала подобно нещо!
	Марианка в никакъв случай не искаше да се яви без бутилка вино. За огромно удивление на Авраам вечерята не се изроди в кошмар.
	Родителите му се бяха пременили, а баща му дори беше с обувки. Бяха подредили голямата маса във всекидневната, като майка му се беше погрижила да постави по средата зелена ваза с букет красиви бели рози. Марианка бе облякла черна рокля и Авраам за пръв път я видя с грим. Родителите не го разпитваха за характера на връзката му с младата жена, пък и самите те не дадоха никакво обяснение. Госпожа Авраам се интересуваше откъде идва нейното име и Марианка разказа, че е родена в Словения и се е преселила в Белгия със семейството си.
	— А, значи, не сте родена в Белгия! — възкликна с известно разочарование майка му.
	— А ние да не би да сме родени тук? Родителите ми са дошли от Ирак. А тя пък знаете ли къде е родена? В Унгария! — обади се баща му.
	— Престани да й досаждаш! Какво значение има за нея къде съм родена?
	Авраам почувства как под масата пръстите на Марианка пропълзяват нагоре по бедрото му. Майка му раздигна чиниите и той отиде в кухнята да й помогне.
	— Тя е очарователна. И много красива. Къде се запознахте? — прошепна тя на ухото му.
	— В Белгия — отвърна кратко той.
	Марианка беше останала на масата, той я погледна от кухнята, реши, че наистина е много красива, и се запита дали според белгийските или словенските критерии би могъл да мине за красив мъж.
	Забеляза, че тя е вперила сериозен поглед в баща му. За стареца разговорът на английски вървеше трудно. Отначало той положи известни усилия, но след това мина на иврит, очаквайки Авраам да превежда думите му, а накрая се измори и млъкна. Свел глава над чинията, той предпазливо посегна към храната едва когато другите приключваха. Авраам се бе постарал да опише предварително на Марианка здравословното състояние на баща си. Ето защо тя през цялото време го слуша внимателно, дори когато той започна да говори на иврит някакви безсмислици… По време на десерта например неочаквано каза тихо, сякаш на самия себе си:
	— Добре е, че двамата напускате Израел. Няма какво да правите в тази страна.
	После неочаквано се обърна към Марианка и добави отчетливо:
	— Той много ще ми липсва. Знаете ли колко го обичам?


	На другата сутрин отидоха заедно в Ерусалим. Беше събота, последният ден от престоя на Марианка в Израел.
	Отначало се разходиха в западната част на града, Авраам я разведе из стария квартал „Нахлаот“, отвъд пазара, показа й уличките, където бе живял дядо му, на една от които самият той бе прекарал една година по време на следването. В този съботен ден градът беше тих и безлюден. Въздухът беше като натежал от тъга заради предстоящата раздяла.
	Още с пристигането си Марианка бе пожелала да посети Елеонския хълм. Беше му разказала, че навремето баща й посетил Израел и запазил чудесен спомен за това свято място, откъдето се откривала разкошна гледка към Ерусалим. Авраам доста се полута, докато намери пътя из новите улици, прокарани в източната част на града, но накрая все пак успя да се ориентира. С приближаването движението ставаше все по-интензивно и най-сетне двамата се озоваха сред тълпа туристи. Седнаха на дървена пейка и пред тях се ширна Ерусалим, плосък и вкаменен. Около тях щракаха фотоапарати, а златният купол на Скалата грееше в знойния ден.
	Авраам постепенно потъна в мълчание и Марианка напразно се опитваше да го разведри. Още преди самолетът й да излети, той започваше да чувства как разстоянието ги разделя.
	— Знаеш ли, че един ден Месията ще влезе в Ерусалим през тази врата? — каза му тя, сочейки стария град.
	— Не се съмнявам в това.
	— Не се подигравай! Евреите също вярват, че възкресението на мъртвите ще започне от Елеонския хълм. Доколкото си спомням, тук пророк Илия ще протръби със своя рог — добави сериозно тя.
	— Не ми се вярва да го чуят чак в Холон. Откъде знаеш тези неща?
	— От баща ми. Той ме учеше не само на карате.
	Двамата замълчаха, но настъпи момент, когато Авраам не можеше повече да сдържа напиращата в него печал.
	— Знаеш ли кое е най-лошо от всичко? На моменти съм доволен, че той е мъртъв — каза неочаквано той. — Нямаш представа колко съм му ядосан, макар че изобщо не го познавах!
	— За кого говориш?
	— За Офер. Изчезналият младеж. Онзи, когото издирвахме.
	За пръв път от началото на отпуска той отваряше дума за случилото се. Припомни си заради нея разпита на Хана Шараби, описа нейния отказ да говори, нежеланието й да признае какво се бе случило в стаята на Данит, където Авраам така и не бе допуснат. Поради същата причина родителите от самото начало бяха крили от него болната девойка.
	— Толкова съм ядосан, че на моменти стигам до мисълта, че смъртта му е била заслужена. Да знаеш колко ме ужасява подобна мисъл — призна си той.
	Марианка пусна ръката му.
	— Има нещо, което не разбирам: защо си толкова сигурен, че именно той е извършил посегателство над сестра си?
	Авраам запали цигара.
	— Аз не вярвам нещата да са се случили по този начин — добави тя.
	Изобщо не ставаше въпрос за вярване или за невярване!
	— Ави, слушаш ли ме? Не разбирам защо си решил да повярваш на думите на бащата, а не на майката. Не ти ли е минавало през ум, че тя може би казва истината? Че наистина е заварила тялото на Офер в неговата стая, както твърди? И че Офер изобщо не е докосвал сестра си?
	Той обърна към нея празен поглед.
	— Какво искаш да кажеш?
	— Че бащата на Офер лъже. И има основателна причина за това: разказаното от него за Офер и за сестра му ще послужи като смекчаващо вината обстоятелство и съдебните заседатели ще проявят снизхождение. Нима не е така?
	— Разбира се. И напълно основателно, нали?
	— Значи си съгласен с мен, че ако между бащата и сина наистина е избухнала разпра поради друга причина, всичко би било съвсем различно? Представи си, че той е измислил тази история, за да оправдае своето деяние, и разчита на смекчаващи обстоятелства… А вие всички сте се вкопчили в признанието му, вместо да чуете какво се опитва да ви каже майката.
	Шарпщайн беше този, който бе убеден в искреността на Рафаел Шараби, описал го бе като сломен човек и бе продължил да обвинява в лъжа Хана Шараби. И никой от екипа не бе поставил под съмнение твърденията му.
	— Аз самата изобщо не вярвам, че майката е излъгала. През цялото време е повтаряла истината. Впрочем вие бездруго сте установили, че се е прибрала след своя съпруг. Как някой от вас не помисли за ранното завръщане на бащата у дома? Това е просто хипотеза, но… ако всъщност той е посегнал на дъщеря си? Може би е сметнал, че синът му спи, и е влязъл в нейната стая. Представи си, че Офер е бил буден или че се е събудил от шума и е изненадал баща си. Това би обяснило не само убийството, но и защо е било толкова важно да се премълчи случилото се в действителност и преди всичко мнимото изчезване на Офер. Как така дори за момент не сте предположили, че Офер се е опитал да защити сестра си?
	Авраам я погледна смаяно, припомни си думите на Хана Шараби: „Никога няма да сторя зло на децата си който и да ме кара да направя това“, а след това описанието на Илана как по време на възстановката бащата е блъсвал Маалул в едната, а сетне в другата стена.
	— Но защо тя не каза направо, че съпругът й лъже? — запита той.
	— Нали е признала, че се бои от него? Впрочем тя го е казала направо. Няколко пъти е повторила, че е открила Офер мъртъв в неговата стая, а след това е заявила, че никога няма да стори зло на децата си. Вие просто сте решили да вярвате на бащата, а не на думите на майката.
	Илана не отговори на обаждането му. Той й остави съобщение, че трябва да говорят по спешност. Светът се люлееше пред погледа му. Бореше се с желанието незабавно да скочи в колата, да отиде в участъка, да разтвори отново папката с материалите, да прегледа видеозаписите и да върне Рафаел Шараби в стаята за разпит. Сега щеше да го разпитва той, Авраам Авраам. Сетне се отказа, защото не искаше да се раздели с Марианка. Изправи се и застана с лице към нея, обърнал гръб на града.
	— Не бива да си отиваш.
	— В понеделник съм на работа.
	— Напусни.
	— И какво?
	Той също би могъл да напусне. Във всеки случай нямаше никакво желание да продължава. Вечерта, преди да излезе в отпуск, си бе казал, че изглежда, това ще бъде неговият последен случай.
	— Ти нямаш право да напускаш — укори го тя. — Забрави ли какво сам ми каза? Че си оставаш полицай дори когато не си на служба?
	А дали сега не би могъл да се промени? Отново седна на пейката до нея.
	— Не бива да се пречупваш заради едно разследване, колкото и мъчително да е то, а аз напълно разбирам защо е било мъчително. Да не говорим, че не е приключило. Помниш ли какво ми разказа? Че винаги успяваш да откриеш грешката на разследващия? Че същинското решение не е онова, което той предлага? Ето че сега с теб се случва същото.
	— Но аз имах предвид криминалните романи, а не реалния живот — възрази Авраам с надеждата, че се заблуждава.
	В паметта му изникна образът на Офер: младежът отново поставя раницата си на една пейка и полага глава на нея.
	Той притвори очи.
	Небето притъмня.
	Минаха през апартамента, за да вземат куфара на Марианка, и се отправиха към летището.
	Авраам Авраам обеща да се опита да удължи отпуска си и да отиде при нея може би дори само след два-три дни. Те се прегърнаха силно, все едно никога повече нямаше да се видят. Но това не беше вярно. Непременно щяха да се видят.


#	Следва продължение.
