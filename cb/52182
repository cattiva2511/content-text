D>
	На хората, които обичам и които не успяха да видят как това се случва.
D$


>	1

	Имам сърце за всяка година, през която съм била жива.
	В пясъка в спалнята ми лежат скрити седемнайсет. От време на време разравям камъчетата просто за да се уверя, че още са там. Броя ги грижливо, та да съм сигурна, че никое не е било задигнато през нощта. Не е чак толкова непонятен страх, който да таиш. Сърцата са сила и ако моят вид копнее за нещо повече от океана, то е сила.
	Слушала съм разни истории: легенди за изгубени сърца и жени, промушени с харпуни в океана заради измяната им. Оставени да се мъчат, докато кръвта им не се превърне в сол и не се размие в морската пяна. Това са жените, които получават човешката благодат на ближните си. Русалки с повече рибешка, отколкото човешка плът, с горна част на тялото, подхождаща на декадентската премяна на перките им.
	За разлика от сирените, русалките имат удължени сини люспи и крайници на мястото на косата, а отсъствието на челюст позволява на устите им да се разтварят до размерите на малки кораби и да поглъщат цели акули. Тъмносинята им плът е осеяна с перки, които се разгръщат по ръцете и гръбнаците им. Едновременно риби и хора, но без красотата нито на едните, нито на другите.
	Както всички чудовища, те притежават способността да бъдат смъртоносни, но докато сирените примамват и убиват, русалките са привлечени от хората. Крадат дрънкулки и преследват кораби с надеждата от палубите им да изпадне съкровище. Понякога спасяват живота на моряк и в замяна вземат само талисмани. Когато крадат сърцата, които ние съхраняваме, не го правят заради силата им. Правят го, защото си мислят, че ако изядат достатъчно, може самите те да се превърнат в хора.
	Мразя русалки.
	Косата ми се спуска по гърба, червена също като лявото ми око — само лявото, разбира се, защото дясното око на всяка сирена има цвета на океана, в който е родена. В моя случай това е великото море Диаволос с вода от ябълки и сапфири. Сбор и от двете, без в действителност да е никое. Насред този океан се намира морското кралство Кето.
	Всеизвестен факт е, че сирените са красиви, но кръвната линия на Кето е благородническа, а това носи със себе си особен тип красота. Великолепие, изваяно от солена вода и царственост. Миглите ни са стружки от айсберг, а устните ни са обагрени с кръвта на моряци.
	— Ти кого ще вземеш, братовчедке? — пита Калия на езика псариин.
	Седи до мен на скалата и се взира в един кораб в далечината. Люспите й са с наситен червено-кафяв цвят, а русата й коса едва достига гърдите й, които са покрити с мрежа от оранжеви водорасли.
	— Ставаш нелепа — отвръщам й. — Знаеш кого.
	Корабът цепи лениво спокойните води на Адекарос, едно от многото човешки кралства, чийто принц съм дала обет да умъртвя. По-малък е от повечето и е изработен от алено дърво, отговарящо на цветовете на тяхната страна.
	На хората им доставя удоволствие да се перчат със съкровищата си по света, но по този начин само се превръщат в мишени за създания като Калия и мен, тъй като с лекота успяваме да набележим кралския кораб. Все пак единствено той във флотилията е с боядисано дърво и знаме с тигър. Принцът от Адекарос плава само с такъв.
	Лесна плячка за онези, които са в настроение да ловуват.
	Слънцето притиска гърба ми. Топлината му пада върху шията ми и кара косата ми да полепва по мократа ми кожа. Копнея за леденото море, чийто студ е така остър, че го усещам като прелестни ножове, врязващи се в процепите между костите ми.
	— Жалко — отронва Калия. — Докато го шпионирах, все едно гледах ангел. Има толкова красиви черти.
	— Сърцето му ще е по-красиво.
	На лицето на Калия се появява свирепа усмивка.
	— Мина цяла вечност от последното ти убийство, Лира — подкача ме. — Сигурна ли си, че не си изгубила уменията си?
	— Една година трудно може да се нарече вечност.
	— Зависи кой отброява.
	Въздъхвам.
	— Тогава ми кажи кой е, та да го погубя ида приключваме с този разговор.
	Усмивката на Калия е безбожна. От онези, пазени за моментите, в които съм най-страховита, защото се очаква сирените да ценят най-високо именно тази черта. Чудовищността ни е скъпоценна. Обучени сме приятелството и родството да са ни така чужди, както сушата. Пазим лоялността си единствено за Морската кралица.
	— Днес не си ли малко безсърдечна?
	— Нищо подобно — отвръщам. — Под леглото си имам седемнайсет сърца.
	Калия изтръсква водата от косата си.
	— Вкусвала си толкова много принцове.
	Казва го, сякаш е нещо, с което да се гордееш, но е така, защото Калия е млада и самата тя е отнела само две сърца. Никое от тях благородническо. Това е моя специалност, моя територия. До известна степен почитта от страна на Калия се дължи на нея. На интереса дали устните на принц носят различен вкус от тези на друго човешко същество. Аз няма как да отсъдя, защото съм вкусвала единствено тези на принцове.
	Откакто нашата богиня Кето беше убита от хората, стана обичай всяка година да крадем по едно сърце в месеца на раждането ни. Така празнуваме живота, даден ни от Кето, и отмъщаваме отново и отново за този, който хората отнеха от нея. Когато бях прекалено млада да ловувам, майка ми го вършеше вместо мен като част от традицията. И задължително ми предоставяше принцове. Някои също толкова млади като мен самата. Други — стари и сбръчкани. Или пък средни деца, които така и не са имали шанса да управляват. Кралят на Армония например някога имаше шестима синове и за първите ми няколко рождени дни майка ми все ми носеше по един годишно.
	Когато най-накрая пораснах достатъчно, та да се впусна навън сама, дори не ми хрумна да забравя за благородничеството и да се целя в моряци, както правят останалите от моя вид, или дори да ловувам принцове, които някой ден ще поемат трона. Не съм нищо друго, освен лоялна последователка на майчините ми традиции.
	— Донесе ли си раковината? — питам.
	Калия отмята косата си на една страна, за да ми покаже оранжевата раковина на шията си. На моето собствено гърло виси сходна, само с няколко нюанса по-кървава. Не изглежда кой знае какво, но това е най-лесният начин да комуникираме помежду си. Ако ги долепим до ушите си, можем да чуем звуците на океана и песента от подводния палат на Кето, който наричаме дом. За Калия тя може да послужи като карта на Диаволос, в случай че бъдем разделени. Надалече сме от нашето кралство и ни отне почти седмица да доплуваме дотук. Тъй като Калия е на четиринайсет, обикновено се придържа близо до двореца, но аз бях тази, която взе решението да внесе промяна, а положението ми на принцеса означава, че прищевките ми са равни на закон.
	— Няма да бъдем разделени — заявява Калия.
	Обикновено не бих възразила някоя от братовчедките ми да се изгуби в далечен океан. Като цяло те са досадни и предсказуеми, с оскъдни амбиции и въображение. Откакто леля ми умря, се превърнаха в благоговеещи лакеи на майка ми. Което е нелепо. Ролята на Морската кралица не е да бъде обожавана. От нея трябва да се боят.
	— Не забравяй да избереш само един — инструктирам я. — Не се разсейвай.
	Калия кимва.
	— Кого? — пита. — Или песента му ще ме привлече, щом стигна?
	— Само ние ще пеем — отговарям. — Така ще омаем всичките, но ако се съсредоточиш само върху един, той ще се влюби в теб така непоколебимо, че дори докато се дави, пак няма да моли за друго, освен за твоята красота.
	— Обикновено магията се разваля, когато са на път да умрат — отбелязва Калия.
	— Защото разпиляваш вниманието си върху всички и дълбоко в себе си те знаят, че сърцето ти не им принадлежи. Разковничето е да ги желаеш толкова, колкото те желаят теб.
	— Но те са отвратителни — изтъква Калия, макар да не долавям в гласа й страстта, с която й се иска да си мисля, че го вярва. — Как може да се очаква да ги желаем?
	— Защото сега вече си нямаш работа с прости моряци, а с благородници. А благородниците носят сила. Силата винаги предизвиква желание.
	— Благородници ли? — ахва Калия. — Мислех, че…
	Не довършва. Мислела си е, че принцовете са за мен, а аз не деля. Не е далеч от истината, но където има принцове, също така има крале и кралици, а на мен те никога не са ми били от полза. Владетелите лесно могат да бъдат детронирани. Принцовете са онези, които притежават примамливо излъчване. Заради младостта им. Заради предаността на техните хора. Заради обещанието, което носят, че някой ден ще бъдат водачи. Те са следващото поколение владетели и като ги убивам, аз погубвам бъдещето. Точно както ме е учила майка ми.
	Поемам ръката на Калия.
	— Ти можеш да имаш кралицата. Не проявявам интерес към миналото.
	Очите на Калия светват. Дясното има същия сапфирен цвят на Диаволос, който познавам добре. В лявото обаче, кремавожълто и едва отличаващо се от бялото, проблясва бурно ликуване. Ако открадне благородническо сърце за петнайсетия си рожден ден, със сигурност ще си спечели помилване от несекващия гняв на майка ми.
	— А ти ще вземеш принца — казва Калия. — Онзи с красивото лице.
	— Лицето му не е от значение. — Пускам ръката й. — Интересува ме сърцето му.
	— Толкова много сърца. — Гласът й е ангелски. — Скоро ще ти свърши мястото, където да ги криеш.
	Облизвам устни.
	— Може би — отговарям. — Но една принцеса трябва да има своя принц.


>	2

	Шиповете на пръстите ми долавят, че повърхността на кораба е груба. Дървото е нацепено, боята е напукана. Разсича водата твърде назъбено. Като тъп нож е, който натиска и разръфва, докато не пререже. На места е загнил и вонята ме кара да сбърча нос.
	Корабът принадлежи на беден принц.
	Не всички благородници са еднакви. Някои носят хубави дрехи и непосилно тежки бижута, толкова големи, че телата потъват два пъти по-бързо. Други са скромно облечени, само с един или два пръстена и бронзови корони, боядисани в златно. Не че за мен е от значение. Все пак принцът си е принц.
	Калия не се откъсва от мен и двете плуваме заедно с кораба, докато той пори морето. Скоростта му е равномерна и ние я поддържаме с лекота. Чакането хората да се превърнат в плячка е агонизиращо. Минава известно време, преди принцът най-накрая да пристъпи на палубата и да устреми очи към морето. Не може да ни види. Прекалено близо сме и плуваме прекалено бързо. Калия поглежда към мен през килватера* на кораба и очите й молят за отговор на въпроса й. Отвръщам на взора на братовчедка ми с усмивка, равносилна на кимване.
	[* Следата, която движението на плавателен съд оставя по повърхността на водата. — Б.р.]
	Показваме се сред пяната и разтваряме устни.
	Пеем в идеално съзвучие на езика на Мидас — най-разпространения човешки и такъв, който сирените владеят добре. Не че думите са важни. Музиката е тази, която ги съблазнява. Гласовете ни се носят към небето и вятърът ги разстила. Пеем, все едно сме цял хор, а натрапчивата мелодия отскача и се извисява, загнездва се в сърцата на екипажа, докато корабът най-накрая не спира.
	— Чуваш ли го, майко? — пита принцът. Гласът му е тънък, а тонът замечтан.
	Кралицата стои редом до него на палубата.
	— Не мисля…
	Думите й секват, когато мелодията й налага покорство. Като команда е и всяко човешко същество е застинало, телата им са неподвижни, а очите им претърсват водите. Вниманието ми пада върху принца и запявам по-меко. Само след миг взорът му среща моя.
	— О, небеса — промълвява. — Ти си.
	Усмихва се, а от лявото му око се търкулва самотна сълза.
	Спирам да пея и просто тананикам нежно.
	— Любов моя — реди принцът. — Най-накрая те открих.
	Стиска парапета, наднича далече отвъд ръба, с гърди, плътно притиснати към дървото, и протяга едната си ръка, за да ме докосне. Облечен е в бежова риза, връзките на гърдите му са разхлабени, а ръкавите са прокъсани и на места изядени от молци. Короната му е от златен варак и има вид, сякаш ще се счупи, ако той направи твърде рязко движение. Изглежда запуснат и беден.
	Но пък лицето му е друга история.
	Меко и кръгло, с кожа като лакирано дърво и очи, по-тъмни с нюанс. Косата му обгръща главата в плътни къдрици, прелестна бъркотия от букли и масури. Калия беше права: той има ангелски вид. Дори великолепен. Сърцето му ще се превърне в отличен трофей.
	— Толкова си красива — отронва кралицата, втренчила се с благоговение надолу в Калия. — Сама не разбирам как някога съм харесвала друг.
	Усмивката на Калия е древна и първична, когато се протяга към кралицата и я приканва в океана.
	Насочвам вниманието си обратно към принца, който трескаво простира ръце към мен.
	— Любов моя — мълви той. — Качи се на борда.
	Клатя глава и продължавам да тананикам. Вятърът реве заедно с ромоленето на моя глас.
	— Тогава аз ще дойда при теб! — виква той, все едно някога е било въпрос на избор.
	Мята се във водата с ликуваща усмивка и след цопването на неговото тяло идва второ, за което знам, че е на кралицата. Хвърлила се е и се е оставила на милостта на братовчедка ми. Звукът пробужда нещо у екипажа и след миг те вече крещят.
	Надвесили са се над парапета — около петдесет души са, вкопчили са се във въжета и дървени части и наблюдават с ужас зрелището долу. Никой обаче не посмява да скочи зад борда, за да помогне на повелителите си. Мога да подуша страха им, примесен с объркването, което настъпва при внезапното замлъкване на песента ни.
	Срещам погледа на моя принц и галя меката му ангелска кожа. Опряла съм нежно едната си ръка до бузата му, а другата съм отпуснала върху крехките кости на рамото му. Целувам го и щом устните ми вкусват неговите, го дърпам под водата.
	Прекъсвам целувката, когато вече сме достатъчно дълбоко. Песента ми отдавна е завършила, но принцът продължава да е влюбен. Дори когато водата изпълва дробовете му и устата му зейва безпомощно.
	Задържа върху мен очи, преливащи от страст.
	Докато се дави, докосва устните си с пръсти.
	До мен се мята кралицата на Калия. Вкопчва се в шията й и блъска братовчедка ми. Калия стиска ядосано глезена й и я задържа под повърхността, а лицето на кралицата се изкривява, докато се мъчи да се спаси. Безсмислено е. Хватката на сирените е като менгеме.
	Галя моя умиращ принц. Рожденият ми ден е след две седмици. Това пътуване беше подарък за Калия: да улови в ръце благородническо сърце и да отбележи петнайсетата си година. Не се е очаквало и аз да крада сърце цели две седмици по-рано, така нарушавам най-съкровеното ни правило. Но все пак, ето ме с принца, чезнещ бавно пред мен. Кафява кожа и устни, сини като океана. С коса, рееща се зад него като черни водорасли. Нещо в чистотата му ми напомня за първото ми убийство. На момчето, помогнало на майка ми да ме превърне в чудовището, което съм сега.
	Толкова красиво лице, мисля си.
	Плъзвам палец по устната на бедния принц, наслаждавам се на умиротвореното му изражение. И после надавам безподобен писък. Звук, който прекършва костите ти и се пропива в кожата ти. Звук, който да накара майка ми да се гордее.
	С едно движение забивам юмрук в гърдите на принца и изтръгвам сърцето му.


>	3

	Реално погледнато, аз съм убиец, но ми харесва да мисля, че това е едно от по-добрите ми качества.
	Вдигам ножа си към луната и се любувам на кървавия блясък, преди да се пропие в стоманата и да изчезне. Беше изработен за мен, когато навърших седемнайсет години и стана ясно, че убиването вече не е само хоби. Кралят се произнесе, че е невиждано мидаски принц да носи у себе си ръждиви остриета. Така че сега притежавам вълшебен нож, който изпива кръвта на жертвата толкова бързо, та едва имам време да й се полюбувам. Което явно е значително по-благопристойно. Въпреки че е малко мелодраматично.
	Оглеждам мъртвото същество на палубата ми.
	„Саад“ е внушителен плавателен съд с размерите на два кораба и екипаж, който би могъл да наброява над четиристотин души, но всъщност бройката е двойно по-малка, защото аз ценя лоялността над всичко друго. Стари черни фенери красят кърмата, а бушпритът* се простира напред като пронизваща кама. „Саад“ не е просто кораб: оръжие е. Боядисан в среднощно синьо, с платна в кремаво, досущ като кожата на кралицата, и палуба със същия величествен блясък като на краля.
	[* Надлъжна греда на върха на ветроходен кораб. — Б.р.]
	Палуба, на която в момента е проснат окървавеният труп на сирена.
	— Не трябва ли сега да се разтопи?
	Въпросът идва от Колтън Торик, моя старши помощник. Торик е малко над четиресетгодишен, има снежнобели мустаци и е поне с десет сантиметра по-висок от мен. Ръцете му са дебели колкото моите крака и е широкоплещест. През летните месеци, каквито са настоящите, носи рязани панталони, чийто плат е раз ръфан около коленете му, бяла риза и жилетка, завързана с червена панделка. Облеклото му подсказва, че сред всички неща, които приема сериозно — а в действителност повечето са такива, — не е включена ролята му на почти пират. Пълна противоположност е на членове на екипажа като Кай, който не приема сериозно абсолютно нищо и все пак се гизди като почетен представител на прословутите крадци Цапрар.
	— Чувствам се странно дори само да я гледам — отбелязва Торик. — Нагоре е съвсем като човек.
	— Харесва ли ти да я гледаш нагоре?
	Торик се изчервява и отклонява поглед от голите гърди на сирената.
	Естествено, аз разбирам какво има предвид, но някъде из моретата съм забравил как да изпитвам ужас. Не виждам друго, освен перките и кървавочервените устни, както и очите, които искрят в два различни цвята. Мъже като Торик — добри мъже — виждат какви биха могли да бъдат тези същества: жени и момичета, майки и дъщери. Аз обаче ги възприемам единствено като онова, което са в действителност: чудовища и зверове, дяволски творения.
	Не съм добър човек. И ми се струва, че отдавна не съм такъв.
	Пред нас кожата на сирената започва да се разпада. Косата й се разтапя до морскозелено, а люспите й се превръщат в пяна.
	Благодарен съм за тази част. Когато умре сирена, тя отново се превръща в океан, което означава, че не се стига до непристойно изгаряне на тела. Не изхвърляме гниещите им трупове в морето. Може да не съм добър човек, но съм достатъчно добър, та да съм на мнение, че това е за предпочитане.
	— Сега какво, Кап?
	Кай прибира меча си обратно на мястото му и застава до Мадрид, моята втора помощница. Както обикновено, Кай е облечен изцяло в черно, с палто, съшито от парчета кожа, и ръкавици без пръсти. Светлокестенявата му коса е с буен перчем и обръсната от двете страни, както я носят повечето мъже, родом от Оморфия, където естетиката се цени повече от всичко. А в случая на Кай този факт означава, че стои и над морала. За негов късмет — и може би за наш — Мадрид я бива да изисква почтено поведение. За обучен убиец тя е непривично принципна и връзката им е попречила на Кай да се плъзне по още по-стръмен склон.
	Отправям бърза усмивка на Кай. Харесва ми да ми викат Кап. Капитане. Всичко друго, но не милорд, мой принце, Ваше Кралско Височество сър Елиан Мидас. Все обръщения, каквито на благочестивите им допада да бръщолевят между безчетните поклони. Кап ми пасва, докато същото никога не е важало за титлата ми. Така или иначе, аз съм много повече пират, отколкото принц.
	Започнах, като бях на петнайсет, и през последните четири години не съм опознал нищо така добре, както океана. Когато съм в Мидас, тялото ми копнее за сън. Да се държиш подобаващо за принц причинява постоянна умора. Дори разговорите с онези в двора, които ме харесват, са прекалено изтощителни, та да се задържа буден. Когато съм на борда на „Саад“, почти не спя. Никога не съм прекалено отпаднал за плаване. Усещам несекващо бучене и пулсиране. Мълнии профучават през вените ми. Непрестанно съм нащрек и дотолкова преливам от трепетно вълнение, че докато останалата част от екипажа спи, аз лежа на палубата и броя звездите.
	Оформям фигури от тях и с тези фигури съставям истории. За всички места, на които съм бил и които ще посетя. За всички морета и океани, които ми предстои да преплавам, за хората, които ще включа в екипажа си, и за дяволите, които ще погубя. Възбудата от целта никога не секва — дори когато морето стане смъртоносно. Дори когато дочуя познатата песен, която докосва душата ми и ме кара да вярвам в любовта, все едно ми е за първи път. Опасността само ме кара да жадувам за още.
	Като Елиан Мидас, коронован принц и наследник на престола на Мидас, аз съм доста скучен. Разговорите ми се отнасят за рангове и богатства, за това на кой бал да присъствам, коя от дамите носи най-елегантна рокля и дали сред тях се намира някоя, която да смятам, че си струва усилията. Всеки път, когато закотвя кораба си в Мидас и съм принуден да изпълнявам тази роля, я чувствам като изгубено време. Месец, седмица, ден, които не мога да си върна обратно. Пропусната възможност или живот, който не е бил спасен. Още един благородник, с когото все едно собственоръчно съм нахранил Гибелта на принцовете.
	Но когато съм просто Елиан, капитан на „Саад“, аз се преобразявам. Щом корабът хвърли котва близо до острова, който съм избрал за деня, и стига да имам екипажа си, мога да бъда верен на себе си. Да пия, докато не се замая, и да се шегувам с жени, чиято кожа е топла на допир. Жени, които миришат на рози и ечемик и щом чуят, че съм принц, прихват и ме уверяват как това нямало да ми спечели безплатно питие.
	— Капитане — виква Кайл. — Определи курса.
	Аз изкачвам стълбите до бака*, откачам златния телескоп от колана си и го долепям до очертаните ми с черно очи. Отвъд бушприта виждам океан. Простира се на безброй мили. Нищо друго, освен ясни води. Облизвам устни, лаком за тръпката от необятното.
	[* Носовата част на горната палуба на кораб, където са разположени котвата и уредите за управление. — Б.р.]
	У мен тече кръв на благородник, но повечето принадлежи на приключенец. Веднъж баща ми заяви, че е непристойно за мидаски наследник да носи ръждив нож, както и да отплава в открито море и да изчезва за месеци нареди. Да е на деветнайсет и още да няма подходяща съпруга, или да носи шапки с триъгълна форма и дрипи от рехава тъкан, вместо сърмени одежди.
	Че е непристойно да е пират и ловец на сирени вместо принц.
	Въздъхвам и се обръщам с лице към носа. Толкова много океан, но нейде напред, прекалено далеч, та да може да се различи, има остров. Остров Мидас. Там е домът ми.
	Поглеждам надолу към екипажа. Двеста моряци и бойци, които вярват, че мисията ми е благородна и смела. Те не ме възприемат като онези в двора, които, щом чуят името ми, си представят млад принц, изпитал временна потребност да се прави на изследовател. Щом моите мъже и жени чуха името ми, те ми се врекоха във вечна вярност.
	— Добре, пропаднала банда мелачи на сирени — провиквам се към тях. — Накарайте дамата да завие наляво.
	Екипажът ми реве в знак на одобрение. Грижа се в Мидас да им бъде угаждано с толкова храна и пиене, колкото желаят. Пълни тумбаци и легла с копринени чаршафи. Далеч не са свикнали на такъв лукс на „Саад“, нито пък из странноприемниците с прогнилите сламеници, в които попадаме пътьом.
	— Семейството ми ще иска да узнае как е минало странстването ни — обявявам. — Прибираме се у дома.
	Грохот от тропащи крака. Аплодират с възторг моето изявление. Усмихвам се широко и решавам да задържа веселието на лицето си. Няма да показвам несигурност. Това е ключов момент от изградения ми образ: никога не съм огорчен, ядосан или разколебан. Неизменно държа под контрол собствения си живот и съдба.
	Корабът поема дясно на борд, описва широка окръжност, а екипажът ми се суети по палубата — до един са развълнувани от завръщането ни в Мидас. Не всички са местни; някои са родом от съседни кралства като Армония или Адекарос. Държави, които са ги отегчили, или са били хвърлени в хаос след кончината на принцовете им. Дошли са откъде ли не, а домовете им са никъде, но определят като такъв Мидас, защото аз го правя. Дори да е лъжа — както за тях, така и за мен. Моят екипаж е моето семейство и макар да е невъзможно някога да го изрека гласно — навярно не е и необходимо — „Саад“ е истинският ми дом.
	Мястото, към което потегляме сега, е само поредната спирка.


>	4

	Океанът около Мидас проблясва в златисто. Или поне илюзията е такава. В действителност е син като всяко море, но светлината върши разни неща. Необясними неща. Светлината умее да лъже.
	Замъкът се извисява на сушата във формата на огромна пирамида. Изваян е от чисто злато, така че от всеки камък и от всяка тухла струи слънчево сияние. По хоризонта са разпръснати статуи, а къщите на градчетата в подножието са боядисани еднакво. Калдъръмът по улиците искри в жълто, така че когато слънчевите лъчи падат върху океана, отражението е съвършено разпознаваемо. Единствено през най-тъмната част от нощта може да бъде зърнато истинското синьо на мидаското море.
	Като мидаски принц се предполага, че моята кръв е от същото това злато. Всяка земя в стоте кралства има своите митове и легенди за благородниците си. Боговете са сътворили рода Пагос от сняг и лед. Всяко поколение е дарявано с коса като мляко и устни, сини като небесата. Благородниците на Айдилион са потомци на бога на любовта — докоснат ли някого, той ще открие сродната си душа. Монарсите на Мидас пък са изваяни от злато.
	Легендата твърди, че кръвта на цялото ми семейство сама по себе си е съкровище. Разбира се, аз съм кървял многократно през живота си. Сирените губят цялата си благост, когато от ловци се превърнат в плячка и части от ноктите им се забиват в ръцете им. Кръвта ми е била проливана по-често, отколкото на всеки друг принц, и съм в състояние да удостоверя факта, че никога не се е случвало да е златна.
	Това е известно на моя екипаж. Те са хората, които са почиствали раните ми и са кърпили съдраната ми кожа. Все пак приемат легендата, подсмихват се и кимат колебливо, заговори ли някой за златна кръв. Никога не биха издали тайната за моята обикновеност.
	— Разбира се — заявява Мадрид на всеки попитал. — Капитанът е изваян от най-чистите късчета на слънцето. Да го видиш да кърви е като да погледнеш боговете в очите.
	После се намесва Кай и снижава глас като човек, който е интимно запознат с всичките ми тайни.
	— След като някоя жена е с него, после цяла седмица рони сълзи от течен метал. От една страна, защото така отчаяно й липсва допирът му, и от друга, за да откупи обратно гордостта си.
	— Да — задължително добавя Торик. — И също така дриска дъги.
	Суетя се на бака на „Саад“, който вече е пуснал котва във водите на Мидас. Смущава ме перспективата да стъпя на твърда земя за първи път след толкова седмици. Винаги е така. Още по-странна е идеята, че ще се наложи да оставя най-истинската част от себе си в „Саад“, преди да се запътя към пирамидата и семейството ми. Минала е почти година от последното ми завръщане и макар да са ми липсвали, не ми се струва достатъчно дълго.
	Кай стои редом с мен. Останалите от екипажа вече са слезли и маршируват като армия към двореца, но той рядко не ме придружава, освен ако не го помоля да се отдалечи. Боцман, най-добър приятел и телохранител. Последното никога не би го признал, макар че баща ми му предложи куп пари за поста. Разбира се, по онова време Кай вече беше част от екипажа достатъчно отдавна, та да му е ясно, че не бива да се опитва да ме спасява — също така ми беше приятел и достатъчно дълго, та да не е готов да го стори.
	Все пак прие златото. Вземаше повечето неща просто защото можеше. Вървеше в комплект с позицията му на син на дипломат. Ако Кай възнамеряваше да разочарова баща си, като се присъедини към мен за лов на сирени, вместо да прекара живота си като политик, водещ преговори с други кралства, не би го сторил половинчато. Би вложил всичко в това. Все пак заканата за обезнаследяване му беше отправяна открай време.
	Около мен всичко искри. Постройките и пътищата, дори пристанището. В чест на моето завръщане у дома в небето се реят стотици миниатюрни златни фенери. Съветникът на баща ми е родом от земи на гадатели и пророци, така че винаги му е известно кога ще се появя. Всеки път тези мънички бижута танцуват сред звездите в небето.
	Вдишвам познатия аромат на родните ми земи. Мидас като че ли винаги мирише на плодове. На смесица от толкова много различни видове. На круши и праскови, чиято медена сочност се прелива в сладостта на кайсиите.
	Отвъд всички други ухания обаче се долавя чезнещият мирис на женско биле, който се носи от „Саад“ и най-вероятно от мен.
	— Елиан — прехвърля Кай ръка през рамото ми. — Време е да вървим, ако искаме да хапнем нещо тази вечер. Наясно си, че ако й дадем и най-малката възможност, тази банда няма да ни остави и троха.
	Смея се, но прозвучава повече като въздишка.
	Свалям си шапката. Вече съм се преоблякъл от морското ми облекло в по-подходящи дрехи, които държа на борда на кораба си. Кремава риза с копчета вместо с връзки и тъмносини панталони със златен колан. Не точно подобаващо за принц, но пък не и пиратско. Дори съм свалил фамилния герб от тънката верижка на шията си и съм го надянал на палеца си.
	— Добре — окачам шапката си на руля. — Най-добре да приключваме с това.
	— Няма да е толкова зле — уверява ме той. — Аз доста обичам златото.
	— Същински пират — побутвам го унило. — Но можеш да изкорениш идеята от главата си. Ще отидем в двореца, ще присъстваме на бала, който несъмнено ще устроят в моя чест, и преди края на седмицата ще сме отпътували отново.
	— Бал ли? — Кай повдига вежда. — Какво висше благоволение, господарю мой. — Привежда се във внезапен поклон с ръка, притисната към корема.
	Побутвам го отново. По-силно.
	— Небеса — правя физиономия. — Моля те, недей.
	Покланя се още веднъж, но този път едва се удържа да не се разсмее.
	— Както желаете, Ваше Височество.


	Семейството ми е в тронната зала. Украсена е с реещи се златни сфери, флагове с мидаския герб и голяма маса, отрупана със скъпоценни камъни и дарове. Подаръци от хората, които празнуват завръщането на своя принц.
	Изоставил съм Кай в банкетната зала и наблюдавам семейството си от прага, без да съм напълно готов да обявя присъствието си.
	— Не че според мен не я заслужава — заявява сестра ми.
	Амара е на шестнайсет, с очи, зелени като малахит, а косата й, също толкова черна, колкото и моята, почти винаги е обсипана със злато и скъпоценни камъни.
	— Просто не мисля, че я желае особено. — Амара вдига златна гривна във формата на листо и я показва на краля и кралицата. — Сериозно ли? — оспорва. — Можете ли да си представите Елиан да сложи това? Правя му услуга.
	— Значи вече кражбата е услуга? — чуди се кралицата. Плитките от двете страни на бретона й се полюшват, когато се обръща към мъжа си. — Да я пратим ли в Клефтес, та да живее заедно с останалите крадци?
	— Не бих си го и помислил — отговаря кралят. — Ако им пратим нашия малък демон, ще го приемат като обявяване на война веднага щом им открадне пръстена с герба.
	— Глупости — най-накрая пристъпвам в помещението. — Ще е достатъчно умна първо да се насочи към короната.
	— Елиан!
	Амара се втурва към мен и обвива ръце около врата ми. Отвръщам на прегръдката й и я повдигам от пода, така развълнуван да я видя, колкото и тя мен.
	— Прибра се! — възкликва сестра ми, щом я пускам обратно на земята.
	Поглеждам я престорено обиден.
	— Тук съм от пет минути и ти вече планираш да ме обереш.
	Амара ме сръчква в корема.
	— Само мъничко.
	Баща ми се надига от трона си и зъбите му проблясват на фона на тъмната му кожа.
	— Сине мой.
	Притегля ме в прегръдка и ме потупва по раменете. Майка ми слиза по стълбите, за да се присъедини към нас. Тя е миниатюрна — едва достига до рамото на баща ми, а чертите й са деликатни и изтънчени. Косата й е подстригана скосено до брадичката, а котешките й очи са зелени и очертани с черни линии, достигащи чак до слепоочията й.
	Кралят е нейна противоположност във всеки възможен смисъл. Едър и мускулест, с козя брадичка, обсипана с мъниста. Очите му имат кафяв цвят, който съответства на този на кожата му. С жречески изрисуваното си лице, както приляга на Мидас, той изглежда като пълнокръвен воин.
	Майка ми се усмихва.
	— Започвахме да се тревожим, че си ни забравил.
	— Само за кратко. — Целувам я по бузата. — Припомних си веднага, щом хвърлих котва. Зърнах пирамидата и си помислих: О, семейството ми живее тук. Спомням си лицата им. Надявам се, че са ми купили гривна, та да отбележат моето завръщане. — Ухилвам се на Амара и тя пак ме сръчква.
	— Ял ли си? — пита майка ми. — В банкетната зала е сложена богата трапеза. Мисля, че приятелите ти вече са там.
	Баща ми сумти.
	— Несъмнено поглъщат всичко, с изключение на съдовете.
	— Ако си искал да излапат и приборите, трябваше да поръчаш да ги издялат от сирене.
	— Сериозно, Елиан. — Майка ми ме перва по рамото и после вдига ръка да отметне кичур коса от челото ми. — Изглеждаш толкова уморен — промълвява.
	Поемам дланта й и я целувам.
	— Добре съм. Това причинява на човек спането на кораб.
	В действителност не мисля, че изглеждах уморен, докато не слязох от „Саад“ и не пристъпих в боядисаното в златно кралство Мидас. Една крачка и животът се изцеди от мен.
	— Трябва да пробваш да спиш в собственото си легло по-дълго от няколко дни — вмята баща ми.
	— Радамес — гълчи го майка ми, — не започвай.
	— Просто разговарям с момчето! Там няма друго, освен океан.
	— И сирени — напомням му аз.
	— Ха! — Смехът му наподобява рев. — И е твоя задача да ги издириш, така ли? Ако не внимаваш, ще ни напуснеш, както се случи на Адекарос.
	Мръщя се.
	— Какво означава това?
	— Означава, че може да се наложи сестра ти да поеме трона.
	— Значи няма да имаме причина за тревога. — Обвивам ръка около Амара. — Тя определено ще бъде по-добра кралица от мен.
	Амара сподавя смеха си.
	— Тя е на шестнайсет — мъмри ме баща ми. — На едно дете трябва да му бъде позволено да живее живота си, а не да се тревожи за цяло кралство.
	— О — скръствам ръце. — Тя трябва да живее нейния, а аз не?
	— Ти си по-големият.
	— Така ли било? — Преструвам се, че го обмислям. — Но аз имам такова младежко излъчване.
	Баща ми отваря уста да отвърне, но майка ми отпуска нежно длан на рамото му.
	— Радамес — отронва, — мисля, че е най-добре Елиан да се наспи. Покрай утрешния бал денят ще е дълъг, а той наистина има уморен вид.
	Стискам устни в скована усмивка и се покланям.
	— Разбира се — отговарям и се извинявам.
	Баща ми никога не е проумявал значимостта на онова, което върша, но всеки път, когато се върна у дома, се подлъгвам да си мисля как може би поне веднъж ще съумее да постави любовта си към мен над любовта си към кралството. Той обаче се бои за моята безопасност, защото би повлияло на короната. Вече е посветил прекалено много години на това да подготвя хората да ме приемат като свой бъдещ повелител, та да променя положението сега.
	— Елиан! — вика след мен Амара.
	Пренебрегвам я и вървя с широки крачки, като чувствам гневът ми да напира под кожата. Ясно ми е, че единственият начин да накарам баща ми да се гордее, е да се откажа от всичко, което съм.
	— Елиан — повтаря тя по-категорично, — на една принцеса не й приляга да тича, а ако случаят е такъв, ще въведа специален указ по въпроса, стана ли някога кралица.
	Спирам с неохота и се обръщам с лице към нея. Тя въздъхва облекчено и се обляга на стената с резбовани глифи. Събула си е обувките и без тях е дори по-ниска, отколкото я помня. Усмихвам се и щом го вижда, тя се чумери и ме перва. Правя гримаса и протягам ръка към нея.
	— Предизвикваш го — казва тя и я поема.
	— Той ме предизвиква пръв.
	— Ще станеш отличен дипломат с тези твои умения за водене на преговори.
	Клатя глава.
	— Не и ако ти получиш трона.
	— Тогава поне ще получа гривната. — Тя ме сръчква с лакът. — Как беше пътуването ти? Колко сирени погуби в ролята си на велик пират?
	Подхилква се, когато го изрича, с ясното съзнание, че никога не бих й разказал за престоя си на „Саад“. Споделям много неща със сестра си, но никога какво е усещането да бъдеш убиец. Допада ми Амара да ме вижда като герой, а убийците твърде често са злодеи.
	— Почти николко — отвръщам. — Бях изпил прекалено много ром, че да мисля за лов.
	— Какъв лъжец си само — отбелязва Амара. — Имам предвид какъв ужасен лъжец.
	Спираме пред нейната стая.
	— А ти си станала ужасно любопитна — отговарям аз. — Това е ново.
	Амара не обръща внимание на думите ми.
	— Отиваш в банкетната зала да видиш приятелите си ли? — интересува се тя.
	Клатя глава. Стражата ще се погрижи екипажът ми да намери хубава постеля за през нощта, а аз съм прекалено уморен, та да продължавам да се разхождам с усмивка, лепната на лицето.
	— Лягам си — уведомявам я. — Както нареди кралицата.
	Амара кимва, надига се на пръсти и ме целува по бузата.
	— Значи ще се видим утре — избърборва. — И съвсем спокойно мога да попитам Кай за твоите подвизи. Не ми е по силите да си представя дипломат, който лъже принцеса.
	Отправя ми закачлива усмивка, влиза в стаята си и хлопва вратата след себе си.
	Застивам за миг.
	Идеята сестра ми да разменя истории с екипажа ми не ми допада особено, но поне мога да се надявам разказите на Кай да са обагрени с по-малко смърт и кървища. Той е чудак, но не и глупак. Ясно му е, че поведението ми не подобава на принц, както и неговото не подобава на син на дипломат. Това е най-голямата ми тайна. Хората ме познават като ловеца на сирени и придворните произнасят тези думи с веселие и прибързаност:
	О, принц Елиан се опитва да спаси всички ни. Ако разберяха какво коства, ако чуеха ужасяващите и потресаващи писъци, които сирените надават. Ако видеха труповете на жените на палубата ми, преди да се размият до морска пяна, поданиците ми не биха гледали на мен така любящо. За тях вече няма да съм принц и колкото и да жадувам подобни неща, знам как да се държа.


>	5

	Палатът на Кето се намира в центъра на Диаволос и открай време е дом на благородници. Макар хората да имат крале и кралици из всяко ъгълче на сушата, океанът има само един владетел. Една кралица.
	Това е майка ми, а някой ден ще бъда аз.
	И този ден ще настъпи скоро. Не че майка ми е прекалено стара да управлява. Въпреки че сирените живеят сто години, никога не остаряваме повече от няколко десетилетия и не след дълго дъщерите изглеждат като майките, а майките — като техни сестри, та е трудно да се определи кой колко е възрастен. Още една причина да поддържаме традицията със сърцата: възрастта на сирената никога да не бъде определяна от лицето й, а единствено от броя на сърцата, които е откраднала.
	Това е първият случай, при който съм нарушила тази традиция и майка ми е бясна. Морската кралица се взира надолу към мен и прилича на тиранична владетелка във всяко отношение. На страничен наблюдател може дори да му се стори вечна, сякаш господството й никога няма да свърши. Не вдъхва усещането, че ще изгуби трона си едва след няколко години.
	Както повелява обичаят, Морската кралица предава короната, щом събере шейсет сърца. Знам точната бройка, която майка ми къта в скривалището под градините на двореца. Някога я обявяваше ежегодно, горда с растящата си колекция. Когато достигна петдесет обаче, престана да я оповестява публично. Спря да ги брои, или поне да казва, че го прави. Но аз не съм спирала. Всяка година отброявам сърцата на майка ми така стриктно, както моите собствени. Ето защо ми е известно, че й остават три, преди короната да ми принадлежи.
	— Колко са сега, Лира? — пита Морската кралица, извисила се над мен.
	Накланям глава с неохота. Калия се навърта зад мен и макар да не мога да я видя, ми е ясно, че копира движението ми.
	— Осемнайсет — отговарям.
	— Осемнайсет — повтаря кралицата. — Странно, че имаш осемнайсет сърца, при положение че рожденият ти ден е чак след две седмици.
	— Знам, но…
	— Нека ти кажа аз какво знам. — Кралицата се настанява на трона си от скелет. — Знам, че от теб се очакваше да отведеш братовчедка ти да се сдобие с петнайсетото си сърце, но някак задачата се оказа прекалено трудна.
	— Не особено — възразявам. — Заведох я.
	— И забърса нещичко и за себе си.
	Пипалата й обгръщат талията ми и ме дърпат към нея. За миг усещам ребрата ми да припукват в хватката й.
	Всяка кралица започва като сирена, а когато й бъде предадена короната, нейната магия й отнема перките и оставя на тяхно място могъщи пипала, които притежават силата на цели армии. Превръща се повече в сепия, отколкото в риба, и заедно с тази трансформация идва несломима и грандиозна магия. Достатъчна да преобрази морето по нейна прищявка. Едновременно Морска кралица и Морска вещица.
	Аз не си спомням майка ми като сирена, но не мога да си я представя така обикновена. По корема й с червено са татуирани древни символи и руни, които се простират чак до прелестно изваяните й скули. Пипалата й са в черно и алено — преливат се едно в друго като кръв, разлята върху мастило. Що се отнася до очите й, изминало е много време, откакто са се превърнали в рубини. Дори короната й е великолепно украшение за глава, части от което се издигат като рога над главата й, а други се спускат по гърба й като крайници.
	— За отплата няма да ловувам на рождения ми ден — отстъпвам, останала без дъх.
	— О, ще го направиш. — Кралицата потърква черния си тризъбец. На средния шип блести рубин, подобен на очите й. — Защото днешният ден не се е случвал. Защото ти никога не би се държала непокорно или подривно спрямо мен. Нали така, Лира?
	Притиска здраво ребрата ми.
	— Разбира се, че не, майко.
	— Ами ти? — Кралицата насочва вниманието си към Калия, а аз се мъча да прикрия всякакви признаци на безпокойство. Ако майка ми съзре тревожност в очите ми, тя ще е само поредната слабост, за която да се улови.
	Калия плува леко напред. Косата й е прибрана назад с връзка от водорасли, а по ноктите й още има засъхнали парченца от кралицата на Адекарос. Тя свежда глава с маниер, който някои биха изтълкували като демонстрация на уважение. Аз обаче съм наясно каква е истината. Калия не е в състояние да погледне Морската кралица в очите, защото ако го стори, тогава майка ми би могла да узнае какво точно мисли за нея братовчедка ми.
	— Смятах, че просто ще го убие — обяснява Калия. — Не знаех, че ще му отнеме и сърцето.
	Лъжа е и аз съм доволна от нея.
	— Възможно ли е да си толкова глупава, че да не познаваш собствената си братовчедка? — Очите на майка ми проблясват лакомо. — Не съм сигурна, че мога да измисля достатъчно неприятно наказание за пълната ти идиотщина.
	Стискам с длан пипалото, което е сграбчило талията ми.
	— Каквото и да е наказанието, аз ще го изтърпя.
	Усмивката на майка ми потрепва и ми е ясно, че прехвърля в ума си всички начини, по които постъпката ми ме прави недостойна дъщеря. Независимо от това няма какво да сторя. В океан от сирени, които се грижат единствено себе си, да предпазвам Калия се е превърнало в нещо като рефлекс. Така е от деня, в който двете бяхме принудени да гледаме как умира майка й. И през годините, докато Морската кралица се опитваше да извае мен и Калия в идеални потомки на Кето. Заглаждаше ръбовете ни и ни придаваше правилната форма, та да ни се любува. Това е огледало на детство, което скоро ще забравя.
	Калия е като мен. Може би прекалено като мен. И макар приликата да кара Морската кралица да я мрази, именно поради тази причина аз избрах да се грижа за братовчедка ми. Плътно до нея съм, за да я предпазвам от най-бруталните нападки на майка ми. Да браня братовчедката си, не е взето решение, а инстинкт.
	— Колко грижовно от твоя страна — произнася Морската кралица с презрителна усмивка. — Заради всички откраднати сърца ли е? Нима си взела и мъничко от човечността им?
	— Майко…
	— Подобна вярност към същество, различно от твоята кралица — въздъхва тя. — Чудя се дали се отнасяш така и към човеците. Кажи ми, Лира, плачеш ли за разбитите им сърца?
	Тя ме освобождава отвратено от хватката си. Мразя каква съм в нейно присъствие: незначителна и недостойна за короната, която съм на път да наследя. Виждам провала си през нейните очи. Няма значение колко принцове ще уловя, защото никога няма да бъда такава убийца, каквато е майка ми.
	Все още не съм достатъчно студена за океана, който ме е родил.
	— Дай ми го, та да разрешим въпроса — нарежда нетърпеливо Морската кралица.
	Мръщя се.
	— Да ти го дам? — повтарям.
	Кралицата протяга ръка.
	— Нямам цял ден.
	Отнема ми около миг да осъзная, че има предвид сърцето на принца, когото убих.
	— Но… — клатя глава. — То е мое.
	Какво невероятно дете съм станала.
	Морската кралица присвива устна.
	— Ще ми го дадеш — изрича. — Незабавно.
	Когато виждам изражението на лицето й, се обръщам и плувам към стаята си без нито дума повече. Там лежи сърцето на принца, заровено редом със седемнайсет други. Разравям внимателно прясно положените камъчета и го измъквам. Покрито е с песъчинки и кръв и още го усещам топло в ръцете си. Преди да отплувам обратно при майка ми и да й го връча, не спирам да мисля за болката, която ще ми донесе загубата.
	Морската кралица протяга пипало и изтръгва сърцето от дланта ми. Известно време се взира в очите ми и преценява всяка моя реакция. Наслаждава се на мига. И после стиска.
	Сърцето се пръсва в отвратителна експлозия от кръв и плът. Миниатюрни парченца отплуват в океана. Някои се разпадат. Други се спускат като пера към морското дъно. В гърдите ми се забиват остри удари, сякаш ме повлича водовъртеж, когато магията на сърцето ми е отнета. Сътресението е толкова могъщо, че опашката ми се закача на близка раковина и се разкъсва. Кръвта ми бликва заедно с тази на принца.
	Кръвта на сирените няма нищо общо с човешката. Първо, защото е студена. Второ, защото гори. Човешката кръв се стича и оформя локвички, но тази на сирените кипи и разтапя кожата.
	Падам на морското дъно и разравям пясъка толкова дълбоко, че пръстът ми се натъква на камък, който разцепва нокътя ми. Бездиханна съм, поемам големи глътки вода и секунди по-късно тя ми присяда. Решавам, че сигурно се давя, и мисълта почти ме разсмива.
	Веднъж щом сирена открадне човешко сърце, тя създава връзка с него. Древен вид магия е, която не може да бъде развалена току-така. Когато отнемем сърце, ние поемаме силата му, лишаваме човека от оставащата му младост и живот и си ги присвояваме. Сърцето на принца на Адекарос беше изтръгнато от мен и силата, която то съхраняваше, се излива в океана пред очите ми. В нищото.
	Аз се надигам и цялата треперя. Чувствам крайниците си натежали като желязо, а опашката ми пулсира. Прелестните червени водорасли, които покриват гърдите ми, все още ме обгръщат, но няколко нишки са се изплъзнали и висят свободно върху корема ми. Калия се извръща, за да не позволи на майка ми да съзре мъката по лицето й.
	— Чудесно — отсича кралицата. — Време е за наказанието.
	Сега вече се смея. Усещам гърлото ми да дращи и дори това действие — прозвучаването на гласа ми, така грижливо сътворен с магия, ми отнема енергия. Чувствам се по-слаба от всякога.
	— Нима това не беше наказание? — процеждам. — Да ми отнемеш силата по този начин?
	— Това беше идеалното наказание — отвръща кралицата. — Едва ли бих могла да измисля по-добър урок, който да ти предам.
	— Тогава какво още?
	Тя се ухилва и излага на показ удължените си зъби с цвят на слонова кост.
	— Наказанието на Калия — пояснява. — Според твоето собствено желание.
	Отново чувствам тежест в гърдите си. Разпознавам смъртоносното проблясване в очите на майка ми, тъй като е израз, наследен и от мен. Такъв, който мразя да съзирам у друг, защото ми е ясно точно какво означава.
	Потискам потребността да направя подигравателна гримаса, защото ми е ясно, че от това не би излязло нищо добро.
	— Не ме дръж в напрежение.
	Морската кралица поглежда злобно към мен.
	— Открай време се наслаждаваш на болката.
	Тези думи са най-близкото до комплимент, което ще получа, така че се усмихвам отблъскващо благо и отговарям:
	— Болката невинаги наранява.
	Морската кралица ми хвърля надменен поглед.
	— Нима? — Веждите й потрепват леко нагоре и донякъде попарват моята арогантност. — Щом се чувстваш така, тогава нямам друг избор, освен да разпоредя за рождения ти ден да получиш възможността да причиниш колкото болка желаеш, когато откраднеш следващото си сърце.
	Наблюдавам я предпазливо.
	— Не разбирам.
	— Само че — продължава кралицата — вместо принцовете, които си така привикнала да пленяваш, ще добавиш към колекцията си нов вид трофей. — Тонът й е по-злостен, отколкото моят някога е бил. — Осемнайсетото ти сърце ще принадлежи на моряк. А на церемонията по случай раждането ти ще го представиш в присъствието на цялото кралство, както си постъпвала винаги досега.
	Взирам се в майка ми и прехапвам език с такава сила, че зъбите ми почти изтракват.
	Тя не иска да ме накаже. Иска да ме унижи. Да демонстрира пред поданиците, чиито страх и лоялност вече съм си извоювала, как с нищо не съм по-различна от тях. Че не изпъквам. Че не съм достойна да поема короната й.
	Посветих целия си живот на старанието да бъда точно каквото иска майка ми — най-лошата сред всички ни, — мъчейки се да покажа, че съм достойна за тризъбеца. Превърнах се в Гибелта на принцовете — титла, която ме определя пред целия свят. За кралството — за майка ми — аз съм безмилостна. И тази моя безмилостност вдъхва на всяко морско създание убеждението, че съм способна да управлявам. А сега майка ми иска да ми го отнеме. Не просто името ми, а доверието на всички в океана. Ако не съм Гибелта на принцовете, то тогава съм нищо. Просто принцеса, която наследява короната, вместо да си я извоюва.


>	6

	— Не помня последния път, когато съм те виждала такъв.
	— Какъв?
	— Пременен.
	— Пременен — повтарям и нагласям яката си.
	— Красив — добавя Мадрид.
	Извивам вежда.
	— Обикновено не съм ли красив?
	— Обикновено не си чист — заявява тя. — И в повечето случаи косата ти не е…
	— Нагласена?
	Мадрид навива ръкавите на ризата си.
	— Подобаваща за принц.
	Подсмихвам се и хвърлям поглед в огледалото. Косата ми е грижливо пригладена назад, всичко мръсно е изтъркано, така че по мен не е останал и грам от океана. Облечен съм в бяла риза с високо закопчана яка и сако в тъмнозлатисто, което на допир е като коприна. Сигурно защото е от коприна. Гербът на рода ни стои неудобно на палеца ми и сякаш сияе най-силно на фона на всичкото злато по мен.
	— Ти изглеждаш същата — заявявам на Мадрид. — Само без размазана по теб кал.
	Тя ме удря с юмрук по рамото и връзва гарвановочерната си коса с шарена кърпа, като разкрива татуировката от Клефтес на бузата си. Така белязват децата, които са прибирани от кораби с роби и принуждавани да бъдат наемни убийци. Когато я открих, Мадрид тъкмо беше откупила свободата си с помощта на зареден револвер.
	Торик и Кай чакат на прага. Също като Мадрид и те изобщо не изглеждат променени. Торик, чиито крачоли на панталоните са разръфани около прасците, и Кай с неговите изострени скули и усмивката му на мошеник. Неспособни са да бъдат различни от онези, които са в действителност. Завиждам им за това.
	— Ела с нас — обажда се Кай и преплита пръсти с тези на Мадрид. Тя му отправя остър поглед заради нетипичната проява на привързаност — двамата са по-добри бойци, отколкото любовници — и се освобождава от него, за да прекара длан през косата си.
	— Обичаш таверните доста повече, отколкото това място — изтъква Мадрид.
	Вярно е. Огромна част от екипажа ми вече се е добрала и до „Златната гъска“ с достатъчно злато, та да пие чак до изгрев. Останали са единствено тримата ми най-доверени души.
	— Балът е устроен специално в моя чест — обяснявам им. — Няма да е много честно от моя страна да не се явя.
	— Може би няма да забележат. — Косата на Мадрид се вее яростно зад нея, докато говори.
	— Не ме утешаваш особено.
	Кай я побутва и в отговор тя го бутва с два пъти повече сила.
	— Престани — нарежда му.
	— Ти пък престани да го изнервяш — отвръща й той. — Нека поне веднъж оставим принца да бъде принц. На всичкото отгоре се нуждая от питие и имам усещането, че осквернявам това безупречно чисто помещение с присъствието си.
	Кимвам.
	— Само като те гледам, започвам да се чувствам по-беден.
	Кай се протяга към близкия диван и мята към мен една от възглавничките с втъкани в дамаската златни нишки, но се прицелва толкова зле, че тя се приземява в краката ми. Изритвам я и се мъча да си придам строгост.
	— Надявам се, че мяташ ножа си по-добре.
	— Досега никоя сирена не се е оплаквала — напомня той. — Сигурен ли си, че не възразяваш и ние да отидем?
	Взирам се в огледалото, в отражението на принца срещу мен. Безупречен и хладнокръвен, без намек за блясък в очите. Все едно съм недосегаем и го знам. Мадрид беше права: наистина изглеждам подобаващо за принц. Или с други думи, като пълен мръсник.
	Намествам още веднъж яката си.
	— Сигурен съм.


	Балната зала сякаш искри със свое собствено слънце. Всичко лъщи и блещука до такава степен, че ако се съсредоточа върху конкретен предмет, главата ми започва да пулсира.
	— Още колко дълго възнамерявате да се задържите на сушата?
	Надир паша, един от най-високопоставените ни сановници, върти в ръце златна чаша с бренди. За разлика от другите паши, с които съм бодил неангажиращи разговори тази вечер — независимо дали с политически, или военни позииии, — той далеч не е така безинтересен. Именно заради това го оставям за последно, когато се смесвам с двора. Държавните дела са последното, което занимава ума ми, особено на събирания, при които чашите за бренди са толкова големи.
	— Само още няколко дни — отвръщам.
	— Такъв авантюрист! — Надир сръбва от питието си. — Каква радост е да си млад, нали?
	Жена му Халина приглажда преднината на роклята си в изумрудено.
	— Безспорно.
	— Не че ние с теб си я спомняме — отбелязва пашата.
	— Не че човек би го забелязал — повдигам ръката на Халина към устните си. — Сияете по-ярко от всеки от гоблените ни.
	Лесно е да се долови колко плитко скроен е комплиментът ми, но Халина все пак прави реверанс.
	— Благодаря, господарю мой.
	— Удивително е колко далеч стигате, за да изпълнявате дълга си — продължава Надир. — Дори чух слухове за всички езици, които твърдят, че говорите. Несъмнено ще ви е от полза при бъдещи преговори със съседни кралства. Колко станаха?
	— Петнайсет — обявявам. — Като по-млад си бях наумил, че ще съумея да науча езиците на стоте кралства. Струва ми се, че се провалих доста зрелищно.
	— И бездруго какъв е смисълът? — чуди се Халина. — Почти не съществува човек, който да не говори мидаски.
	Ние сме центърът на света, Ваше Височество. Всеки, който не си е направил труда да го научи, просто не си струва да бъде познаван.
	— Съвсем вярно — кима енергично Надир. — Но онова, което всъщност имах предвид, е техният език, Ваша Светлост. Забраненият език. — Снижава леко глас и се приближава, така че мустаците му гъделичкат ухото ми. — Псариин.
	Езикът на морето.
	— Надир! — Халина перва ужасено мъжа си по рамото. — Не бива да говориш за подобни неща! — Обръща се към мен. — Съжаляваме, задето ви обидихме, господарю мой — избърборва. — Мъжът ми не възнамеряваше да намеква, че мърсите езика си с подобна реч. Пил е прекалено много бренди. Чашите са по-дълбоки, отколкото изглеждат.
	Кимвам без грам обида. Все пак това е просто език и макар никой човек да не го владее, също така никой човек не е посвещавал живота си на ловуването на сирени. Не е чак толкова дръзко да се допусне, че съм решил да добавя диалекта на моите жертви към колекцията си. Бил той и забранен в Мидас. За постигането на тази цел обаче би се наложило да опазя някоя сирена жива достатъчно дълго време, та да ме научи, а нямам подобни планове. Естествено, усвоил съм някоя и друга дума тук-таме. Бързо разбрах, че арит значи не, но съществуват още толкова други. Долофонос. Чорон. Мога само да допускам какво значат. Обиди, ругатни, молби. В някои отношения е най-добре да не знам.
	— Не се тревожете — казвам на Халина. — Не е най-лошото, за което някой ме е набеждавал.
	Тя изглежда леко смутена.
	— Ами… — прошепва деликатно. — Хората говорят.
	— Не само за вас — уточнява Надир и издиша шумно. — По-скоро за работата ви. Определено е високо ценена, като се имат предвид скорошните събития. Човек би помислил, че нашият крал ще се гордее, задето браните земите ни и тези на съюзниците ни.
	Сбърчвам чело заради идеята баща ми да изпитва каквито и да е чувства, доближаващи се до гордост, по повод, че има за син ловец на сирени.
	— Скорошни събития ли? — питам.
	Халина ахва, макар изобщо да не изглежда шокирана.
	— Не сте ли чували историите за Адекарос?
	Във въздуха се носи нещо злокобно. Едва вчера баща ми спомена за Адекарос и как, ако не внимавам, ще ме сполети същото.
	Преглъщам и се мъча да демонстрирам безразличие.
	— Трудно е да следя всички истории, които стигат до ушите ми.
	— Става дума за принц Кристиан — избърборва заговорнически Халина. — Мъртъв е. Също и кралицата.
	— Убит — пояснява Надир. — Сирени погнали кораба им и екипажът не могъл да стори нищо. Заради песента им е. Сега в кралството се вихрят размирици.
	Помещението помръква. От златото до музиката и лицата на Надир паша и Халина. Всичко излиза от фокус и е някак сподавено. За миг се въздържам да дишам, а какво остава да говоря. Никога не съм имал кой знае колко вземане-даване с кралицата, но всеки път, когато „Саад“ се озовеше близо до Адекарос, хвърляхме котва без колебание и принц Кристиан ни посрещаше с разтворени обятия. Грижеше се екипажът ми да е нахранен и се присъединяваше към нас в таверната да слуша разказите ни. Когато си тръгвахме, винаги ни изпращаше с дар. Много държави го правеха — дреболии, които така и не ни влизаха в употреба, — но с Кристиан беше различно. Самото му оцеляване зависеше от оскъдната реколта и заеми от други кралства. Всеки дар, връчен ни от него, беше саможертва.
	— Чух, че била Гибелта на принцовете. — Халина клати глава.
	Стискам дланите си в юмруци.
	— Кой го казва?
	— Екипажът твърди, че косата й била червена като адски огън — обяснява Надир. — Възможно ли е да е била друга?
	Ще ми се да оспоря вероятността, но това би означавало да се самозалъгвам. Гибелта на принцовете е най-великото чудовище, което някога съм познавал, както и единствената, на която смъртта й се размина, веднъж щом я набелязах. Кръстосвам неуморно моретата в дирене на пламтящата й коса, за която съм чувал толкова много пъти.
	Никога не съм я виждал.
	Бях започнал да си мисля, че е просто мит. Най-обикновено средство за сплашване на благородниците, за да не напускат земите си. Но всеки път, когато започна да приемам тази идея, някой принц умира. Още една причина да не мога да се завърна в Мидас и да стана кралят, който баща ми иска да бъда. Не мога да спра. Не и докато не я погубя.
	— Но, разбира се, как биха могли да знаят? — пита Халина. — Дори не е точният месец.
	Осъзнавам, че посочва самата истина. Гибелта на принцовете напада всяка година през един и същ месец. Ако тя е убила Кристиан, значи е подранила с две седмици. Дали този факт означава, че е променила навиците си? Че вече никой принц не е в безопасност в никой ден?
	Устната ми потрепва.
	— Злото не следи календара — заявявам, макар това конкретно зло винаги да е създавало такова впечатление с действията си.
	Някой прочиства гърло до мен. Обръщам се и виждам сестра ми. Не съм сигурен колко дълго е стояла там, но миролюбивата усмивка на лицето й ме води до заключението, че е чула по-голямата част от разговора.
	— Братко — поема ръката ми, — ще танцуваш ли с мен?
	Кимвам, приемайки на драго сърце почивката от вежливия разговор, на който привидно се наслаждавахме с пашата и жена му. Разговор, заради който искам да съм всичко друго, освен вежлив.
	— Няма ли ухажори, които да си съперничат за вниманието ти? — питам Амара.
	— Не и такива, които да си струват времето ми — отвръща тя. — И никой, който очарователният ни баща би одобрил.
	— Тези са най-добрите.
	— Ти се опитай да го обясниш, когато главата на момчето се озове на дръвника.
	Изсумтявам.
	— Тогава за мен ще бъде удоволствие да танцуваме — обявявам. — Дори само за да спася живота на някое бедно момче.
	Обръщам се към Надир и Халина и се покланям бързо, а после оставям сестра ми да ме отведе в центъра на балната зала.


>	7

	Въпреки името си, „Златната гъска“ е едно от малкото неща в Мидас, което не е боядисано в тон с пирамидата. Стените са в спечено кафяво, а питиетата се придържат към сходен оттенък. Клиентелата е по животински необуздана и почти всяка вечер под краката хрущят стъкла от строшени чаши, а по олетите с бира маси се виждат кървави петна.
	Едно от любимите ми места е.
	Негов собственик е Сакура и тя винаги си е била просто Сакура. Не съществува фамилно име, което да е известно на някого. Красива и закръглена е, с бялоруса коса, подстригана над ушите, и скосени тесни очи със същия кафяв цвят като стените. Слага си червено червило, достатъчно тъмно, за да прикрива тайните й, а кожата й е по-бледа от всичко, което някога съм виждал. Повечето хора допускат, че тя е от Пагос, където живеят с постоянен сняг и почти никакво слънце. Земя, толкова студена, че само местните са способни да оцелеят. Носи се мълва, че жителите на Пагос рядко се преселват в други кралства, защото намират жегата за задушаваща. Все пак аз не съм в състояние да си спомня време, когато Сакура да не е притежавала „Златната гъска“. Сякаш винаги я е имало, или поне откакто аз започнах да посещавам таверната. Макар да е красива, тя е достатъчно свирепа, та крадците и злодеите да не се опитват да й въртят номера.
	За мой късмет, Сакура ме харесва. Всеизвестно е, че винаги, когато съм в Мидас, ще посетя „Златната гъска“ и дори престъпниците не могат да устоят на възможността да се срещнат с прочутия си принц пират, било то за да ми стиснат ръката, или да се пробват да ме преметнат на карти. Щом се появя, Сакура ме дарява с усмивка, разкриваща правите й млечнобели зъби, и ме оставя да пия безплатно. В знак на благодарност, че привличам повече клиенти. Жестът й също така значи, че на екипажа ми му е разрешено да остане дълго след затварянето, за да обсъждаме в късна доба деликатни въпроси с хора, които не смея да водя в двореца.
	Подозирам, че отчасти се дължи на факта колко й допада на Сакура да е посветена в моите тайни. Мен обаче това не ме смущава. Колкото и тайни да знае Сакура за мен, аз знам много повече за нея. И много по-лоши. И макар тя да избира да продаде най-пикантните ми на онзи, който предложи най-високата сума, аз кътам грижливо най-съкровените й. Чакам точната цена.
	Тази вечер най-приближените ми хора седят на разнебитена маса в центъра на „Златната гъска“ и наблюдават как непознатият мъж пред нас си играе с копчетата си за ръкавели.
	— Историите не лъжат — настоява той.
	— Те са именно това — възпротивява се Мадрид. — Купища лъжи, изречени от калпави клюкари с прекалено много време за губене. Нали така, капитане?
	Повдигам рамене и вадя джобния си часовник от сакото, за да проверя часа. Това е единственият подарък от баща ми, който не е от злато, не е нов и дори не е като за принц. Прост и черен е, без пищна декорация или блещукащи скъпоценни камъни, а от вътрешната страна на капачето, противоположно на часовника, има компас.
	Когато татко ми го подари, знаех, че не е наследствен — всяко наследство в Мидас е от злато и никога не губи блясъка си, — но щом го попитах откъде е часовникът, той просто отвърна, че щял да ми помага да откривам обратния път. И изпълнява точно тази задача. Защото компасът няма четири точки, а само две, и никоя от тях не бележи основните посоки. Север е за истината, юг — за лъжата, а междинното положение показва, че всяка от двете е възможна.
	Това е компас, който да разграничава лъжците от лоялните.
	— Информацията ми е надеждна — настоява мъжът.
	Той бе един от многото, които се обърнаха към мен, щом наближи време за затваряне, със сигурна информация как да заловя могъщата Гибел на принцовете. След бала пуснах слух, че няма да се спра, докато не я открия, и всякакви насоки, водещи към нея, ще бъдат възнаградени щедро. Преобладаващата част от информацията беше безполезна. Описание на огнената коса на сирената, приказки за очите й и морета, из които уж се подвизавала. Някои дори твърдяха, че им е известно точното местоположение на подводното кралство Кето, но моят компас се погрижи бързо да ги разобличи. И бездруго вече ми е ясно къде е кралството: в Диаволос.
	Единственият проблем е, че не знам къде се намира Диаволос. Изглежда, че и никой друг не знае.
	Този човек обаче възбуди интереса ми. Достатъчно, та като стана полунощ и Сакура обяви, че затваря и подкани всички да си вървят, аз й кимнах и тя се залови да заключва вратите, докато аз и екипажът ми — и непознатият — бяхме още вътре. След това се насочи към задната стая, за да се заеме със свои си дела, докато барът й бъде обслужван от принц.
	Мъжът се обръща към мен:
	— Уверявам ви, принце мой, кристалът е също толкова истински, колкото съм и аз.
	Взирам се в него. Различава се от обичайния калибър, на който се натъквам в „Златната гъска“ — изтънчен е по начин, който е преднамерено издържан. Сакото му е изработено от черно кадифе, косата му е сресана и прибрана в спретната опашка, а обувките му са лъснати до блясък на фона на ронещите се дъски на пода. Също така е изключително слаб — пищното му сако поглъща мършавите му рамене — тъмната му кожа е зачервена от слънцето, също като на моя екипаж, щом прекара прекалено много време на палубата в тежък ден.
	Когато мъжът потропва нетърпеливо с пръсти по масата, изгризаните му нокти се закачат в пукнатините на дървото.
	— Кажи ми повече.
	Торик вирва ръце.
	— Нима искаш да ти пълни ушите с още глупости?
	Кай откача малък нож от колана си.
	— Ако наистина са глупости — изтъква и прокарва палец по острието, — ще си получи заслуженото.
	Обръщам се към Кай.
	— Прибери го.
	— Искаме да сме в безопасност.
	— Ето защо ти нареждам да го прибереш, не да го хвърлиш.
	Накланям леко чаша към непознатия.
	— Кажи ми повече.
	— Кристалът на Кето ще донесе мир и справедливост на света ни.
	Устните ми се разтягат в лека усмивка.
	— Нима?
	— Ще спаси всички ни от огъня.
	Облизвам питието от устните си.
	— И как става това? — интересувам се. — Като го стискаме здраво и си пожелаваме нещо? Или може би го пъхаме под възглавницата и го разменяме с феите срещу добър късмет?
	Кай налива питие в малка чаша.
	— Топваме го във восък и го палим, та да изгори пламъците на войната — добавя той и плъзва чашата към Мадрид.
	Тя се смее и я приближава до устните си.
	— Може би го целуваме и той се превръща в принц, който не говори такива тъпотии — предлага тя.
	— Или го мятаме в камарата с боклук, откъдето се е пръкнал.
	Казва го Торик, чието напълно безизразно лице ме кара да се смея още повече. Чува се единствено хиленето ни и шумното думкане на екипажа ми по масите.
	А после, насред цялата суматоха, прозвучава смразяващо тих глас:
	— Като убием Морската кралица.
	Преставам да се смея.
	Погледът ми рязко се връща обратно към мъжа и аз откачам ножа си от колана, щом долавям копнежа му да убива. Вдигам го бавно до гърлото на непознатия.
	— Повтори го отново.
	Той преглъща, а върхът на острието ми се притиска към югуларната му вена. Редно е да е уплашен. Изглежда уплашен; очите му се присвиват по точния начин и дори ръцете му треперят, когато хваща чашата. Но изглежда престорено, защото после заговаря и гласът му е непоколебим. Няма и помен от страх. Все едно е привикнал в гърлото му да е опрян нож.
	— Кристалът е изваян, за да донесе справедливост на света ни посредством унищожаването на Морската кралица — обяснява той.
	— Изваян от кого? — питам.
	— От фамилиите основоположници — отговаря. — Те били най-великите магьосници на времето си и заедно си разпределили териториите на света — всеки си взел свое ъгълче, та да съжителстват в мир и никога да не падат жертви на пограничните войни.
	— Да — вмятам нетърпеливо. — Да, на всички ни е известно за фамилиите основоположници. Всяко дете в стоте кралства знае приказката. — Прибирам ножа си с въздишка. — Дори тези изнудвани.
	— Не е приказка! — Мъжът стоварва юмрук върху масата. — Онова, което не научавате от тези разкази, е, че фамилиите основоположници въдворили мир на земята, но под повърхността се вихрели битки. Богинята, която управлявала океана, разпростирала злото във водите му. Скоро родила деца, които се превърнали в същински дяволи. Чудовищни създания, чийто глас причинявал смърт на хората.
	— Сирените.
	Мъжът кимва.
	— Можели да се преобразяват, да съществуват на земята и под водата. Под управлението на богинята Кето тероризирали цялото човечество, така че стоте магьосници обединили силите си и обявили война на океана. След десетилетие на гибел най-накрая успели да унищожат Кето и да отслабят мощта на чудовищата, сътворени от нея. От останките й създали реликва, която е в състояние да изтреби сирените завинаги.
	— Ако това е вярно — обаждам се, — защо не са я използвали?
	— Защото сирените също създали камък от нейните останки. Той предоставил на новата кралица силата да контролира своя вид и тя обещала да държи подчинените си настрана. Като знак на добра воля дори отнела способността на сирените да ходят по суша. Лишени от нея, те не били достатъчно голяма заплаха, че да дадат повод на фамилиите основоположници да причинят геноцид. Ето защо те проявили милост и сключили договор. Земята принадлежи на хората, а морето — на дяволите. Ако някоя от двете страни нахлуела в територията на другата, щяла да изтърпи последствията. Кристалът бил скрит до настъпването на деня, в който стоте кралства вече нямало да могат да спазват сделката.
	Около мен екипажът ми се смее подигравателно, но когато свеждам очи към компаса, вече почти не чувам хората си заради собствения ми пулс.
	Север.
	Стрелката е категорична, не се движи и дори не потрепва. Разклащам невярващо компаса и когато тя не се отклонява, го почуквам в масата. Стрелката остава, където си е.
	Север.
	Истина.
	Екипажът ми вече е подновил подигравките си, присмива се на слабите моменти в мита и хока непознатия, задето е посмял да представи някаква си измишльотина пред капитана му. Нещо у мен, точно на повърхността, смята, че хората ми са прави. Че историята не е нищо повече от детска приказка и пилеене на времето ми. Подканва ме да се вслушам в екипажа си и да пренебрегна тази лудост. Но компасът никога не е бъркал и под повърхността, в самата ми сърцевина, знам, че не е възможно да е грешка. Това е моят шанс най-накрая да умъртвя звяра.
	— Къде е? — питам.
	Гласът ми пресича смеха на приближените ми и те се втренчват в мен, все едно най-накрая съм си изгубил ума.
	Мъжът изгълтва питието си и среща погледа ми с усмивка.
	— Споменахте за награда.
	Извивам вежда към Кай. Без да е нужно да го убеждавам, той забива ножа си в масата. Мъжът потръпва и се взира ужасено в острието, което се е приютило спретнато в пространството между палеца и показалеца му. Уплашеното му изражение вече не е така отработено.
	— Ще си получиш наградата — уверява го Кай. — По един или друг начин.
	— На единственото място, където били сигурни, че Морската кралица никога няма да се докопа до него — избърборва той. — Възможно най-далече от океана. На най-високата точка на света.
	Усещам силно разочарование. Най-високата точка на света. Прекалено студена, че някой да я достигне и да оцелее, за да разкаже за преживяното.
	— Облачната планина на Пагос — произнася мъжът.
	И с тези думи цялата ми надежда угасва.


>	8

	Една седмица е всичко, с което разполагам. След седем дни ще навърша осемнайсет и майка ми ще ме застави да открадна сърцето на моряк. Някое по-добро създание би приело наказанието и би се радвало, че това е всичко, което е разпоредила Морската кралица.
	Аз не съм по-добро създание.
	Глупаво е да обмислям отново да не се подчиня на кралицата, но представата да ми бъде нареждано кого да убивам и кого не, ме влудява. Кара ме да се чувствам като ловното куче на майка ми, което тя насъсква по когото й скимне. Разбира се, избиването на хора само по себе си е по нейна заповед, така че, положението май винаги е било такова. Толкова съм привикнала да бъда брутална, че почти не помня как не съм го започнала по мой избор, а по нечия повеля. Да убивам хора. Да допринасям за приключването на войната, която те са предизвикали с убийството на Кето. Да бъда истинска сирена.
	Замислям се за миг дали бих била такова чудовище, ако майка ми и нейните предшественици бяха постановили мир вместо война. Ако бяха решили гибелта на Кето да сложи край на нашата битка и да оставят омразата в миналото. Учени сме никога да не оспорваме, или да възприемаме себе си като по-различни от онова, което сме, така че, вероятно би било мъдро да пренебрегна тази идея. Все пак наказанието за отказ да убия би надхвърлило всякакво въображение.
	Сплитам косата си на една страна. Доплувала съм до границата на нашето море, възможно най-далече от майка ми, без да напускам кралството. Не знам в какво ще прерасне гневът ми, ако я видя сега. Не искам да си представям каква дързост бих извършила.
	Лежа на океанското дъно и побутвам медузата до мен. Пипалата й ожулват корема ми и изпитвам прелестен прилив на болка. Такава, която притъпява, успокоява и пречиства мислите ми. Носи облекчение както нищо друго и когато болката се уталожва, повтарям. Този път задържам създанието върху мястото и давам на пипалата му да танцуват върху кожата ми. Нагоре по корема ми и в застиналото ми сърце плъзва мълния. Пари и сърби и аз позволявам на разсъдъка ми да се замъгли от агония.
	На света не съществува друго, освен болката и кратките междинни моменти.
	— Красива принцеса, а така сама — прозвучава шепот на псариин. — Търси болка, търси кости.
	— Не кости, а сърце — казва някой друг. — Виж искрата вътре.
	Избутвам медузата настрана и се надигам до седнало положение, за да погледна към двете същества, които се въртят наблизо. И двете са тъмносини на цвят, с лъскави опашки и тела като на змиорки. Ръцете им са покрити чак до лактите с черни люспи, наподобяващи бръсначи. Коремите им образуват големи, твърди мускули, които се притискат към скелетните им гърди. Когато говорят, увисналите им челюсти се движат хлабаво като на риби.
	Русалки.
	— Красива принцеса — произнася първата.
	Тялото й е покрито с ръждясал метал, несъмнено придобит от пиратски кораби или даден й като отплата, задето е спасила ранен човек. Забила ги е в плътта си. Брошки, ками, монети с провряна през тях жица — всички са пробили кожата й като бижута.
	— Иска да бъде свободна — казва втората.
	— Свободна от кралицата.
	— Да освободи сърцето си.
	— Да отнеме сърце.
	— Да се сдобие с това на кралицата.
	Сбърчвам нос към тях.
	— Тръгни и следвай човешки кораб до края на земята, докато не изпаднеш от нея.
	Онази с ръждивия метал отмята косата си, съставена от пипала, и по тялото й на змиорка потича слуз.
	— Изпадни от земята — заръчва ми тя.
	— Изгуби душата си.
	— Не можеш да я изгубиш, ако изобщо не си я имала.
	Смехът им представлява съскане.
	— Хайде, тръгвай — изричат те в хор. — Отивай да намериш сърце.
	— За какво говорите? — питам. — Какво сърце?
	— Спечели сърцето на кралицата.
	— Сърце, за да спечелиш това на кралицата.
	— За рождения ти ден.
	— Сърце, достойно за осемнайсет.
	Досаждането им е непоносимо. Русалките са противни същества, чиито умове работят по загадъчен начин, а устите им не спират да редят загадки.
	— Морската кралица разпореди за осемнайсетия си рожден да открадна сърцето на моряк — обявявам отегчено. — Сигурна съм, че вече го знаете.
	Те накланят глави с маниер, който приемам, че значи кимване. Русалките са откровени шпиони и притискат уши към всяко кътче на океана. Именно този факт ги прави опасни. Поглъщат тайни със същата лекота, с която челюстите им зейват и поглъщат кораби.
	— Махайте се — подканвам ги. — Мястото ви не е тук.
	— Това е ръбът.
	— Мястото ни е точно на ръба.
	— Редно е да мислиш по-малко за ръба и повече за сърцето си.
	— Сърце от злато струва много за кралицата.
	Онази с метала изтръгва брошка от основата на опашката си и я хвърля към мен. Това е единственото по русалката, което не е покрито с ръжда.
	— Кралицата — натъртвам бавно и въртя брошката в ръце — не я е грижа за златото.
	— За сърцето на неговата страна ще я е грижа.
	— За сърцето на принц.
	— Златен принц.
	— Сияещ като слънцето.
	— Макар и да не е никак забавен.
	— Не и за нашия вид.
	— Вече не.
	Напът съм да изгубя търпение, когато премервам тежестта на думите им. Разтварям леко устни заради осъзнатото и се отпускам обратно върху пясъка. Брошката е от Мидас, страната на златото, управлявана от крал, в чиято кръв тече то. Крал, който ще бъде наследен от принц пират. Странстващ из океана. Убиец на сирени.
	Взирам се в русалките с техните черни очи без клепачи, наподобяващи безкрайни орбити. Ясно ми е, че не може да им се има доверие, но не съм в състояние да отхвърля безмилостната гениалност на думите им. Каквито и да са подмолните им мотиви, няма да са от значение, ако успея.
	— Принцът на Мидас е наш убиец — изтъквам. — Ако донеса сърцето му на кралицата за осемнайсетата ми годишнина, може да си спечеля обратно благоразположението й.
	— Сърце, достойно за принцеса.
	— Сърце, достойно за прошката на кралицата.
	Насочвам поглед обратно към брошката. Блести със сияние, каквото преди не съм виждала. Майка ми иска да ми откаже сърцето на принц, но сърцето на този принц ще е достатъчно да заличи всякакви лоши чувства помежду ни. Аз ще си остана наследница, а на кралицата вече няма да й се налага да се тревожи, че видът ни е преследван. Ако го постигна, и двете ще получим каквото искаме. Помежду ни ще цари мир.
	Подхвърлям брошката обратно на русалката.
	— Когато стана кралица, няма да забравя за това — уверявам я.
	Хвърлям им един последен поглед и забелязвам как устните им се изкривяват в усмивки, а после поемам към златото.


>	9

	Четири дни, посветени на ровене в библиотеката на замъка, а не съм открил абсолютно нищо. Множество текстове описват подробно смъртоносния лед на Облачната планина и поясняват — доста нагледно — как са умрели опиталите се да я изкачат. Което не е кой знае какво начало. Единствената спасителна благодат идва от факта, че кралското семейство явно е сътворено от по-студен лед, отколкото другите местни. В Пагос дори съществува традиция, според която, щом благородниците достигнат определена възраст, от тях се изисква да изкачат планината, за да докажат потеклото си. Няма сведения дори за един представител на кралското семейство, който някога да се е провалил. Но тъй като аз не съм принц на Пагос, това не е особено окуражаващо.
	Трябва да пропускам нещо. Проклети да са легендите. Трудно ми е да приема, че потеклото им позволява по някакъв начин да понасят студа. Ясно ми е по-добре, отколкото на всеки друг, че не бива да вярвам в семейните ни измислици. Ако в тях имаше и капка истина, щях да съм способен да продавам кръвта си, та да си купя информация.
	Благородниците на Пагос сигурно са съставени по-скоро от плът и кости, отколкото от мраз и лед, а в такъв случай няма как да не съществува обяснение как оцеляват при катеренето. Ако тая някаква надежда да отмъстя за смъртта на Кристиан, съм длъжен да открия отговорите. С подобни познания бих могъл да погубя Гибелта на принцовете и Морската кралица. Постигна ли го, оцелелите сирени няма да разполагат с магия, която да ги брани. Може би дори ще изгубят някои от способностите си. Все пак, ако Морската кралица разполага със същия кристал като укрития на Облачната планина, отнемането му би ги лишило и от някои от уменията, с които видът им е надарен. Най-малкото ще отслабнат и ще са податливи на атаки. И след време — колкото и да е дълго — ще успеем да изтикаме оцелелите дяволи в далечния край на света, където да не могат да причиняват злини.
	Затварям книгата и потрепервам леко заради вятъра. В библиотеката винаги е студено, независимо дали прозорците са отворени, или не. Сякаш е проектирана така, че да ме кара да изтръпвам. Библиотеката се простира на петнайсет метра, с бели рафтове от пода до високите арки на тавана. Подът й е от бял мрамор, а таванът е от чист кристал, надвиснал над помещението. Тя е сред малкото места в Мидас, които са недокоснати от златото. Нищо, освен безкрайна белота — от боядисаните столове до дебелите възглавнички и стълбите, отвеждащи до томовете на самия връх. Единственият цвят идва от книгите — кожата, плата и пергамента — и от познанията, които съдържат. Наричам мястото „Стаята на метафорите“, защото няма друго обяснение за необятната белота. Всеки е празно платно, което чака да бъде запълнено с цветовете на новооткритото.
	Баща ми наистина театралничи.
	Надявах се, че в книгите ще се съдържа следа, която да ми помогне. Мъжът от „Златната гъска“ звучеше силно убеден в разказа си и компасът беше напълно сигурен, че той казва истината. Не изпитвам съмнения, че Кристалът на Кето е някъде там, но изглежда, светът е напълно невеж по въпроса. Как е възможно нещо да съществува, ако за него няма никакви сведения?
	Детски приказки. Преследвам просто детски приказки.
	— Предполагах, че ще те открия тук.
	Вдигам очи към краля.
	— Не е особено изненадващо, че се прибирам толкова рядко, при положение че караш съветника си да ме следи вътре в двореца всеки път, когато се прибера.
	Баща ми опира нежно длан в тила ми.
	— Забравяш, че си мой син — изрича, все едно е възможно да се случи. — Не ми е притрябвал съгледвач, за да ми е известно какво си наумил.
	Дърпа стола до мен и оглежда разнообразните текстове по масата. Ако аз не изглеждам съвсем на място в двореца, то видът на баща ми — облечен в искрящо златно и с мрачен, остър взор — определено не пасва на ослепителната белота на библиотеката.
	Той се обляга на стола си с въздишка и аз правя същото.
	— Все издирваш нещо — отбелязва.
	— Винаги има нещо за откриване.
	— Ако не внимаваш, единственото, което ще откриеш, е опасност.
	— Може би точно това търся.
	Баща ми се протяга и хваща една от книгите върху масата. Грижливо подвързана е със синя кожа, а заглавието е гравирано в светлосиво. Когато съм я измъкнал от рафта, пръстите ми са оставили отпечатъци в прахоляка.
	— „Легендите на Пагос“ и други приказки от „Ледения град“ — прочита той. Потропва по корицата. — Значи си си наумил премръзване до смърт?
	— Проучвах един въпрос.
	Той оставя книгата обратно на масата малко по-рязко от необходимото.
	— Какво проучваш?
	Повдигам рамене, защото не съм склонен да предоставя на баща си още причини да ме задържи в Мидас. Ако му кажа, че се каня да се впусна по дирите на митичен кристал в планина, която може да ме погуби за секунди, никога няма да ме остави да си тръгна. Ще намери всевъзможни начини да опази наследника си в Мидас.
	— Нищо важно — лъжа. — Не се тревожи.
	Баща ми обмисля думите ми, а тъмночервените му устни оформят стегната права линия.
	— Работа на краля е да се тревожи, когато наследникът му е толкова безразсъден.
	Въртя очи.
	— Тогава е хубаво, че имаш двама.
	— Също така е работа на бащата да се тревожи, ако синът му не желае да се прибира у дома.
	Поколебавам се — може невинаги да съм на едно мнение с баща ми, но мразя мисълта той да вини себе си за моето отсъствие. Ако кралството не представляваше пречка, бих го взел със себе си. Бих ги взел всичките със себе си. Баща ми, майка ми, сестра ми и дори кралския съветник, стига да обещае да си премълчава врачуванията. Бих ги натоварил на палубата като багаж и бих им показал света, та приключението да се вмъкне в кръвта им. Но не мога, така че търпя болката да ми липсват, която е далеч по-поносима от тази да ми липсва океанът.
	— Заради Кристиан ли? — интересува се баща ми.
	— Не.
	— Лъжите не са отговори.
	— Но звучат толкова по-добре от истината.
	Баща ми отпуска масивната си длан на рамото ми.
	— Този път искам да останеш — заявява. — Прекарал си толкова време в морето, че си забравил кой си.
	Знам, редно е да му кажа, че сушата всъщност краде истинската ми самоличност, а морето ми я връща. Но да изрека това пред баща ми само би причинило страдание и на двама ни.
	— Имам работа за вършене — отговарям. — Щом я свърша, ще се върна у дома.
	Лъжата има ужасен вкус в устата ми. Баща ми, кралят на Мидас и съответно кралят на лъжите, явно е наясно с този факт и се усмихва с такава тъга, че ако не седях, бих се олюлял.
	— Един принц може да бъде обект на митове и легенди — обяснява, — но не и да живее в тях. Редно е да обитава реалния свят, където да ги сътворява. — Изглежда сериозен. — Редно е да обръщаш по-малко внимание на приказни истории, Елиан, или ще се превърнеш единствено в такава.
	Щом си тръгва, се замислям дали подобна съдба би била толкова ужасна, или напротив — прелестна. Чак толкова лошо ли би било да се превърна в някой, който шепти приказки на децата в тъмнината на нощта? В песен, която си припяват едни на други, докато играят? В поредната част от легендите за Мидас: златна кръв и принц, някога преплувал океаните на света в издирване на чудовище, което заплашвало да го унищожи.
	И после ме осенява мисъл.
	Поизправям се на стола си. Баща ми заръча да престана да живея в приказките, но може би именно това трябва да сторя. Защото казаното от онзи човек в „Златната гъска“ не е факт, който може да бъде притиснат между страниците на учебници и биографии. А просто предание.
	Надигам се припряно от стола и се запътвам към отдела за детски книги.


>	10

	Всяко кътче на всяка улица блести. Къщи с покриви от преплетени златни нишки и причудливи фенери, чиито обков искрят по-ярко от собствената им светлина. Дори повърхността на водата е придобила млечножълт оттенък, а въздухът е като балсам заради следобедното слънце.
	Прекалено много във всяко отношение. Прекалено ярко. Прекалено горещо. Прекалено пищно.
	Скискам раковината около врата си, за да се успокоя. Напомня ми за дома. Моят вид не се бои от кръвожадния им принц — просто не могат да понесат светлината. Топлината, която прониква през студа на океана и прави всичко по-горещо.
	Това не е място за сирени. Място за русалки е.
	Чакам до кораба на принца. Не бях сигурна дали ще бъде тук — изтребването го води в също толкова кралства, колкото и мен — и дали ще го разпозная, ако е тук? Водена съм единствено от страховити свидетелства. Слухове, които съм чувала в движение от малцината, зървали някога кораба на принца и успели да се спасят. В крайна сметка обаче го познах в мига, щом го видях на пристанището на Мидас.
	Не е съвсем като в мълвата, но все пак притежава същото мрачно излъчване, за което се споменава във всяка от достигналите до мен истории. Другите кораби са повече като сфери, но този е предвождан от удължен остър връх и е далеч по-голям от останалите, с корпус като нощното небе и палуба, тъмна като моята душа. Плавателен съд, достоен за убиец.
	Все още му се любувам от дълбините на водата, когато изниква сянка. Мъжът пристъпва до перилата на кораба и устремява поглед към морето. Трябваше да съм дочула стъпките му дори дълбоко под повърхността. И въпреки това той изникна от нищото — стиснал е въжето с една ръка за опора, диша дълбоко и бавно. Примижавам, но не мога да различа кой знае какво заради блещукането на златото. Известно ми е, че е опасно да излизам от водата, когато слънцето е толкова високо, ала се нуждая от по-близък поглед. Издигам се бавно до повърхността и опирам гръб в мокрия корпус на кораба.
	Зървам на палеца му кралския символ на Мидас и облизвам устни.
	Принцът на Мидас носи царствените си одежди по начин, който ми се струва нехаен. Ръкавите на ризата му са навити до лактите и яката му е разкопчана, така че вятърът може да достигне сърцето му. Не изглежда много по-възрастен от мен, но взорът му е суров и закален. Очите му говорят за пропиляна невинност, по-зелени са от морските водорасли и неизменно търсят нещо. За него дори празният океан е жертва, наблюдава го със смесица от подозрение и изумление.
	— Липсваше ми — промълвява на кораба си. — Обзалагам се, че и аз съм ти липсвал. Нали ще го открием заедно? И когато се случи, ще избием всяко проклето чудовище в този океан.
	Одрасквам устна с удължените си зъби. Как е възможно да си въобразява, че притежава силата да ме унищожи? Усещам как се усмихвам при тези празни фантазии за погром. Какъв злодей е само, напълно лишен от уязвимостта, която съм забелязвала при всички други. Този принц не излъчва неопитност и смътен потенциал, а е готов за война и варварство. Ще е истинска прелест да зърна сърцето му. Облизвам устни и ги разтварям, за да дам път на песента си, но едва съм си поела въздух, когато рязко ме завличат под водата.
	Пред мен се рее русалка. Представлява ярко цветно петно — розово, зелено и жълто изпъстрят кожата й като боя. Опашката й се гъне и къдри, а коремът и ръцете й са покрити от броня костни плочки на морско конче.
	— Мой е! — произнася тя на псариин.
	Челюстта й се разтяга като паст и когато изръмжава, се изкривява под наглед болезнен ъгъл. Сочи към принца над повърхността и после се потупва по гърдите.
	— Нямаш право на претенции — заявявам й.
	Русалката клати глава. Няма коса, но кожата на скалпа й е като калейдоскоп и когато се движи, цветовете струят от нея като светлина.
	— Съкровище — произнася тя.
	Ако някога изобщо съм имала търпение, то тъкмо се изчерпа.
	— За какво говориш?
	— Мидас е наш — писва русалката. — Наблюдаваме, събираме и вземаме съкровища, когато паднат. Той е златно съкровище и не е твой.
	— Аз решавам кое е мое — отсичам.
	Русалката клати глава.
	— Не е твой! — крещи и се гмурва към мен.
	Хваща косата ми и дърпа, забива нокти в раменете ми и ме разтриса. Вика и хапе. Зъбите й потъват в ръката ми и се опитват да откъснат парче плът.
	Нападението не ме впечатлява особено — стискам главата на русалката и я блъскам в моята. Тя полита назад, а очите й без клепачи са широко разтворени. Плува замаяно за миг, а после надава писклив смях и отново се устремява към мен.
	При сблъсъка ни използвам силата си, за да изтегля русалката на повърхността. Тя се бори да си поеме дъх, въздухът е отрова за нейните хриле. Смея се, когато стиска гърлото си с една ръка, а с другата се мъчи да ме сграбчи. Какъв жалък опит.
	— Това си ти.
	Вдигам рязко очи. Принцът на Мидас се е втренчил надолу към мен, едновременно ужасен и изумен. Устата му се изкривява малко наляво.
	— Виж се само — шепти. — Моето чудовище е дошло да ме открие.
	Наблюдавам го със същото любопитство, каквото и той изпитва към мен. Черната му коса се вее разбъркано покрай леко наболата му брада и пада върху челото му, когато се навежда да види по-добре. Дълбока трапчинка на лявата буза и смайване в очите му. Но в мига, когато решавам да откъсна поглед от русалката, съществото съзира шанса си и тласка и двете ни напред. Блъскаме се в кораба с такава сила, че целият плавателен съд проскърцва заради съчетаната ни мощ разполагам с нищожно време да осмисля атаката й, преди принцът да се олюлее и да падне във водата до нас.
	Русалката отново ме дърпа надолу, но щом зърва принца, се отдръпва в страхопочитание. Той потъва като камък до дъното на плиткия участък и после оттласква тялото си обратно на повърхността.
	— Моето съкровище — изрича русалката. Протяга се да хване ръката на принца и го задържа под водата. — Сърцето ти от злато ли е? Съкровища и злато.
	От устата ми със съскане се откъсва злокобен смях.
	— Той не говори псариин, глупачке.
	Русалката завърта главата си към мен на пълни сто и осемдесет градуса. Надава безбожен писък и после затваря кръга, за да се обърне пак към принца.
	— Аз събирам съкровища — продължава тя. — Съкровища и сърца, но изяждам само едното. Сега ще изям и двете и ще се превърна в онова, което си ти.
	Принцът се съпротивлява, докато русалката го е уловила безсилен под водата. Рита и размахва ръце, но тя вече е в транс. Потърква ризата му, ноктите й разкъсват тъканта и кръвта му избива по нея. После челюстта й се разтяга до невъобразими размери.
	Движенията на принца отслабват и очите му се притварят. Дави се и русалката се кани да изтръгне сърцето му за себе си. Да го изтръгне и изяде с надеждата, че то може да я превърна в това, което е той. Опашката й да се преобрази в крака. Рибата — в нещо повече. Ще ми открадне онова, което ми е тъй нужно, за да спечеля обратно благоволението на майка ми.
	Толкова съм разярена, че дори не мисля, преди да посегна да забия нокти в черепа на русалката. Съществото изпада в пълен шок и пуска принца, а той се понася обратно към повърхността. Аз затягам хватката. Русалката се бори и дере ръцете ми, но силата й не струва нищо, в сравнение тази на сирените. Особено пък с моята. Особено ако съм си набелязала плячка за убиване.
	Натискът на пръстите ми върху черепа й се усилва и те изчезват в разноцветната й плът. Усещам острите кости на скелета й. Русалката застива, но аз не спирам. Впивам пръсти още по-дълбоко и тегля.
	Главата й потъва на океанското дъно.
	Замислям се дали да не я отнеса на майка ми като трофей. Да я забия на кол пред двореца на Кето като предупреждение към всички русалки, решили да се опълчат на сирените. Но Морската кралица не би го одобрила. Русалките са нейни поданици, били те и по-долни създания. Хвърлям й един последен презрителен поглед и после се издигам на повърхността, за да потърся моя принц.
	Бързо го забелязвам на ръба на малък пясъчен участък до доковете. Кашля така неудържимо, че цялото му тяло се тресе. Плюе голямо количество вода и после се строполява по корем. Доплувам възможно най-близо до брега, а останалото разстояние изминавам, като се избутвам с ръце, докато в плиткото не остава потопена само опашката ми.
	Протягам се, сграбчвам глезена на принца и го довличам до нивото на моето тяло.
	Побутвам рамото му и щом не помръдва, го претъркулвам по гръб. По златното на бузите му е полепнал пясък, а устните му са разтворени съвсем леко и са мокри от океана. Вече изглежда полумъртъв.
	Ризата е полепнала по кожата му и от раните, нанесени от русалката, блика кръв. Гърдите му се повдигат едва-едва и ако не успявах да дочуя слабите удари на сърцето му, бих помислила, че не е нищо повече от красив труп.
	Притискам длан към лицето му и плъзвам нокът от ъгълчето на окото му до бузата му. По кожата избива фина червена линийка, но той не помръдва. Челюстта му е така изсечена, че би могла да ме пореже.
	Бъркам бавно под ризата му и допирам ръка до гърдите му. Сърцето му блъска отчаяно под дланта ми. Привеждам глава и се заслушвам с усмивка в туптенето. Успявам да подуша океана по него, но мирисът му е допълнен и от беглия аромат на анасон. Той ухае на черните лакомства на рибарите. На захарина, с който си служат, за да примамват улова си.
	Осъзнавам, че си пожелавам да се събуди, та да мога да зърна за миг тези очи с цвят на водорасли, преди да му отнема сърцето и да го предам на майка ми. Вдигам глава от гърдите му и посягам към тях. Ноктите ми се вкопчват в кожата му и се подготвям да забия дълбоко юмрук.
	— Ваше Височество!
	Отмятам глава нагоре. Легион от кралски стражи тича по доковете право към нас. Поглеждам обратно към принца и той започва да отваря очи. Върти глава в пясъка и после взорът му се фокусира. Върху мен. Присвива поглед, щом съзира цвета на косата ми и окото, което е в същия оттенък като нея. Не изглежда притеснен, че ноктите ми са забити в гърдите му, нито пък е уплашен от неизбежната смърт. Има непоколебим вид. И странно удовлетворен.
	Нямам бреме да разсъждавам какво означава това. Стражите приближават бързо и крещят към принца си, пушките и сабите им са в готовност. Всички са насочени към мен. Поглеждам още веднъж надолу към гърдите на принца и към сърцето, което бях на косъм да си спечеля. После се хвърлям обратно в океана и се отдалечавам от него, по-бърза от светкавица.


>	11

	Сънищата ми преливат от кръв, която не е моята. Никога не е моята, защото в сънищата си съм безсмъртен, какъв то явно съм и в истинския живот. Изтъкан съм от белези и спомени, никой от които не притежава реална значимост.
	Изтекли са два дни от нападението и лицето на сирената обитава нощите ми. Или поне малкото, което си спомням за нея. Когато се опитам да извикам даден момент, всичко, което виждам, са очите й. Едното наподобява залеза, а другото е като океана, който така силно обичам.
	Гибелта на принцовете.
	Когато се събудих на брега, бях силно замаян, но все пак можех да предприема нещо. Да се протегна към ножа на колана си и да му позволя да пие от кръвта й. Да стоваря юмрук върху лицето й и да я задържа, докато някой страж доведе баща ми. Можех да я убия, но не го сторих, защото тя беше чудо. Създание, убягвало ми така дълго, което най-накрая се появи. Позволи ми да се озова лице в лице с нея, което малцина мъже преживяват, за да разказват после.
	Моето чудовище ме откри и аз също ще я открия.
	— Това е възмутително!
	Кралят влита в стаята ми с почервеняло лице. Майка ми се носи след него, облечена е в зелен калазрис*, а лицето й изразява раздразнение. Щом ме зърва, челото й се сбърчва.
	[* Парче драпиран плат, което се увива без шевове около тялото. Характерно облекло за Древен Египет. — Б.р.]
	— Никой от тях не е в състояние да обясни каквото и да било — нарежда баща ми. — Каква е ползата от морските стражи, ако не пазят проклетото море?
	— Скъпи — майка ми полага нежно длан на рамото му, — следят за кораби на повърхността. Не си спомням да сме им заръчвали да плуват под водата в издирване на сирени.
	— Редно е да се подразбира! — Баща ми е разярен. — Тези мъже са длъжни да проявят инициативност. Особено при положение че бъдещият им крал е тук. Трябваше да се досетят, че морската кучка ще дойде за него.
	— Радамес — мъмри го майка ми, — синът ти би предпочел загрижеността ти, вместо твоя гняв.
	Баща ми се обръща към мен, все едно току-що е забелязал присъствието ми, макар да се намират в моята стая. Долавям мига, в който зърва потта, покриваща челото ми и процеждаща се от тялото ми върху чаршафите.
	Изражението му омеква.
	— По-добре ли си вече? — интересува се. — Мога да повикам лекаря?
	— Добре съм.
	Дрезгавината на гласа ми издава лъжата.
	— Не изглеждаш особено добре.
	Махвам с ръка, защото ми е омразно, че изведнъж отново съм се почувствал като дете, сякаш се нуждая баща ми да ме брани от чудовища.
	— Не допускам, че някой изобщо се намира в най-добрия си вид преди закуска — изтъквам. — Обзалагам се, че пак бих успял да спечеля сърцето на всяка жена в двора.
	Майка ми ме стрелва предупредително с поглед.
	— Ще ги отстраня всичките — отсича баща ми. Продължава, все едно не е правил пауза по повод на здравословното ми състояние. — Всяко жалко подобие на морски страж.
	Облягам се на таблата на леглото.
	— Струва ми се, че преувеличаваш.
	— Да преувеличавам! Можеше да бъдеш убит на наша земя посред бял ден.
	Надигам се от леглото. Олюлявам се леко, краката ми са малко нестабилни, но се вземам в ръце достатъчно бързо, че тази слабост да остане незабелязана.
	— Определено не мога да виня стражите, че са пропуснали да я забележат — заявявам и вдигам ризата си от пода. — Нужно е обучено око.
	Което, между другото, е самата истина, макар да се съмнявам, че баща ми го интересува. Не дава вид дори да помни, че от морските стражи се очаква да следят водната повърхност за вражески кораби, а задълженията им в никакъв случай не включват търсене на дяволи и демони под нея. „Саад“ е домът на малцината мъже и жени в света, които са достатъчно побъркани, че да се пробват да го направят.
	— Очи като твоите ли? — подиграва се баща ми. — В такъв случай нека просто наемем някои от нехранимайковците, с които се размотаваш.
	Майка ми грейва.
	— Каква чудесна идея.
	— Не е! — оспорва баща ми. — Казах го иронично, Иса.
	— И все пак е най-разумното, което съм те чувала да изричаш от дни.
	Ухилвам им се, приближавам се към баща ми и полагам утешително ръка на рамото му. Гневът изчезва от очите му и е заместен от нещо, наподобяващо смирение. Ясно му е, че мога да сторя само едно и то е да отпътувам. Подозирам, че половината от гнева на баща ми се дължи именно на осъзнаването на този факт. Все пак винаги е настоявал, че Мидас е здраво защитен от дяволите, които преследвам. Също така е убежище, където да се приютя, ако някога се нуждая от спасение. Нападението го кара да изглежда като лъжец.
	— Не се тревожи — казвам му. — Ще се погрижа сирената да си получи наказанието.
	Чак когато изричам думите, разбирам колко сериозно го мисля. Домът ми е белязан от същата опасност, както и целият ми живот, а това никак не ми е по вкуса. Мястото на сирените е в морето и двете ми половини — принцът и ловецът, стояха разделени. Никак не ми е приятно, че преливането им една в друга се случи не защото проявих достатъчна смелост, спрях да се преструвам и съобщих на родителите ми, че не възнамерявам да ставам крал, че всеки път, когато съм си у дома, се чувствам като позьор. Че обмислях грижливо всяка своя дума и действие просто за да съм сигурен, че са верните и приемливите. Не, двете ми самоличности се сблъскаха, защото Гибелта на принцовете ме принуди да го сторя. Пришпори постъпка, която беше редно да извърша отдавна, подтикван от собствената си решимост.
	Мразя я заради това.
	По-късно същия ден екипажът ми се скупчва около мен на палубата на „Саад“. Двеста мъже и жени оглеждат драскотината под окото ми с изписан по лицата им гняв. Това е единствената рана, която успяват да видят, макар че под ризата ми са скрити още много. Пръстен от следи от нокти точно над сърцето ми. В гърдите ми още се съдържат частици от сирената.
	— В миналото съм ви давал опасни заповеди — обръщам се към екипажа си. — И вие сте ги изпълнявали без никакво възражение. Е… — Отправям им широка усмивка. — Повечето от вас.
	Няколко души се подхилкват по посока на Кай и той отправя гордо чест.
	— Но сега е различно. — Поемам глътка въздух и се подготвям. — Нужна ми е група доброволци от стотина души. Истината е, че бих взел всеки от вас, но, предполагам, сте наясно как без определени хора пътуването няма да е възможно. — Поглеждам към главния ми механик и той кимва в знак на разбиране.
	Останалата част от екипажа се взира нагоре към мен със същата преданост. Твърдят, че не можеш да избереш семейството си, но аз направих точно това с всеки член от екипажа на „Саад“. Подбрах ги лично, а онези, с които не се случи, сами ме потърсиха. Избрахме се взаимно до последната отрепка.
	— Каквито и клетви за вярност да сте дали, няма да ви държа отговорни за тях. Честта ви не е под въпрос и никой, отказал да бъде доброволец, няма да бъде набеден за малодушен. Ако се справим успешно, всеки член на този екипаж ще бъде приет обратно с отворени обятия, щом доплаваме. Искам това да е абсолютно ясно.
	— Стига речи! — виква Кай. — Мини направо на темата, та да знам дали да си опаковам дългите гащи в багажа.
	До него Мадрид завърта очи.
	— Гледай да не си забравиш чантичката.
	На устните ми напира смях, но го преглъщам и продължавам нататък:
	— Преди няколко дни към мен се обърна човек с история за рядък камък, който притежава силата да убие Морската кралица.
	— Как е възможно? — пита някой от тълпата.
	— Не е възможно! — обажда се друг.
	— Веднъж някой ми заяви, че не е възможно да поведа екипаж от злодеи и неудачници през моретата по следите на най-смъртоносните чудовища на света — натъртвам. — Че всички ще измрем до седмица.
	— Не знам за вас — обажда се Кай, — но моето сърце още бие.
	Дарявам го с усмивка.
	— Светът е каран да вярва, че Морската кралица не може да бъде убита с никое оръжие, създадено от човешка ръка — добавям. — Но този камък не е дело на човек; издялан е от фамилиите основоположници посредством силата на най-чистата им магия. Ако го използваме, Морската кралица ще умре, преди да е успяла да предаде тризъбеца си на Гибелта на принцовете. Така ще лишим цялата им раса от каквато и да била реална мощ.
	Мадрид пристъпва напред, като избутва с лакти мъжете от пътя си. Кай я следва, но тя е приковала неумолимо взор в мен.
	— Звучи много хубаво, капитане — заговаря. — Но не е ли Гибелта на принцовете тази, за която е редно да се тревожим?
	— Единствената причина да не сме я превърнали в пяна е, че не можем да я открием. Убием ли майка й, тя ще покаже лицето си. Да не споменавам, че точно магията на кралицата предоставя на сирените техните дарби. Ако унищожим кралицата, те ще са слаби, включително и Гибелта на принцовете. Моретата ще ни принадлежат.
	— И как ще открием Морската кралица? — пита Кай. — Бих те последвал до края на света, но тяхното кралство се намира насред изгубено море. Никой не знае къде е.
	— Не ни е нужно да знаем къде е кралството им. Дори не ни е притрябвало да знаем къде се намира Диаволос. Единственото, което трябва да научим, е как да отплаваме до Пагос.
	— Пагос. — Мадрид произнася името с гримаса. — Няма начин да го обмисляш сериозно.
	— Кристалът е там — обяснявам й. — И щом се сдобием с него, Морската кралица ще дойде при нас.
	— Значи просто ще отидем до леденото кралство и ще помолим снежния народ да ни го даде? — пита някой.
	Поколебавам се.
	— Не точно. Кристалът не се намира в Пагос. На върха е.
	— На Облачната планина — пояснява Кай за останалата част от екипажа. — Нашият капитан иска да се изкачи до върха на най-студената планина на света. Погубила е всеки, който се е пробвал.
	Мадрид се чумери, а другите започват да мърморят под нос.
	— И то заради митичен кристал, който може да ни доведе, а може и да не ни доведе най-страховитото същество на света.
	Отправям им кръвнишки поглед, силно подразнен от дружната им реакция и от внезапния намек за съмнение в тона им. Това е първият случай, в който подлагат под въпрос думите ми, и изобщо не възнамерявам да привиквам към усещането.
	— Такава е същината — изтъквам.
	Следва пауза и аз полагам максимални усилия да не помръдвам и да изглеждам напълно непреклонен. Така, все едно може да ми се има доверие. Все едно имам някаква представа с какво се захващам. Все едно не съществува огромна вероятност да ги изпращам всичките на смърт.
	— Е — казва Мадрид на Кай, — на мен ми звучи като веселба.
	— Предполагам, че имаш право — отвръща той, сякаш да ме следва, е главоболие, за което никога преди не се е замислял. Обръща се към мен: — Брой ни.
	— Като нищо и аз мога да отделя малко време, при положение че помоли така любезно — обажда се друг глас.
	— Добре тогава, след като всички са така запалени.
	Толкова много сред тях кимат и крещят, вричат ми живота си с усмивка на уста. Като че ли всичко е игра. Вече присъединилите се придружават с възгласи вдигането на всяка нова ръка. Вият заради вероятността за гибел и за мащаба на ролята, която ще изиграят в начинанието. Побъркани и прекрасни са.
	Предаността не ми е чужда. Когато хората от кралския двор вдигнат очи към мен, съзирам в тях безразсъдната лоялност, защото не познават нищо друго. Тя е напълно естествена за онези, които никога не подлагат под съмнение странната уредба на нещата. Ала когато моят екипаж ме погледне, виждам лоялност, която е извоювана. Като че заслужавам правото да ги поведа към каквато съдба сметна, че ни приляга.
	Сега ми остава да свърша само още една задача, преди да отплаваме към земята на леда.


>	12

	„Златната гъска“ е единствената константа в Мидас. Всеки сантиметър от страната сякаш се променя, докато ме няма, претърпява малка еволюция, която никога не ми се струва постепенна. „Златната гъска“ обаче е каквато е била винаги. Пред вратата й не бяха посадени златни цветя, както се случи с всички други постройки, когато беше модерно — останките от тези растения все още могат да се видят сред дивите цветя, които ги погълнаха впоследствие. Нито издигна пясъчни колони или окачи вятърни камбанки. Също така не премоделира покрива си във формата на пирамида. Съществува в недосегаемо безвремие и когато се върна и нещо в дома ми е различно, мога да съм сигурен, че няма да е „Златната гъска“. Не и Сакура.
	Рано е и слънцето още има млечнооранжев цвят. Реших, че е най-добре да посетя свърталището „Златната гъска“, докато останалите в Мидас още спят. Не ми се стори разумно да моля за услуга родената сред ледовете ханджийка, докато пияните й клиенти надават ухо. Почуквам на вратата от секвоя и в кокалчето ми се забива треска. Измъквам я точно когато вратата се отваря. От другата й страна Сакура не изглежда никак изненадана.
	— Знаех, че ще си ти. — Надзърта зад мен. — Татуираната не е ли с теб?
	— Мадрид подготвя кораба — уведомявам я. — Ще отплаваме днес.
	— Жалко. — Сакура мята на рамо кърпа за съдове. — Ти далеч не си толкова хубав.
	Не споря.
	— Може ли да вляза?
	— Един принц може да помоли за услуга на прага, както всеки друг.
	— На прага ти няма уиски.
	Сакура се усмихва, тъмночервените й устни кривват на една страна. Разперва ръце и ми дава знак да вляза.
	— Надявам се джобовете ти да са пълни.
	Пристъпвам вътре, като не я изпускам от очи.
	Не че мисля, че ще прибегне до някоя непристойна постъпка — например да ме убие тук, насред „Златната гъска“, — не и когато отношенията ни са от такава полза за нея. Но у Сакура има нещо, което винаги ме е смущавало, и не съм единственият. Малцина са онези, способни да управляват бар като „Златната гъска“, с редовни клиенти, които трупат грехове, сякаш са скъпоценни камъни. Свадите и боевете са постоянни и в много от вечерите се лее повече кръв, отколкото уиски. Когато обаче Сакура заяви, че й стига толкова, мъжете и жените кротват. Нагласят яките си, изплюват се на мърлявия под и продължават да си пият питиетата, все едно не се е случило абсолютно нищо. Може да се каже, че тя е най-страховитата жена в Мидас. А аз нямам навика да обръщам гръб на страховити жени.
	Сакура пристъпва зад бара и налива от кехлибарената течност. Аз се настанявам срещу нея, а тя вдига чашата до устните си и отпива. По ръба остава петно от тъмночервеното й червило и аз отбелязвам наум колко е уместен моментът.
	Сакура плъзва чашата към мен.
	— Удовлетворен ли си? — интересува се.
	Има предвид, че питието не е отровно. Може да кръстосвам моретата в издирване на чудовища, които са способни буквално да ми откъснат главата, но това не значи, че съм безотговорен. Докато сме на суша, не хапвам хапка и не пийвам глътка, без първо да я е пробвал някой друг. Обикновено задължението се пада на Торик, който се захвана доброволно със задачата от мига, в който го взех на борда. Настоява, че не рискува живота си, защото дори най-силната отрова не би могла да го убие. Като се имат предвид дори самите му размери, съм склонен да се съглася.
	Кай, разбира се, отказа отговорността.
	— Ако умра, за да спася живота ти, кой ще те предпазва — попита.
	Хвърлям поглед към размазаното червило на Сакура и се подсмихвам — завъртам чашата, за да го избегна, когато отпивам.
	— Няма смисъл от заобикалки — отбелязва Сакура. — Направо питай.
	— Значи си наясно защо съм тук.
	— Всички в Мидас говорят за твоята сирена. — Сакура се обляга на скрина с напитки. — Не мисля, че тук се случва каквото и да било, с което да не съм запозната.
	Погледът й е по-остър от всякога и очите й са присвити по начин, който ми дава ми да разбера, че много малко от тайните ми не са й известни. Един принц може да разполага с лукса на дискретността, но не и един пират. Наясно съм, че голяма част от разговорите ми са били откраднати от непознати и продадени на предложилия най-висока цена. За известно време Сакура беше един от тези продавачи — търгуваше информация срещу злато винаги когато й се отвореше възможност. Естествено, че се е погрижила да чуе думите на мъжа, обърнал се към мен посред нощ, за да ми разкаже истории за дома й и съкровищата, които се съхраняват в него.
	— Искам да дойдеш с мен.
	Сакура се изсмива и звукът не приляга на мрачното изражение на лицето й.
	— Това заповед на принца ли е?
	— Молба е.
	— Тогава я отхвърлям.
	— Да знаеш… — бърша петното от чашата. — Червилото ти е размазано.
	Сакура оглежда тъмночервения цвят по ръба и притиска пръст към устните си. Когато го отдръпва и той е чист, ми отправя сърдит поглед. Сега вече мога да видя съвсем ясно онова, което винаги съм знаел, че представлява. Жената със снежно лице и устни, по-сини от окото на всяка сирена.
	Синьо, запазено за благородници.
	Местните в Пагос се различават от всяка друга раса в стоте кралства, но кралското семейство не се смесва с други. Изсечени са от масивен леден блок, кожата им е толкова по-бледа, косата — толкова по-бяла, а устните им имат същия син цвят като на печата им.
	— Отдавна ли знаеш? — пита Сакура.
	— Поради тази причина допуснах да ти се разминават толкова много неща — обяснявам. — Не желаех да разкривам тайната ти, докато не открия как да я вкарам в употреба. — Вдигам чашата си за тост. — Дълъг живот, принцесо Юкико на Пагос.
	Лицето на Сакура не се променя при споменаването на истинската й титла. Вместо това ме гледа безизразно, все едно е изтекло толкова време, че вече не разпознава собственото си име.
	— Кой друг знае? — пита.
	— Още не съм казал на никого. — Наблягам на още повече от необходимото. — Макар да не разбирам защо изобщо те е грижа. Брат ти пое короната преди повече от десетилетие. Не е като да имаш претенции към трона. Можеш да отидеш, където пожелаеш, и да правиш, каквото ти харесва. Никой не умира от желание да погуби кралска особа, която не е в състояние да управлява.
	Сакура ме поглежда косо.
	— Наясно съм.
	— Тогава защо е цялата тази потайност? Не съм чувал нищо за изчезнала принцеса, затова мога единствено да заключа, че семейството ти знае къде си.
	— Не съм бегълка — отсича Сакура.
	— Тогава какво си?
	— Нещо, което ти никога няма да бъдеш — отвръща подигравателно тя. — Свободна.
	Пускам чашата си по-тежко, отколкото възнамерявах.
	— В такъв случай си голяма късметлийка.
	Лесно й е на Сакура да бъде свободна. Има четирима по-големи братя с претенции за трона преди нея и съответно никоя от сериозните отговорности, които баща ми продължава да напомня, че тежат на плещите ми.
	— Напуснах, щом Кадзуе пое короната — промълвява Сакура. — При трима братя, които да го съветват, ми беше ясно, че не мога да му предложа по-ценен ресурс от тяхната мъдрост. Бях на двайсет и пет и не проявявах интерес към живота на кралска особа, която никога няма да управлява. Обясних го на братята ми. Заявих им, че искам да видя нещо повече от лед и сняг. Исках цветове. — Поглежда към мен. — Исках да видя злато.
	Сумтя.
	— А сега?
	— Сега мразя противния му оттенък.
	Смея се.
	— Понякога и аз се чувствам по същия начин. Но това си остава най-красивият град във всичките сто кралства.
	— Запознат си с въпроса по-добре от мен — заключава Сакура.
	— И все пак се задържаш тук.
	— Трудно е да се намери дом.
	Замислям се над истината в думите й. Разбирам го по-добре от всеки, защото където и да съм пътувал, никъде не съм се чувствал у дома си. Дори в красивото кралство Мидас, което е пълно с обичани от мен хора. Тук се чувствам в безопасност, но не и на място. Единствено „Саад“ мога откровено да нарека дом. А той постоянно се движи и променя. Рядко се озовава два пъти в едни и същи води. Може би го обичам толкова, защото не принадлежи никъде, дори не и на Мидас, където е построен. И в същото време принадлежи навсякъде.
	Разплисквам в чашата последните остатъци от уискито и поглеждам към Сакура.
	— В такъв случай ще е жалко хората да открият коя си. Да си преселница от Пагос е едно, но да си благородничка без държава — съвсем друго. Как биха се отнесли към теб?
	— Малки принце — облизва устни Сакура, — нима се опитваш да си спечелиш услуга посредством шантаж?
	— Разбира се, че не — отговарям, макар тонът ми да казва друго. — Просто изтъквам, че ако хората научат, ще те сполетят неудобства. Особено като се има предвид клиентелата ти.
	— Що се отнася до тях, ще се опитат да ме използват и ще ми се наложи да ги убия — заявява Сакура. — Сигурно ще трябва да изтребя половината.
	— Според мен ще се отрази зле на бизнеса.
	— Но да бъдеш убиец, се отразява толкова добре на теб.
	Не реагирам на изявлението, но отсъствието на емоции явно е точната реакция, целена от Сакура. Усмихва се така красиво, макар и видимо подигравателно. Мисля си колко е жалко, че възрастта й е двойна на моята, защото е поразителна, когато зад позата й запрозират нечестивост и злост.
	— Ела с мен в Пагос — настоявам аз.
	— Не — обръща ми гръб Сакура.
	— Не, в смисъл че няма да дойдеш?
	— Не, не това искаш да ме питаш.
	Изправям се.
	— Помогни ми да открия Кристала на Кето.
	Сакура отново се обръща към мен.
	— Така значи. — Вече няма помен от усмивка. — Искаш някой от Пагос да ти помогне да изкачиш Облачната планина и да последваш твоята приказка.
	— Не върви просто да тръгна и да изкатеря най-смъртоносната планина без никаква представа с какво си имам работа. Дали брат ти изобщо ще ме допусне в страната? Ако си редом с мен, ще можеш да ми даваш съвети как е най-добре да подходя. Ще ме насочиш по какъв маршрут да поема. Ще ми позволиш да убедя краля да ни осигури безопасен преход.
	— Аз съм експерт в катеренето на планини — тонът на Сакура е подчертано саркастичен.
	— Изисквало се е от теб за шестнайсетия ти рожден ден — мъча се да прикрия нетърпението си. — Същото важи за всеки член на кралското семейство на Пагос. Можеш да ми бъдеш от помощ.
	— Имам такова топло сърце.
	— Искам от теб да…
	— Умоляваш ме — изтъква тя. — При това за невъзможното. Никой, освен моето семейство не може да оцелее по време на катеренето. В кръвта ни е.
	Стоварвам юмрук върху масата.
	— Книжките с приказки може и да ми пробутват това, но аз знам друго. Трябва да съществува друг маршрут. Скрита пътека. Тайна, пазена от семейството ви. Ако не искаш да дойдеш с мен, поне ми кажи каква е.
	— Бездруго няма да е от значение.
	— Какво искаш да кажеш?
	Тя прекарва език по сините си устни.
	— Ако кристалът наистина е в планината, тогава със сигурност ще е скрит в заключен купол в ледения замък.
	— Заключен купол — повтарям безизразно. — На момента ли си измисляш?
	— Отлично сме запознати с легендите, написани във всички онези детски книжки — заявява тя. — Семейството ми се опитва да открие начин да влезе в това помещение от поколения, но не съществува друг вход, освен очевидния, а той е непробиваем. Запечатан е с магия, вероятно от самите фамилии основоположници. Нужен е ключ. Медальон, който семейството ни е изгубило. Без него няма значение колко планини ще успееш да изкачиш по един или друг начин. Никога няма да намериш онова, което търсиш.
	— Остави на мен да се тревожа за това — приканвам я. — Откриването на изгубени съкровища е моя специалност.
	— Ами ритуалът за освобождаване на кристала от затвора му? — пита Сакура. — Приемам, че си научил и за него.
	— Без да навлизам в подробности.
	— Така е, защото не са известни на никого. Как планираш да изпълниш древен обред, ако дори нямаш представа какъв е?
	Честно казано, надявах се Сакура да запълни празните полета.
	— Тайната сигурно се крие в медальона — изтъквам с надеждата да е вярно. — Възможно е да е просто надпис, който трябва да прочетем. Ако ли не, ще измислим друго.
	Сакура се смее.
	— Да речем, че си прав — подхваща. — Да приемем, че е лесно да се добереш до легендите. Да допуснем, че същото важи за медальона и древния ритуал. Да предположим, че картата и маршрутът са най-трудно достъпни. Кой казва, че аз бих споделила нещо такова с теб?
	— Бих могъл да издам самоличността ти пред всички.
	Думите имат дребнав и детински вкус върху езика ми.
	— Колко под нивото ти — отбелязва Сакура. — Пробвай наново.
	Правя пауза. Сакура не отказва да помогне. Просто ми предоставя възможност да придам на ситуацията някаква стойност за нея. Всеки си има цена, дори забравена принцеса от Пагос. Просто трябва да установя каква е нейната. Парите ми се струват неуместни и мисълта да й предложа някаква сума ме кара да направя гримаса. Може да го приеме като обида (все пак е с кралско потекло) или да погледне на мен повече като на дете, каквото очевидно съм в нейно присъствие, отколкото на капитан. Трябва да й предложа нещо, което никой друг не може. Шанс, какъвто никога вече не би й се отворил, та дори да не помисли да го отмине.
	Мисля си колко си приличаме със Сакура. Двама благородници, които се мъчат да избягат от държавите си. Само дето Сакура е искала да напусне Пагос не защото не й е допадало да бъде принцеса, а защото позицията й е станала безполезна, щом брат й е поел короната.
	Не проявявах интерес към живота на кралска особа, която никога няма да управлява.
	Чувствам у себе си дълбок смут. Сърцето на Сакура принадлежи на кралица. Единственият проблем е, че тя няма кралство. В този момент разбирам, че молбата ми ще ми струва скъпо, ако желая да постигна целта си достатъчно силно.
	— Аз мога да те направя кралица.
	Сакура повдига бялата си вежда.
	— Надявам се, че не заплашваш да избиеш братята ми — отговаря. — Защото ние от Пагос не се обръщаме едни срещу други заради короната.
	— Ни най-малко. — Вдъхвам си възможно най-много хладнокръвие. — Предлагам ти съвсем друго кралство.
	По лицето на Сакура бавно проличава, че осмисля чутото.
	— И кое кралство е това, Ваше Височество?
	Постъпката ми би означавала края на живота, който обичам. Краят на „Саад“, на океана и на света, който съм видял два пъти и съм готов да видя още хиляда. Ще водя съществуването на крал, както баща ми винаги е искал, с родена от снега съпруга, която да управлява редом с мен. Съюз между лед и злато. Ще е повече, отколкото баща ми някога си е представял, и нима накрая няма да си струва? Може би ще изпитам удовлетворение да управлявам Мидас, щом знам, че светът е извън опасност.
	Но дори докато изреждам причините защо планът е добър, ми е ясно, че са все лъжи. Принц съм само по титла и нищо друго. Дори да успея да победя сирените и да донеса мир на океана, винаги съм възнамерявал да остана на „Саад“ заедно с екипажа ми — стига още да ме следват, — вече без да ловувам, но все пак в непрестанно движение. Всичко друго ще ме направи нещастен. В сърцето си съм необуздан като океана, който ме е отгледал.
	Поемам глътка въздух. Щом обстоятелствата го изискват, ще бъда нещастен.
	— Тази държава. Ако съществува карта, която да посочи на екипажа ми таен маршрут нагоре към планината, за да избегнем измръзване по време на катеренето, тогава сделката ще е равностойна.
	Протягам ръка към Сакура. Към принцесата на Пагос.
	— Ако ми дадеш тази карта, ще те направя моя кралица.


>	13

	Допуснах грешка. Започнах с принц, както се случва в повечето истории. Щом почувствах веднъж туптенето на сърцето му под пръстите си, вече ми беше невъзможно да го забравя. Наблюдавах от водата и чаках да се появи отново. Но изтекоха дни преди да се случи пак, а когато се появи, никога не доближаваше океана, без да бъде заобиколен от множество хора.
	Да му пея близо до доковете, беше достатъчно рисковано заради опасността кралските стражи или минувачите да се притекат на помощ на младия ловец. Ситуацията обаче се променяше с екипажа му наоколо. Успявах да доловя разликата у тези мъже и жени и в начина, по който следваха принца. Движеха се, когато той се движеше, застиваха прехласнато, щом им заговореше. Лоялност, която не може да се купи. Биха скочили в океана след него и биха жертвали живота си заради неговия — все едно бих приела подобна замяна.
	Ето защо, вместо да нападна, наблюдавах и слушах, докато те говореха за камък, който притежава силата да разрушава светове. Второто око на Кето. Легенда, към която майка ми се е стремяла през цялото си управление. Човеците обсъждаха как ще поемат към леденото кралство, за да го търсят, и аз знаех, че няма да ми се отвори по-добра възможност. Ако ги последвах до снежното море, водите му биха били прекалено студени за оцеляването на човек и екипажът на принца не би могъл да стори нищо друго, освен да го гледа как умира.
	Имах план. Но грешката ми беше да се заблуждавам, че майка ми няма такъв.
	Докато аз наблюдавах принца, Морската кралица наблюдаваше мен. И щом се отдалечих от доковете на Мидас, за да потърся храна, майка ми оповести присъствието си.
	Мирисът на осквернение е силен. Редица тела — на акули и октоподи, са разпръснати из водата като пътека, която да следвам. Плувам сред труповете на твари, с които бих пирувала всеки друг ден.
	— Изненадана съм, че дойде — обажда се Морската кралица.
	Майка ми изглежда царствено, докато се рее насред кръга от мърша. От символите по кожата й се стичат останки, а пипалата й се люлеят смъртоносно около нея.
	Стягам челюст.
	— Мога да обясня.
	— Убедена съм, че в тази твоя сладка главица се съдържат много обяснения — отвръща кралицата. — Естествено, аз не се интересувам от тях.
	— Майко — свивам дланта си в юмрук. — Не напуснах кралството без причина.
	Съзнанието ми е изпълнено с образа на златния принц. Ако не се бях поколебала на плажа и не бях така заета да се наслаждавам на сладостния мирис на кожата му, нямаше да се нуждая от оправдания. Трябваше само да поднеса сърцето му и Морската кралица щеше да ме удостои с милостта си.
	— Спасила си човек. — Гласът й е злокобен като нощта.
	Клатя глава.
	— Не е вярно.
	Пипалата на кралицата се блъскат в океанското дъно и аз съм засипана от могъща вълна пясък, която ме поваля. Сподавям прокашляне, когато в гърлото ми попадат камъчета.
	— Обиждаш ме с лъжите си — негодува тя. — Спасила си човек, и то не кой да е човек, а онзи, който ни изтребва. Сторила си го, защото живееш, за да не ми се подчиняваш ли? — пита. А после добавя с отвратено просъскване: — Или може би си станала слаба. Глупаво малко момиче, омагьосано от принц. Кажи ми, усмивката му ли го постигна? Може би вдъхна живот на сърцето ти и те накара да го обичаш, също като някоя обикновена русалка.
	Мислите ми препускат. От объркване дори не успявам да се възмутя. Обич е дума, която почти не се произнася в океана. Съществува единствено в моята песен и на устните на принцовете, които съм убила. Никога не съм чувала майка ми да я изрича. Дори не съм съвсем сигурна какво точно означава. За мен тази дума винаги е била тачена от хората по причини, които не мога да разбера напълно. Дори няма как да бъде преведена на псариин. И въпреки всичко майка ми ме обвинява, че чувствам именно това. Същата вярност, която изпитвам към Калия ли е? Силата, която ме тласка да я предпазвам дори без да се замислям? Ако е вярно, обвиненията й са още по-озадачаващи, защото единственото, което искам, е да убия принца — макар да не знам какво точно е любов, със сигурност не е това.
	— Грешиш — заявявам на майка ми.
	Ъгълчето на устата й се изкривява в погнуса.
	— Убила си русалка заради него.
	— Тя се опитваше да изяде сърцето му.
	Кралицата присвива очи.
	— И защо подобна постъпка би било лоша? — иска да узнае. — Остави я да отнеме гнусното му сърце и да го погълне цяло.
	— Той е мой — споря. — Дар за теб! В чест на осемнайсетия ми рожден ден.
	Кралицата мълчи, за да осмисли чутото.
	— Ловувала си принц за рождения си ден — произнася.
	— Да. Но, майко…
	Взорът на Морската кралица помръква и след миг тя протяга едното си пипало и ме отскубва рязко от морското дъно.
	— Ти, нагло същество!
	Пипалата й се затягат около гърлото ми и стискат, докато океанът не се размазва пред очите ми. Усещам опасността. Аз съм смъртоносна, но Морската кралица е нещо повече. Нещо по-малко.
	— Майко — умолявам я.
	Щом дочува гласа ми обаче кралицата само затяга хватката си. Ако пожелае, би могла да прекърши шията ми на две. Да ми изтръгне главата, както аз постъпих с тази на русалката. Може би дори сърцето ми.
	Кралицата ме захвърля на океанското дъно и аз се хващам за гърлото, докосвам чувствителното местенце, но после отдръпвам бързо ръка, защото костите припукват и пулсират заради допира. Кралицата се издига нагоре, извисява се над мен като тъмна сянка. Водата около нас помътнява, става сива и после се прелива в черно, все едно океанът е белязан от нейната ярост.
	— Не си достойна за моя наследница — просъсква кралицата.
	Когато разтварям устни да заговоря, успявам да вкуся единствено киселина. Солта на океана е заменена от изгарящо чародейство, което опърля гърлото ми. Едва дишам заради болката.
	— Не си достойна за живота, който ти е даден.
	— Недей — умолявам.
	Едва шепна, едва продумвам. Пукот във водата, маскиран като глас, точно какъв то беше този на леля ми Крестел, преди да бъде убита.
	— Въобразяваш си, че си Гибелта на принцовете — прихва Морската кралица. — Но си просто спасителка на принца.
	Вдига тризъбеца си, издялан от костите на богинята Кето. Кости като нощта. Кости, съдържащи магия. Рубинът в центъра на тризъбеца очаква заповеди.
	— Нека видя дали има някаква надежда за изкупление — съска кралицата.
	Потропва с основата на тризъбеца по дъното и аз изпитвам болка, каквато даже не съм си представяла. Костите ми се прекършват и пренареждат. Опашката ми се разцепва, разкъсва ме през средата. Пречупва ме на две. Люспите ми, някога блестели като звезди, след броени мигове са откъснати, а в гърдите си усещам туптене, каквото не съм познавала преди. Все едно отвътре блъскат хиляди юмруци.
	Стискам здраво гърдите си, забивам нокти, мъча се да го изтръгна от себе си, каквото и да е то. Да го освободя. Нещото, залостено вътре и борещо се така отчаяно да бъде пуснато навън.
	А накрая, насред всичко това прозвучава гласът на майка ми.
	— Ако наистина си всемогъщата Гибел на принцовете, би трябвало да си способна да откраднеш сърцето на този дори без гласа си. Без песента си.
	Мъча се да запазя съзнание, но океанът ме дави. В гърлото ми стърже сол и кръв, докато аз съм в състояние единствено да стена и да размахвам ръце. Обаче се държа. Не знам какво ще се случи, ако затворя очи. Нямам представа дали някога ще ги отворя отново.
	— Ако искаш да се завърнеш, донеси ми това сърце преди слънцестоенето — ръмжи кралицата.
	Опитвам се да се съсредоточа, но думите на майка ми прерастват в ехо. Звуци, които не успявам да различа. Не мога да ги проумея, нито да понеса да ги тълкувам. Бях разкъсана и на нея пак не й е достатъчно.
	Започвам да притварям очи. Чернотата на морето постепенно изчезва. Водата се плиска в ушите ми, докато не остава нищо, освен вцепенение. След един последен поглед към неясната сянка на моята кралица аз затварям очи и се предавам на тъмнината.


>	14

	Пирамидата изчезва зад хоризонта. Слънцето се издига все по-високо, злато на фона на злато. Плаваме напред, оставяме искрящия град зад нас, докато океанът не възвръща цвета си и очите ми не се настройват към ширналата се синева. Винаги отнема известно време. В началото оттенъците на синьото са приглушени. Белотата на облаците е осеяна с бронзово, докато пред очите ми още се реят остатъчни отблясъци от Мидас. Скоро обаче светът се връща стремглаво, пъстър и непоколебим. Кораловото на рибите и лазурното небе.
	Сега вече всичко е зад мен. Пирамидата, семейството ми и сделката, която сключих със Сакура. А пред мен е светът. Готов да бъде превзет.
	Стискам пергамента в една ръка. Картата на проходите, скрити из страховитата Облачна планина и пазени в тайна от кралското семейство на Пагос. Осигуряват им безопасност, когато си проправят път нагоре, за да докажат пред народа, че са достойни. Изтъргувах бъдещето си за нея и единственото, от което се нуждая сега, е медальонът на Пагос. Добре че знам точно къде да търся.
	Не съобщих на семейството ми за годежа си. Пазя новината за след като бъда убит. Да съобщя на екипажа, ми причини достатъчно главоболие. Ако покрусените подмятания на хората ми не са достатъчни, то възмущението на Мадрид, задето се продавам, напълно ми стига, фактът, че през половината си живот е била търгувана от кораб на кораб, е причината така неумолимо да се е вторачила върху свободата във всичките й измерения.
	Единствената утеха, която съм в състояние да предложа — и е странно точно аз да съм този, който предлага утеха в подобна ситуация, — е, че нямам намерение да осъществявам съюза. Не че планирам да се отметна от думата си. Не съм такъв мъж, а и Сакура не е от жените, които ще преглътнат с лекота предателството. Но има какво да бъде сторено. Уреждането на някаква друга сделка, която да предостави и на двама ни желаното. Просто ще се наложи да вкарам още един участник в играта.
	Стоя на квартердека* и оглеждам „Саад“. Слънцето се е скрило и единствената светлина идва от луната и блещукащите фенери на кораба. В трюма повечето членове на екипажа ми, моите верни доброволци, спят. Или си разменят шеги и нецензурни истории вместо приспивни песни. Малкото останали на палубата са застинали и унили, което е рядка гледка.
	[* Платформа или издигната палуба в кърмовата част на ветроходен кораб, където са разположени компасите и обикновено капитанът. — Б.р.]
	Плаваме към Айдилио, една от няколкото спирки, през които трябва да минем, преди да достигнем Пагос, и ключът към моя план. В Айдилио се намира единственият заместник за моята ръка в брак, който Сакура би сметнала за приемлив.
	На палубата Торик играе карти с Мадрид, която твърди, че е най-добрата във всяка игра, хрумнала на моя старши помощник. Двубоят е тих и белязан единствено от резките вдишвания на Торик, когато дръпва от пурата си. Помощник-механикът ми е в краката му, от време на време изчезва под палубата, а после се появява обратно, сяда на земята и продължава да кърпи чорапи.
	Тази вечер призовава нещо различно у всички тях. „Саад“ е домът им и тук те са в безопасност, най-накрая са свободни да свалят гарда за няколко мимолетни мига. За тях морето никога не е представлявало истинска опасност. Няма значение, че бъка от сирени, акули и зверове, които биха могли да ги излапат цели в рамките на секунди. Истинската опасност са хората. Те са непредвидими. Предатели и лъжци са. А от „Саад“ ги дели цял свят разстояние.
	— Значи тази карта ще ни отведе до кристала? — уточнява Кай.
	Повдигам рамене.
	— Може би само до гибелта ни.
	Той полага длан на рамото ми.
	— Бъди малко по-уверен — съветва ме. — Досега още не си повеждал в погрешна посока.
	— Което означава единствено, че никой няма да бъде подготвен, когато се случи.
	Кай ми отправя пренебрежителен поглед. На същата възраст сме, но Кай притежава странната способност да ме кара да се чувствам по-млад. По-скоро като момче, отколкото като капитана, който се стремя да бъда.
	— Там е работата с рисковете — обяснява Кай. — Невъзможно е да знаеш кой си струва, докато не е прекалено късно.
	— С годините се превръщаш в същински поет — уверявам го. — Да се надяваме, че си прав, и картата ще се окаже от полза, за да ни попречи да премръзнем до смърт. Силно привързан съм към всички пръсти на краката и ръцете си.
	— Още не мога да повярвам, че изтъргува бъдещето си за парче хартия — отбелязва Кай. Ръката му е върху ножа, все едно само идеята за Сакура го кара да мисли за битка.
	— Не ми ли каза току-що, че е възможно рисковете да си струват?
	— Не и такива, които те натрисат в нечестив брак с принцеса — произнася последната дума така, сякаш е мръсна и мисълта да съм женен за друга кралска особа е непоносима.
	— Донякъде си прав — уверявам го. — Но се каня да предложа на Сакура по-добра награда от мен. Колкото и невероятно да звучи. Ето защо първо отиваме в Айдилио, така че недей още да го раздаваш толкова примирен със съдбата ми. Скроил съм план и най-малкото, което можеш да направиш, е да имаш вяра.
	— Само дето твоите планове винаги завършват с белези.
	— Дамите ги обичат.
	— Не и когато са във формата на следи от ухапване.
	Ухилвам се.
	— Съмнявам се, че кралицата на Айдилио ще се отнесе към нас като канибал.
	— Помежду ни има много суша — изтъква Кай. — Предостатъчно време да бъда изяден някъде по пътя.
	Въпреки опасенията си, Кай не изглежда смутен от моята уклончивост. Никога не е създавал впечатление, че възразява срещу неопределени обяснения и мъгляви, почти насмешливи отговори. Като че ли тръпката от лова може да се крие именно в липсата на информация. Често ми се е случвало да изпитвам същото. Колкото по-малко знам, толкова по-големи са шансовете ми да направя откритие. Сега обаче ми се ще да знаех повече от написаното в детската книжка, прибрана в бюрото в каютата ми.
	Текстът разказва за самия връх на Облачната планина, най-отдалечената от морето точка, и за двореца, сътворен от последното замръзнало издихание на морската богиня Кето. Свято място, в което е разрешено да влизат само благородниците на Пагос по време на религиозните им поклонения. Седят там, молят се и се прекланят на своите създатели боговете. Именно там, в центъра на този свещен дворец, лежи кристалът. Може би.
	Цялото това дирене е базирано на слухове и мълви, а единственият обнадеждаващ факт в случая е, че липсата на медальона е попречила на Сакура и семейството й някога да проникнат в заключения купол. Малко вероятно е да съм в състояние да си послужа с кристал, който вече е нечие друго притежание. Потръпвам само като си представя разговора с краля на Пагос.
	_Ще бъдете ли така любезен да разрешите на мен и на екипажа ми от пирати да заемем за няколко дни един от най-могъщите източници на магия в света? След като убия моя безсмъртен враг, обещавам да го върна обратно._
	Ако аз съм този, който открие кристала, поне ще разполагам с някакво предимство. Въпреки тази минимална утеха обаче приказките на Сакура за скрити куполи и изгубени ключове под формата на медальони усложняват нещата. Ако не успея да открия медальона, тогава ще се окаже, че съм изтъргувал всичко срещу нищо. Но пък признанието, че семейството й търси кристала без особен успех вече поколения наред, не означава много. Все пак никой от тях не може да се сравнява с мен.
	— Искаш ли една игра? — вдига очи Мадрид. — Оказва се, че Торик не умее да губи.
	— А ти си изпечен шмекер — отвръща Торик. — Вади карти от ръкава си.
	— Единственото, което имам в ръкава си, са умели фокуси и талант.
	— Ето! — изтъква Торик. — Фокуси.
	Помощник-механикът им хвърля поглед от мястото си на земята.
	— Аз не съм забелязал шмекеруване — прокарва конеца през вече покрития с кръпки чорап.
	— Ха — перва го вяло по ухото Торик. — Ти беше прекалено зает да плетеш.
	— Шия — възразява той. — И ако не искаш да го правя, ще хвърля твоите чорапи зад борда.
	Торик сумти.
	— Какво отношение само — отбелязва. После се обръща към мен: — От всички получавам все такова.
	— И само това предлагаш — отговарям.
	— Влагам сърцето и душата си — протестира Торик.
	— Моя грешка — отвръщам. — Не бях наясно, че притежаваш някое от тях.
	До мен Кай се подхилква.
	— Ето защо все губи — обяснява. — Няма сърце и грам въображение.
	— Внимавай да не си въобразя да те хвърля зад борда — подвиква му Торик. — Ти какво мислиш, капитане? Притрябвал ли ти е друг ловец на сирени за тази мисия?
	— Кай също и готви — вмята Мадрид, докато разтребва палубата.
	Торик клати глава.
	— Според мен можем да пуснем мрежите и сами да си уловим риба за вечеря. Ще я изпечем лесно и без твоя хубавец.
	Мадрид не си прави труда да отговори и аз тъкмо се каня да го сторя вместо нея, когато нещо в далечина привлича погледа ми. Странна сянка насред океана. Тяло във водата. Примижавам и откачам златния телескоп от колана си.
	— На северозапад — казвам на Кай и приятелят ми сваля малък бинокъл от своя колан. — Виждаш ли го? — питам.
	— Мъж е.
	Клатя глава.
	— Точно обратното. — Присвивам очертаното си с черно око и го притискам силно към окуляра. — Момиче е.
	— Какво ще търси момиче насред проклетия океан? — Торик изкачва стълбите към нас.
	На основната палуба Мадрид прибира картите в калъфа.
	— Може би и тя си лови риба за вечеря — отбелязва сухо.
	Торик я стрелба с поглед.
	— Там има акули.
	— Отлични са с ориз.
	Завъртам очи.
	За щастие, момичето плува, а не се дави. Странно, но не върши кой знае какво друго. Просто е там, насред океана, а около нея не се вижда никой и нищо. Поемам рязко въздух и в същия миг момичето се обръща към кораба. Звучи невъзможно, но се кълна, че в този момент гледа право към мен. През мен.
	— Какво прави?
	Обръщам се към Кай.
	— Не прави нищо — изтъквам. — Просто се носи.
	Но когато се обръщам отново към нея, вече я няма. И на мястото й се е настанила смразяваща застиналост.
	— Кай! — кресвам и се втурвам към перилата. — Пълен напред. Опиши дъга и подготви спасителния пояс. Събуди останалия екипаж и го строй. Може да е капан.
	— Капитане, не бъди безразсъден! — виква Торик.
	— Сигурно е номер — съгласява се Мадрид.
	Не им обръщам внимание и поемам напред, но Кай полага върху рамото ми облечената си в ръкавица длан.
	— Елиан, спри. Възможно е във водата да има сирени.
	Стискам челюст.
	— Няма да допусна никой друг да умре заради проклетите сирени.
	Кай изпъва рамене назад.
	— Тогава нека аз отида вместо теб.
	Мадрид спира за миг и после подпира пушката на рамото си по-бавно от обикновено.
	Отпускам длан върху тази на Кай. Жестът му не е свързан с героизъм, предизвикан от желанието да спаси давещото се момиче, а единствено с лоялност. Защото онова, което цели в действителност, е да спаси мен. Ако обаче на света съществува едно нещо, от което да не се нуждая, то е спасение. Рискувал съм живота си достатъчно пъти, та да ми е ясно, че го пази магия.
	— Не ме оставяй да се удавя — приканвам.
	И после скачам.
	Чувствам водата като забиващи се в кожата ми пирони. Потресаващ брой железни шипове пронизват плътта ми, а дъхът ми засяда в гърдите и се задържа там. Не мога да си представя какво ли ще е усещането за водите около Пагос в сравнение с това. Не мога да си представя страната и нейната планина, нито пък мога да допусна, че пръстите ми ще си останат по местата, докато я изкачвам.
	Гмурвам се по-дълбоко и позволявам на главата ми да се завърти.
	Под водата е толкова тъмно, че колкото по-дълбоко се спускам, толкова повече се съмнявам дали някога ще се върна обратно на повърхността. Но дори насред дълбините на океана продължавам да дочувам грохота на „Саад“ в далечина. Долавям как корабът ми изтласква и пори водата, докато ме следва. И после я зървам.
	Потъва към дъното, очите й са затворени, а ръцете й са разперени като криле. Голо момиче с коса до лактите.
	Плувам към нея цяла вечност. Все по-близо и по-дълбоко, докато не се опасявам, че ще се удари в каменистото дъно, преди да съм я достигнал. Когато най-накрая я хващам през кръста, потръпвам заради студенината й. По-студена е от океана.
	По-тежка е, отколкото очаквах. Потъващ камък. Мъртъв товар. И независимо колко настоятелно я тегля нагоре, как пръстите ми се впиват в корема й и ръцете ми опасват ребрата й, тя не се извърта. Тревожа се, че съм закъснял, но не мога да понеса мисълта да я оставя на акулите и чудовищата.
	Изскачам на повърхността и поемам рязко въздух.
	„Саад“ е близо и само след секунди някой мята спасителния пояс във водата до мен. Нанизвам го на момичето и обвивам въжето около отпуснатата й ръка, за да може екипажът да я изтегли.
	Странно е да гледам как вдигат безжизненото тяло на кораба. Кожата й е така бледа на фона на тъмното дърво на „Саад“, едната й китка е закачена за пояса, а другата виси безпомощно. Когато екипажът ми най-накрая изтегля и мен, не спирам да си поема въздух, а се втурвам към нея. Плюя солена вода на палубата и коленича до момичето, като се моля да помръдне. Твърде скоро е. Прекалено рано през пътуването ни, та да сме натоварени с труп. Колкото и да ми допада да си мисля, че съм привикнал към смъртта, никога преди не съм виждал мъртва жена. Или поне не такава, която не е наполовина чудовище.
	Оглеждам момичето и се чудя откъде се е взело. В далечината няма кораби, нито пък суша на хоризонта. Все едно е изникнала от нищото. Родена от самия океан.
	Разкопчавам мократа си риза и я спускам върху голото тяло на непознатата, досущ като одеяло. Внезапното движение сякаш й вдъхва живот и тя отваря очи с кашляне. Сини са като устните на Сакура.
	Претъркулва се по корем и от устата й се излива океанът — бълва, докато накрая в нея не е останала повече вода. Когато се обръща към мен, първото, което забелязвам, са луничките й във формата на звезди. По лицето й са изписани съзвездия като онези, които назовавам по име, докато останалата част от екипажа ми спи. Косата й е полепнала по бузите и има тъмен наситеночервен цвят. Приглушен и толкова близък до кестеняв. Изглежда млада — може би по-млада от мен — и най-неочаквано, когато протяга ръка, аз й позволявам да ме придърпа.
	Тя прехапва силно устна. Напукана и странно бледа е, също като кожата й. В действието й и в начина, по който го извършва, има нещо диво. Както и в сините й като океана очи и в това как нежно потърква яката ми. Нещо познато и хипнотизиращо. Прошепва непозната, самотна дума, която звучи някак грубо, откъснала се от устните й. Не мога да открия смисъл в нея, но каквото и да значи, ме зашеметява. Навеждам се близо и полагам длан върху китката й.
	— Не разбирам.
	Тя се надига до седнало положение, олюлява се леко и стиска по-здраво яката ми. После повтаря по-отчетливо. Гуруни. Изстрелва го като оръжие и лицето й се изкривява. Внезапно се преобразява от невинно момиче в далеч по-свирепо създание. Почти чудовищно. Отскачам, но този път не съм достатъчно бърз. Момичето повдига трепереща ръка и я плъзва надолу по бузата ми. Със сила.
	Падам назад.
	— Капитане! — Торик се протяга към мен.
	Избутвам ръката му и се взирам в нея. Тя се подсмихва. По неимоверно бледите й устни личи намек за удовлетворение, после клепачите й се спускат с пърхане и главата й се блъска в палубата.
	Аз потърквам челюстта си.
	— Кай — не откъсвам очи от морското момиче. — Донеси въже.


>	15

	Когато се събуждам, съм вързана за парапета.
	Около едната ми китка е омотано златно въже, пристегнато за дървената площадка над палубата на кораба. Вкусвам жлъчка, която ме изгаря, и ми е студено, а това е най-неестественото усещане на света, защото съм прекарала живота си да се наслаждавам на леда. Сега студът ме кара да изтръпвам и оцветява кожата ми в синьо. Копнея за топлина и чувствам слабото слънце върху себе си като балсам.
	Поглеждам надолу, като дишам насечено, и виждам крака. Болнаво бледи израстъци, кръстосани странно под мен и осеяни с натъртвания. Някои са на големи участъци, а други — като малки отпечатъци. Също и стъпала с пръсти, порозовели от студа.
	Опашката ми я няма. Майка ми ме прокле. Искам да умра.
	— О, добре, будна си.
	Отмествам глава от парапета и установявам, че надолу към мен се взира мъж. Мъж, който също така е принцът, чието сърце някога беше на косъм да се озове в ръцете ми. Наблюдава ме с любопитство, а краищата на черната му коса още са мокри и оставят дири по иначе сухите му дрехи.
	До него стои най-едрият човек, когото някога съм виждала. Кожата му е почти толкова черна като самия кораб. Застанал е редом с принца, а дланта му лежи върху ефеса на дълга сабя, прикрепена с ширит към пояса му. Има и още двама: момиче с кафява кожа и татуировки, покриващи ръцете и бузите й, което носи златни обици и гледа с подозрение. В отбранителна поза до нея се извисява момче с изострена челюст, което потропва с пръсти по ножа на колана си.
	Още толкова много са устремили погледи към мен откъм палубата долу.
	Зърнах лицата им. Миг преди светът да потъне в тъмнина. Нима принцът ме спаси от удавяне? Мисълта ме вбесява. Отварям уста да му заявя, че няма право да ме докосва или че е трябвало да ме остави да се удавя в океана, който наричам дом, за да направя напук на майка ми. Просто защото тя го заслужава. Да позволи смъртта ми да бъде урок за нея.
	— Добър плувец си — изричам вместо това на мидаски, доколкото ми е възможно.
	— Ти не си — отвръща той.
	Изглежда развеселен и никак не е уплашен от смъртоносното създание пред себе си. Което означава, че или е идиот, или не знае коя съм. Вероятно и двете, макар да не смятам, че принцът би губил време да ме връзва, ако възнамеряваше да ме убие. Чудя се колко ли различно ме е накарало да изглеждам заклинанието на майка ми, та да не ме разпознава.
	Поглеждам към останалите. Те наблюдават напрегнато принца. Чакат да чуят заповедите му и неговата присъда. Искат да научат какво възнамерява да прави с мен и долавям колко са разтревожени, понеже самоличността ми продължава да е загадка. Харесват непознати дори по-слабо от мен и когато се споглеждат с мрачни лица, ми става ясно, че ще ме метнат зад борда, ако принцът им го нареди.
	Поглеждам към него и се мъча да открия верните думи на езика на Мидас. Малкото, което съм изричала, има странен вкус върху езика ми, гласните се преливат една в друга прекалено бавно. На вкус е както и звучи — като топлина и злато. Щом заговарям, гласът не е моят. Акцентът ми е прекалено остър, че да оформи думите, и от устата ми излиза съскане заради странните звуци.
	— Винаги ли завързваш жените на кораба си? — произнасям старателно.
	— Само красивите.
	Татуираното момиче завърта очи.
	— Самото очарование — коментира.
	Принцът се смее и звукът ме кара да оближа устни. Майка ми го иска мъртъв, но държи да го постигна в облика си на човек, за да докажа, че съм достойна за бъдеща господарка на моретата. Само да успея да се добера достатъчно близо.
	— Развържи ме — нареждам.
	— Редно е първо да благодариш, преди да започнеш да лаеш заповеди — отвръща принцът. — Все пак те спасих и те облякох.
	Свеждам очи и осъзнавам, че е истина. Голяма черна риза дращи краката ми и влажната й материя е залепнала за новото ми тяло.
	— Откъде се появи? — пита принцът.
	— Да не би някой да те е хвърлил зад борда, докато си се събличала? — добавя момичето.
	— Може би са я хвърлили зад борда точно защото се е събличала — обажда се момчето с ножа.
	Изказването му е посрещнато със смях от страна на останалите.
	— Прости ни — заговаря принцът. — Но не всеки ден се натъкваме на голо момиче, което се дави насред океана. Особено пък без други кораби на хоризонта. Още по-малко момиче, което да ме перне, след като съм го спасил.
	— Ти си го заслужи.
	— Помагах ти.
	— Именно.
	Принцът обмисля чутото и после вади от джоба си малко кръгло приспособление. Изглежда като някакъв компас и когато заговаря отново, очите му остават приковани в него, а тонът му е измамно нехаен.
	— Не мога да разгадая акцента ти — заявява. — Откъде си?
	В гърдите ми се загнездва злокобно чувство. Отклонявам очи от предмета, защото мразя усещането, докато го наблюдавам. Все едно и той се взира в мен.
	— Развържи ме — повтарям.
	— Как се казваш? — иска да узнае принцът.
	— Развържи ме.
	— Виждам, че не владееш много добре езика на Мидас. — Клати глава. — Първо ми кажи името си.
	Прехвърля преценяващ поглед от компаса върху мен, а аз се мъча да измисля лъжа. Безнадеждно е, защото не знам човешки имена, които да ми послужат за нея. Никога не съм се задържала достатъчно дълго, та да ги науча, и за разлика от русалките, които шпионират хората при всяка паднала им възможност, аз никога не съм си поставяла за цел да узная повече за жертвите си.
	— Лира — изстрелвам рязко.
	Той хвърля поглед към компаса си и се усмихва.
	— Лира — повтаря и прибира малкия предмет в джоба си. Името ми звучи мелодично, изречено от неговата уста. Не като оръжието, което беше, когато го произнесох. — Аз съм Елиан — представя се, макар да не съм го питала. Принцът е принц и името му е маловажно, също като живота му.
	Опирам свободната си ръка на парапета и се изправям с мъка. Краката ми треперят неконтролируемо и после се подкосяват под мен. Строполявам се на палубата и просъсквам от болка. Елиан ме гледа и едва след кратка пауза протяга предпазливо ръка. Поемам я, защото не съм способна да понеса да се извисява над мен. Хватката му е достатъчно силна, за да ме вдигне обратно на слабите ми крака. Когато за малко не се сривам обратно, той стрелва длан към лакътя ми и ме задържа здраво на място.
	— Заради шока е — хваща ножа си и прерязва въжето, придържащо ме към парапета. — Много скоро ще си възвърнеш стабилността. Просто дишай.
	— Щях да съм по-стабилна, ако не се намирах на този кораб.
	Елиан повдига вежда.
	— Докато беше в безсъзнание, беше много по-очарователна.
	Присвивам очи и притискам длан към гърдите му, за да запазя равновесие. Успявам да почувствам равномерните удари на сърцето му и се връщам обратно в Мидас. Към мига, когато бях така близо да го открадна.
	Елиан се напряга, бавно отделя дланта ми от гърдите си и я връща върху парапета. Бърка в джоба си и вади малка огърлица. По верижката се преливат оттенъци на синьото и тя блести като вода на слънцето. Течност, преобразена в нещо друго е — прекалено гладка, за да е лед, и прекалено плътна, за да е океанска вода. Блещука на фона на златистата кожа на Елиан и когато той разтваря длан, разкрива медальона, висящ на нея. Остро изрязани ръбове, обагрени от рачешко червено. Разтварям устни и докосвам с ръка шията си, на която някога висеше раковина. Нищо.
	Напълно разярена, аз се хвърлям към Елиан с хищно протегнати ръце. Но краката ми са прекалено нестабилни и начинанието ми почти ме запраща обратно на пода.
	— Кротко, девойче. — Елиан ме хваща за лакътя, за да ме задържи права.
	Изтръгвам ръката си от него и оголвам злобно зъби.
	— Дай ми я — нареждам.
	Той накланя глава.
	— Защо да го правя?
	— Защото е моя.
	— Нима? — Той прекарва палец по ръбовете на раковината. — Доколкото ми е известно, това е огърлица за чудовища, а ти не изглеждаш като такова.
	Стискам дланите си в юмруци.
	— Искам да ми я дадеш.
	Чувствам се вбесена заради мидаските думи върху езика ми. Гладките им звуци са прекалено чудати, че да изразят гнева ми. Изкушавам се да изстрелям срещу него остриетата на собствения си език. Да го разкъсам с камите на псариин, всяка дума от който е способна да нарани.
	— Каква е стойността й? — интересува се Елиан.
	Гледам го сърдито.
	— Какво имаш предвид?
	— В океана нищо не е безплатно — обяснява. — Какво струва огърлицата за теб?
	— Животът ти.
	Той се смее и здравенякът до него също се подхилква добродушно. Не съм сигурна какво е толкова смешно, но преди да съм попитала, Елиан се обажда:
	— Не мога да си представя, че животът ми значи кой знае какво за теб.
	Толкова греши.
	— Тогава моя — заявявам.
	И наистина го мисля, защото огърлицата е моето средство да намеря пътя си до дома. Или най-малкото да помоля за помощ. Ако не може да ме отведе обратно до кралството ми в облика ми на човек, поне може да призове Калия. Тя би могла да говори с Морската кралица от мое име и да я помоли да отмени наказанието.
	— Животът ти — повтаря Елиан. — Прави няколко крачки към мен. — Внимавай на кого го казваш. Лош човек би могъл да се възползва.
	Избутвам го настрана.
	— А нима ти си добър човек?
	— Допада ми да мисля, че е така.
	Вдига раковината срещу слънцето. Кръв на фона на небето. Успявам да зърна любопитството в очите му, докато се чуди какво прави корабокрушенка с подобна дрънкулка. Размишлявам дали изобщо е наясно за какво служи, или просто е вещ, която е зървал на шиите на убитите от него сирени.
	— Моля те — отронвам и очите на Елиан отново ме стрелват.
	Никога не съм използвала тази дума на който и да е език, и макар да няма начин Елиан да го знае, видът му е някак смутен. Решителността му се пропуква. Все пак аз съм полуголо момиче, държано като затворничка, а той е човешки принц. Благородник по рождение и предопределен да ръководи империя. Във вените му тече кръв на рицар и единственото, което трябва да сторя, е да му го напомня.
	— Да те умолявам ли искаш? — питам и челюстта на Елиан се стяга.
	— Ако само ми обясниш защо е у теб, ще ти я върна.
	Звучи искрен, но аз имам едно наум. Пиратите са лъжци по призвание, а благородниците са лъжци по рождение. Знам го от личен опит.
	— Майка ми ми го даде — отговарям.
	— Подарък. — Елиан обмисля чутото. — От колко време е предавана в семейството ти? Известно ли ти е какво върши или как действа?
	Проскърцвам със зъби. Трябваше да се досетя, че въпросите му няма да секнат, докато не изтръгне истината от мен. През всеки друг ден бих му я предоставила с удоволствие, но на този кораб, лишена от мелодията на гласа ми, аз съм безпомощна да го подчиня с песента си. Да не говорим, че едва стоя права сама. Раковината е последната ми надежда, а той не ми я дава.
	Хвърлям се към нея още веднъж. Дори като човешко същество пак съм бърза и след миг обгръщам китката му с пръсти. Незнайно защо обаче Елиан е по-бърз и в секундата, в която ръката ми стиска неговата, ножът му вече е на шията ми.
	— Честна дума — притиска острието към гърлото ми и усещам лека болка, — това не беше особено умно.
	Затягам хватка около китката му и никак не съм склонна да го пусна. Порязаното на шията ми смъди, но съм усещала и причинявала далеч по-лоши неща. Когато му се усмихвам подигравателно, лицето му, надвесено над моето, е на бандит — няма нищо общо с тези на добродушните и мили принцове, които съм пленявала преди. Онези, чиито сърца са скрити под леглото ми. Елиан е също толкова воин, колкото и мен самата.
	— Капитане! — От долната палуба се появява мъж с широко ококорени очи. — Радарът засече една.
	Елиан бързо насочва поглед към момчето с ножа.
	— Кай — произнася. Просто име, просто дума, и все пак момчето кимва рязко и профучава по стълбите към долната палуба.
	Елиан отдръпва ножа от гърлото ми и го прибира.
	— Всички на позиция! — кресва. Нахлузва огърлицата ми на шията си и се втурва към борда на кораба.
	— Какво правиш? — питам.
	Елиан се обръща към мен, а очите му проблясват дяволито.
	— Това е щастливият ти ден, Лира — обявява. — На път си да срещнеш първата си сирена.


>	16

	Гледам как човеците се щурат от единия край на кораба до другия, теглят въжета и крещят думи и имена, които не разбирам напълно. В някакъв момент момчето с ножа — Кай, се препъва и порязва дланта си. Татуираното момиче бързо сваля кърпата от главата си и я мята към него, преди да се втурне към руля и да го извърти рязко на ляво. Корабът се отклонява прекалено бързо, за да запазя равновесие и аз отново се строполявам на земята.
	Писвам ядосано и оглеждам палубата за похитителя ми.
	Принц Елиан се надвесва над парапета — на едната му ръка е намотано въже, а с другата е вдигнал мистериозният предмет към светлината.
	— Кротко — заръчва на екипажа. — Дръжте стабилен курс.
	Прошепва нещо на себе си. Поредица от думи на мидаски, които не мога да различа, а какво остава да разбера. После се усмихва към компаса и кресва:
	— Торик, сега!
	Едрият мъж навежда глава към долната палуба и ревва към екипажа. В мига, в който костите ми започват да вибрират от гръмкия му смях, въздухът е разцепен от остро изсвирване. Вдигам ръка към ушите си. Не е толкова шум, колкото острие, дълбаещо в черепа ми. Звукът е толкова пронизителен, че усещам как тъпанчетата ми ще експлодират. Около мен хората изглеждат незасегнати, така че отдръпвам дланите си с гримаса и се старая да прикрия дискомфорта си.
	— Влизам — подвиква Елиан през рамо. Хвърля компаса към момичето. — Мадрид, снижи мрежата по мой сигнал.
	Тя кимва, а той откача малка тръба от колана си и я поставя в устата си. После го няма. Достига водата почти без да издаде звук, толкова тихо, че се примъквам да се уверя дали наистина е скочил. Разбира се, повърхността е набраздена от вълнички, а принцът не се вижда никъде.
	— Какво прави? — питам.
	— Изпълнява ролята — отвръща Мадрид.
	— Каква роля?
	Тя откача малък арбалет от колана си и поставя стрела.
	— На стръвта.
	— Той е принц — отбелязвам. — Не може да бъде стръвта.
	Кай й подава колчан, пълен със стрели, и ми хвърля предпазлив поглед.
	— Ако си толкова загрижена, можем да хвърлим теб.
	Пренебрегвам както коментара, така и враждебността в очите му. Човешката дребнавост не знае граници.
	— Със сигурност не може да диша под вода задълго — изтъквам.
	— Пет минути кислород — отговаря ми Мадрид. — Затова служи тръбата. Находчиво приспособление, с което капитанът се сдоби в Ефевреси.
	Ефевреси. Земята на изобретенията. Това е едно от малкото кралства, от което гледам да стоя настрана. Отнасям се с голяма предпазливост към механизмите, които патрулират във водите му. Мрежи, изтъкани от мълния, и апарати, които плуват по-бързо от всяка русалка. Корабите са по-скоро зверове със свои собствени познания и интелигентност.
	— Когато капитанът се върне обратно горе, ще видиш нещо прелестно — уверява ме Кай.
	— Чудовищата не са прелестни — поправя го Мадрид.
	— Да виждаш как умират, е прелестно — Кай гледа преднамерено в моя посока. — Това се случва с враговете ни.
	— Не спирай да следиш за сигнала на капитана — напомня му пренебрежително Мадрид.
	— На теб го заръча.
	Тя се усмихва.
	— Формално погледнато, скъпи, по ранг съм над теб.
	Кай почесва лицето си със среден пръст, което явно не е особено ласкателен жест, защото челюстта на Мадрид увисва и тя прави опит да го перне по рамото. Кай й се изплъзва без усилие, сграбчва ръката й в движение и я придърпва към себе си. Когато Мадрид отваря уста да каже нещо, той притиска устни към нейните и си открадва целувка. Задига мига досущ като джебчия. Донякъде очаквам да го простреля с арбалета — знам, че аз бих го сторила, — но когато той се отделя от нея, тя го побутва едва-едва. Усмивката й е безмилостна.
	Извръщам се от тях и се вкопчвам в рифа за опора. Слънцето пече върху голите ми крака, а вятърът свисти меко покрай ушите ми. Пронизителното звънене се е снижило до далечно ехо и на неговия фон всичко ми се струва прекалено тихо. Прекалено спокойно. Под водата никога не е така ведро. Неизменни крясъци, сблъсъци и раздори. Океанът непрестанно се движи и прераства в нещо ново. Никога не е спокоен и никога не е същият. На сушата, на този кораб, всичко е твърде неподвижно.
	— Не обръщай внимание на Кай — обажда се Мадрид. Застанала е до мен. — Винаги е такъв.
	— Какъв?
	— Абсурден — отговаря и се обръща към него. — Ако сонарът прекъсне отново, слез в трюма и развърти ножа си срещу механика, та да се вземе в ръце.
	— Сонар ли? — питам.
	— Звъненето — обяснява тя. — Нас не ни смущава, но влудява сирените. Засяга нервните им окончания и ги обезврежда.
	Кай чисти мръсотия под нокътя на палеца си с ножа.
	— Пречи им да пеят песните си и да ни издавят всички.
	Стискам зъби. Типични човеци, служат си с мръсни технологични номера, които да водят битките им вместо тях. Никога преди не съм чувала за механизъм, способен да отнеме мощта на сирените, но след като черепът ми ме цепи така, съм склонна да повярвам. Чудя се колко ли мъчително би било да го чуя в облика си на сирена. Дали е равносилно на магията на майка ми?
	— Наясно съм, че изглеждаме доста западнали — заговаря Мадрид. — Обикновено екипажът е много по-голям, но сме на специална мисия. Капитанът оряза бройката наполовина в името на последната си прищявка.
	Поглеждам я учудено.
	— Не съм те питала за екипажа ви.
	Тя се смее и отмята къдрица от лицето си. Без завързаната кърпа косата й е напълно необуздана.
	— Реших, че ще имаш някои въпроси — изтъква. — Не всеки се буди на борда на позорния кораб за лов на сирени в компанията на златния принц. Без съмнение си чувала най-лоши и най-хубави неща за нас. Искам единствено да ти е ясно, че само половината истории са истина.
	Ухилва се на последните си думи, все едно сме стари съюзници. Все едно има причина да се чувства спокойно около мен.
	— Не може да си на борда на кораба ни, без да си наясно с детайлите и подробностите.
	Кай изсумтява презрително.
	— Не мисля, че на капитана ще му се понрави външен човек да е запознат с подробностите.
	— Ами ако тя стане част от екипажа?
	— Ако да носи ризата на капитана я прави част от екипажа, тогава половината от момичетата в Айдилио щяха да плават с нас.
	— Хубаво — отговаря Мадрид. — Нужна ни е малко повече женска кръв.
	— Сирените оплискват палубата ни с достатъчно от нея.
	— Морската пяна не се брои — избърборва тя и презрителното изражение на Кай, когато ми говори, е заменено от дяволита усмивка.
	— Допада ти да налагаш правила в движение. Нали, драга?
	Мадрид повдига рамене и отново се обръща към мен, а покритите й с мастило ръце са разперени като криле.
	— Добре дошла на „Саад“ — произнася тя.
	А после Елиан изскача от океана.
	За мое мигновено облекчение сонарът замлъква и въпреки остатъчното звънтене в ушите ми болката веднага се смекчава. Устните на Кай се разтягат в усмивка веднага когато Елиан поема глътка въздух, а на кораба настава пълно безумие. От дълбините към повърхността се издига мрежа и предизвиква мощни вълни. Създанието вътре се мята и съска, а заплетената й опашка е единствената преграда между нея и сърцето на принца.
	Елиан седи от другата страна, стиснал нож, и наблюдава сирената. Тя посяга към него с нокти, но мрежата е широка и ги разделя поне метър. Все пак Елиан изглежда нащрек — с едната си ръка се е хванал за мрежата, за да запази стабилност, а с другата държи ножа си.
	— Ако ви се намира свободно време — подвиква Елиан към кораба, — няма да възразя да се кача на борда.
	— Размърдайте се! — реве Торик към екипажа. — Исках тази мрежа да е горе преди пет минути.
	Кай се втурва до него и усуква въжето, което изтегля мрежата нагоре. Отпуска се назад, така че цялото му тяло балансира срещу нея. На моменти не му достига въздух заради тежестта. Долу сирената крещи така злобно, че едва успявам да различа нашия език псариин. Кърви, макар че не виждам откъде. Червеното покрива голяма част от нея, като че ли кожата й е оцапана с боя. Докато мъжът издърпва мрежата на кораба, тя продължава да се мята диво и свирката зазвучава отново. Стискам юмруци встрани от тялото си, за да си попреча да вдигна длани към ушите си. Сирената обезумява. Стрелва ръце към лицето си и впива нокти в бузите си в опит да прогони звука. Собствените й писъци са като смъртта. Карат новопридобитите ми пръсти на краката да се сгърчат върху повърхността на палубата.
	Кай дърпа въжето по-силно, а от ръцете му се лее пот. Когато мрежата най-накрая достига върха, той подава въжето на друг член на екипажа и се втурва към принца. След броени мигове мрежата е разплетена и Елиан е освободен.
	Кай и Мадрид го стискат за лактите и го завличат надалече от опасността да пострада. Докато го правят, виждам, че ръката му е срязана. Резки, така сходни с онези от деня, когато русалката се опита да открадне сърцето му от мен. Кай бързо съдира ръкава си и сграбчва ръката на Елиан. Осеяна е с дълбоки тъмни дупки. Кръвта е тъмночервена и няма нищо общо със златото, за което съм чувала. Видът й ме кара да се замисля.
	— Полудя ли? — крещи му Кай. Използва ризата си като импровизирана превръзка. — Не мога да повярвам, че си влязъл в мрежата.
	— Това беше единственият начин. — Елиан разтърсва ръка, сякаш за да се отърси от нараняването. — Не се поддаваше на подмамване.
	— Можеше да засегне артерия — намесва се Мадрид. — Не си мисли, че ще се хабим да ти правим шевове, ако и бездруго ще кървиш до смърт.
	Елиан се подсмихва заради непокорството й. За него всичко е игра. Той е загадка, маскирана като владетел, умее да се смее на идеята за неподчинение, все едно е немислимо. Умът ми не го побира.
	— Ако ще продължаваш по този начин, трябва да инвестираме в по-сигурни мрежи — отбелязва Кай.
	Хвърлям поглед към въпросната мрежа и едва не се усмихвам. Представлява плетеница от жици и стъкло. Фрагменти се преплитат един с друг, така че усуканият им метал оформя подвижна клетка. Чудовищна и прелестна е.
	Сирената вътре вие.
	— Умна е — отбелязва Елиан и идва до мен. — Обикновено шумът ги обърква толкова много, че само заставам до мрежата и те нахлуват. На нея обаче този номер не й минаваше. Не влезе, докато аз не се озовах вътре.
	Екипажът се събира с подготвени оръжия.
	— Опитвала се е да те надхитри — заключавам и Елиан се ухилва.
	— Може да се опитва да се прави на по-умна, но няма как да е по-бърза.
	Изсумтявам заради арогантността му и се обръщам към съществото, което е уловил в паяжината си. Почти нямам търпение да видя сирената, която е достатъчно глупава, че да падне в подобен капан, но щом зървам лицето й, ме обзема неизвестно чувство.
	Познавам я.
	Лъскава опашка с цвят на въглен, която шляпа по палубата. Чисто черна коса, полепнала по бузите й, и нащърбени нокти. Ръмжи и оголва удължените си кучешки зъби. Блъска настойчиво с опашка по жиците. Свирката продължава да звучи и всеки път, когато реша, че е възможно да запее, тя просто хленчи. Приближавам се малко и тя присвива очи. Едното е кафяво, а другото е смесица от кърваво и синьо. Набраздено е от белег, който достига до устата й.
	Мейв.
	— Бъди внимателна — предупреждава Елиан и дланта му се поколебава над ръката ми. — Смъртоносни са.
	Обръщам се към него, но той гледа към сирената — зеленият му като водорасли взор е по-остър от нейните нокти.
	— Айдиастико гуруни — процежда Мейв.
	Противно прасе.
	Думите й са като изречените от мен, когато Елиан ме спаси от удавяне.
	— Запази спокойствие — казвам й и после правя гримаса, защото осъзнавам, че още говоря на мидаски.
	Когато очите на сирената срещат моите, преливат от същата ненавист, която винаги сме изпитвали една към друга. Едва не се разсмивам при мисълта как дори като сме си чужди, враждебността ни може да бъде така наситена, че да се простира отвъд границите на познанството.
	Мейв плюе на палубата.
	— Мръсна човешка уличница — произнася на псариин.
	Аз инстинктивно се хвърлям напред, но Елиан ме дърпа рязко през кръста.
	Ритам с всички сили срещу него, решена да се докопам до дръзкото момиче пред мен. Сирена или не, няма просто да оставя обидата ненаказана.
	— Престани. — Пасът на Елиан е заглушаван от косата ми. — Ако толкова искаш да бъдеш убита, някой от нас може да го направи по-пригледно.
	— Пусни я — обажда се Кай през смях. — Искам да видя как ще завърши това.
	Гърча се в ръцете на Елиан и го дращя като животното, което съм.
	— След като ме нарече така, ще завърши със сърцето й на земята — заявявам.
	Мейв се кикоти и описва с пръст върху дланта си кръг на псариин. Когато разширявам очи заради обидата, тя само се смее още повече. Това е символ, запазен за най-долните твари. За русалките, които умират с опашки, заровени в пясъка за назидание.
	— Убийте я — кипвам аз. — Асчимил го скайла.
	— Човешка отрепка! — кресва в отговор Мейв.
	Дъхът на Елиан е горещ върху шията ми, докато се мъчи да ме удържи.
	— Какво й каза?
	— Мръсна малка кучка — превеждам на мидаски. — Та сас скотосо тон еафто моу.
	Лично ще те убия.
	На път съм да се освободя, но в мига, в който Елиан разхлабва хватка си около кръста ми, дланите му стискат здраво раменете ми. Завърта ме и после ме запраща към люка над долната палуба. Когато се надвесва над мен, в дъха му се усеща силен мирис на черни бонбони.
	Избутвам го и понечвам да го отмина, но той е прекалено бърз дори за мен, така че блокира пътя ми и ме блъсва обратно към лакираното дърво. Вдига бавно ръка, за да я опре в дървения панел до мен, и ми прегражда изхода.
	— Ти говориш псариин.
	Гласът му е гърлен, а очите — тъмни като кръвта, процеждаща се от ръката му. Зад него екипажът следи зорко Мейв, но на всеки няколко секунди отправят подозрителни погледи в наша посока. В лудостта си се самозабравих. Или може би си спомних коя съм. Заговорих на собствения си език, все едно е най-естествената постъпка на света. А тя никога няма да е такава за човешко същество.
	Елиан е достатъчно близо, така че ако се заслушам, съм способна да чуя сърдечния му ритъм. Ако застина, бих могла да доловя ударите, пулсиращи във въздуха между нас. Свеждам очи към гърдите му, където връзките на ризата му са се разхлабили и разкриват окръжност от нокти. Моят дар на раздяла.
	— Лира — заговаря той. — Най-добре да разполагаш с изключително добро обяснение.
	Мъча се да измисля отговор, но с ъгълчето на окото си забелязвам Мейв да застива при споменаването на името ми. Присвива очи към мен и се накланя, така че мрежата се впива в ръцете й.
	Просъсквам и Мейв отскача назад.
	— Принк писа! — произнася.
	Принцесо.
	Тя клати глава. Беше готова да умре от ръцете на пиратите, но сега, когато се взира в очите на своята принцеса, страхът най-сетне плъзва по лицето й.
	— Разбираш я — изтъква Елиан.
	— Разбирам много неща.
	Избутвам го настрани и той дава знак на екипажа си да ми позволи да доближа затворничката им.
	— Паракало — крещи Мейв, щом стигам до нея. — Паракало!
	— Какво казва? — пита Мадрид.
	Оръжието й сочи към Мейв, както и тези на останалите от екипажа. Мечове и куршуми, зад които да се скрият, защото човеците не притежават вътрешна сила да се отбраняват. Само че, за разлика от останалите, това на Мадрид не е просто оръжие. В някакъв момент е сменила арбалета с нещо далеч по-смъртоносно. Позлатеният метал проблясва под формата на пушка, но от него стърчи дълга черна стрела с връх от чисто сребро. Въпреки че разполага с толкова специално оръжие, Мадрид не изглежда нетърпелива да нападне. Видът й подсказва, че би предпочела да не омърсява ръцете си с убийство.
	Насочвам вниманието си обратно към Мейв и виждам как в очите й се нагнетява страх. Помежду ни никога не е съществувала и капка търпимост, но едва напоследък започнахме да гледаме една на друга като на врагове. Или по-скоро Мейв започна да ме смята за враг и аз приех комплимента с удоволствие.
	Оглеждам обезобразеното й око, обагрено с кръв и обезобразено от белези. Неотдавна я ослепих с тъпия край на парче корал. Сега, когато мига, дясното й око остава отворено. Като се замисля, не мога да си спомня защо го направих. Сигурно Мейв е казала нещо. Сторила е нещо, което така не ми се е понравило, че да я накажа. В действителност може и да не е сторила нищо, но е било без значение, защото повече от всичко съм искала да я нараня.
	Поради каквато и да било причина и без причина. Искала съм да я чуя да крещи.
	В морето е така. Брутално и неумолимо. Пълно с безкрайна жестокост, която не среща отплата. Имаше времена, когато не желаех нищо повече от това да убия Мейв, но се боях прекалено много от яростта на майка ми, за да действам. Сега възможността е налице. Може би не да го извърша лично, но да гледам как някой друг го прави. Врагът на моя враг.
	— Преведи ни какво казва — настоява Кай.
	— Не казва нищо — втренчвам се в Мейв. — Умолява.
	— Умолява.
	Елиан е до мен, а изражението на лицето му е неразгадаемо, когато повтаря думата. Стиска ножа си в ранената ръка и кръвта изчезва, когато капе по острието. Металът поглъща метал. Усещам чародейството да струи от него като тътен. Шепотът на оръжието, изпълнено с желание да пролее още кръв, та да я поеме у себе си. Пропито е с достатъчно магия, че да запее някоя мелодия, подобна на моите, но Елиан не се поддава на рефрените му. Лицето му е колебливо и е изтекло много време, откакто съм съзирала нещо подобно в очите на убиец. Елиан се взира надолу към Мейв, все едно заради молбите й случващото се е станало погрешно. Мръсно.
	— Умолява — повтаря отново той. — Сигурна ли си?
	— Паракало — произнасям аз. — Значи „моля“.


>	17

	Никога не съм убивал някой, който моли.
	Сирената се свива на палубата ми и аз съм напълно наясно, че е чудовище. Хлипа, но дори този звук е противен. Смесица от съскане и гърлени стонове. Не съм сигурен защо е толкова уплашена, при положение че преди мигове мрежа, изработена от стъкло и шипове, дори не я караше да трепне. Част от мен иска да се гордее, че репутацията ми най-накрая ме изпреварва. Друга част, навярно по-мъдрата, е убедена, че не разполагам с нищо, с което да се гордея.
	Хвърлям поглед към Лира. Косата й с цвят на гробищна пръст е полепнала по раменете й, докато тя се олюлява с движението на кораба. Нещо в слабата й фигура я кара да изглежда застрашителна, сякаш всеки ъгъл е оръжие. Почти не примигва пред сирената, която сега е загрозявана от рани. Докато я наблюдавам, не съзирам и следа от видението, което извадих от водата. Каквото и да е било заклинанието, заплашвало да ме завладее, когато я спасих, сега вече е развалено. Виждам пределно ясно, че не е безпомощно девойче. Нещо повече е и този факт ме изпълва с прекалено любопитство.
	Думите на псариин, които изрече, още се реят във въздуха. Език, забранен в повечето кралства, включително в моето собствено. Искам да узная как го е научила, кога се е намирала в подобна близост с тях, защо е запазила една от техните огърлици, нанизана на шията й като трофей. Искам да узная всичко.
	— Ще я убиеш ли? — пита Лира.
	Вече няма миловидни преструвки, докато се мъчи да говори моя език. Не съм сигурен откъде е, но което и да е кралството й, то очевидно не тачи моето.
	— Да.
	— Бързо ли ще го направиш?
	— Да.
	Тя се чумери.
	— Жалко.
	Сирената отново стене и повтаря нещо на псариин. Изрича го толкова бързо и гърлено, че едва разпознавам отделните думи. Малка част от тях обаче се запечатват в съзнанието ми по-ясно от останалите. Принк писа. Каквото и да означава, тя го произнася със страх и почит. Комбинация, на която не съм особено привикнал. В моето кралство онези, които ме почитат, не ме познават достатъчно, че да се боят от мен. А онези, които се боят от мен, ме познават прекалено добре, та да изпитват толкова неблагоразумни чувства като благоговение.
	— Ножът ти — обажда се Лира.
	Дланта ми сключва юмрук около дръжката. Раната ми кърви и усещам как острието бързо я попива. То не прахосва нито капка.
	— Притежава странна магия.
	Поглеждам я многозначително.
	— Не мисля, че си в позицията да определяш кое е странно.
	Лира не отговаря и докато тя мълчи, Кай пристъпва напред.
	— Капитане — заговаря, — бъди внимателен. Не може да й се вярва.
	В началото решавам, че говори за чудовището на палубата ни и се каня да му заявя, че не съм идиот. Осъзнавам обаче, че той не гледа към сирената. Пред очите му е Лира.
	Ако съществува едно качество, което Кай никога не е притежавал, то е такт. Но Лира не обръща внимание на обвиненията му. Дори не хвърля поглед в негова посока, все едно че твърдението му не е нищо повече от морска вода, стичаща се по тялото й.
	— Аз ще се справя с нея — отговарям му. — Когато съм готов.
	— Може би е редно да си готов още сега.
	Почуквам с върха на ножа по пръста си и пристъпвам напред, но Кай ме сграбчва за ръката. Свеждам очи към дланта му, стиснала плата на ризата ми. Най-силната страна на Кай е, че е толкова подозрителен, колкото аз съм безразсъден. Не обича изненадите и приема, че всяка възможна заплаха застрашава живота ми. Всяко предупреждение е обещание. При положение че той го върши вместо мен, няма нужда аз да губя време с тревоги. И бездруго фактът, че съм прекарал живота си във водата, ме е научил да съзирам онова, което другите не успяват, и да очаквам нещата, които те не биха очаквали. Усвоил съм урока да не се доверявам на непознат на пиратски кораб, но е далеч по-добре да разчиташ на инстинкта си, отколкото на подозренията.
	— Не чу ли какво ти казах току-що? — пита той.
	Внимателно отстранявам ръката на Кай от моята.
	— Мога да те уверя, че на слуха ми нищо му няма.
	— Значи е пострадал само здравият ти разум — отбелязва Лира.
	Наблюдавам я как отмята коса от лицето си.
	— Какво значи това? — интересувам се.
	— Ако го имаше, досега да си я убил. — Лира сочи към сирената. — Сърцето й вече можеше да е изстинало в ръцете ти.
	Кай извива вежда.
	— Дявол го взел — произнася. — От що за кораб са я изхвърлили?
	До него Мадрид променя стойката си, а оръжието й не трепва и за миг, докато размърдва краката си. Обезпокоена е — мога да го доловя, както и да го видя. Мадрид не изпитва желание да убива, независимо дали става дума за чудовища, или за хора. В Клефтес е убивала достатъчно, та да й стигне за цял живот, и по силата на някакъв противоречив обрат на съдбата преживяното й е насадило повече морал и скрупули отпреди. Никое от двете няма място на „Саад“. Тя обаче е най-добрият ми стрелец и ако пренебрегна принципите й, я превръщам в един от най-сигурните ми шансове да не умра.
	— Сирените са тези, които отнемат сърца — обяснява Мадрид на Лира. — Не ние.
	Ножът проблясва в ръката ми.
	— Аз съм отнемал предостатъчно сърца.
	Оглеждам сирената, като се доближавам доколкото мога, без да нарежа ботушите си на мрежата.
	Мисля си за Кристиан, който се е удавил в океана с лъжовна целувка на устните. Като нищо това може да е сирената, която го е убила. С Гибелта на принцовете е имало и друга — така ме осведомиха мълвите в кралството ми. Убийцата на Кристиан може би се намира на кораба ми.
	Сирената казва нещо на Лира и аз се чудя дали отново се моли. Дали Кристиан се е молил, или е бил така силно подвластен на заклинанието на сирената, че е умрял доброволно.
	— Задръж я долу — нареждам.
	Оръжието на Мадрид изстрелва харпун и се забива в центъра на опашката на сирената. Прикована е на кораба ми. Устоявам на импулса да хвърля поглед към Мадрид, макар да съм напълно запознат с мрачното й изражение. Колкото и добър стрелец да е, Мадрид е още по-добър човек.
	Изритвам части от мрежата и приклякам до заловеното създание. Тази част като че ли винаги отнема от човечността ми, сякаш начинът, по който убивам, начертава морална граница.
	— Искам да ми кажеш нещо — заговарям. — И ще съм благодарен, ако го направиш на моя език.
	— Потедента.
	Сирената се гърчи под острието на харпуна, задържащ я на „Саад“. Потопено е в сребърен тинит, който е смъртоносен за вида им. Бавно действащата му отрова се сгъстява около входящата точка и пречи на кръвта от раната да се просмуква в палубата ми, а ако й се даде достатъчно време, спира отвратителното сърце, биещо в гърдите на сирената.
	— Това не е мидаски език — заявявам. Стискам здраво компаса си, загледан в неподвижните точки на циферблата му. — Какво знаеш за Кристала на Кето?
	Сирената разтваря устни, поглежда към Лира и клати глава.
	— Егодента сас продосей.
	— Лира — обръщам се към нея. — Предполагам, че няма да си така любезна да преведеш.
	— Никога преди не са ме обвинявали в любезност.
	Гласът й прозвучава по-близо, отколкото ми допада, и аз се размърдвам, щом забелязвам сянката й над мен. Бърза е, колкото и тиха, способна е да се прокрадне дори до мен. Мисълта е смущаваща, но я изтиквам в задната част на съзнанието си, преди да съм се вглъбил прекалено. Опасно е да се разсейваш, когато толкова близо до теб има чудовище.
	Лира прикляка до мен. Млъква за миг. Сините й като буря очи се присвиват към харпуна в центъра на опашката на сирената. Мъчи се да вземе решение. Възможно е нашата жестокост да я отблъсква и да се чуди дали да го прикрие, ала не забелязвам признаци на отвращение. Но пък е много лесно да нахлузиш маска. Въпреки неприятното усещане в корема ми заради виковете на сирената, в моите собствени очи не проличава нищо. Избутвам го настрана, както постъпвам с всичко останало. Един капитан не може да си позволи лукса да чувства вина.
	Лира се надига с прясно придобита стабилност и се вглежда в умиращата твар.
	— Може би ще е от полза да извадиш и другото й око — предлага.
	Аз потръпвам, а в ъгълчетата на бледите й устни наднича усмивка. Не знам дали е защото сирената е така уплашена, или просто й допада изражението на лицето ми. Дали го е казала просто за да провери реакцията ми?
	— Така ще я лиша от твоята победоносна усмивка — изтъквам.
	Лира извива вежда.
	— Тя е твой враг. Не искаш ли да страда?
	Гледа ме, все едно напълно съм си изгубил ума. Екипажът ми има склонността да ме гледа по този начин, макар че обикновено не се случва в дни, когато отказвам да измъчвам. Хората са в правото си да твърдят много неща за ловците на сирени на „Саад“, но едно, което няма да е вярно, е, че този начин на живот ни доставя удоволствие. Океанът да, но смъртта — никога. Тя е необходимо зло, за да пазим света в безопасност, и колкото и подло да е умъртвяването, то се върши с цел. Започна ли да го харесвам, тогава ще се превърна в съвсем същото, от което се опитвам да предпазя човечеството.
	— Войниците не се наслаждават на войната — заявявам.
	Лира стиска устни, но точно когато ги отваря отново, за да каже нещо, аз се озовавам проснат по гръб. Главата ми се удря в палубата и усещам силна болка в слепоочията си.
	Сирената е върху мен.
	Дере и хапе, като същевременно надава безбожен вой. Отблъсквам атаките й, докато тя отчаяно се опитва да отхапе къс от мен. Опашката й представлява каша от съсирена кръв, разпорена е през самата среда. Явно я е отскубнала, за да се освободи.
	— Не мога да се прицеля чисто! — виква някой. — Ще го улуча.
	— Нито пък аз!
	— Мадрид! — кресва Кай. — Мадрид, стреляй незабавно!
	— Не мога — чувам звука от захвърлено на земята оръжие. — Проклетото нещо отново е блокирало.
	Боричкам се с отровното създание. Лицето й е остри зъби, омраза и нищо друго. Гладна е за парче от мен. Ще грабне какъвто къс успее, независимо дали е сърце, или не.
	Тежестта й ме притиска и смазва гърдите ми. Чува се пропукване и вече едва успявам да дишам от болка. Около мен екипажът ми крещи така пронизително, че е почти неразбираемо. Гласовете им прерастват в шум, а ръцете ми са изгаряни от болка. Сирената е прекалено силна. Засега е по-силна от мен.
	А сетне, също толкова внезапно, както ме е връхлетяла, тежестта изчезва. Въздухът нахлува в гърдите ми.
	Кай се вкопчва в дяволските рамене на сирената и я откъсва от мен. Тя се плъзва по палубата и се блъсва мощно в стената на каютата. Екипажът ми отскача от пътя на тялото й. Стълкновението разлюлява „Саад“.
	Сирената забива нокти в палубата, а раменете й стърчат нагоре. Просъсква и се хвърля напред. Хващам рязко ножа си. Въпреки неописуемата болка в областта на ребрата си прицелвам лекото като перо острие и после го мятам във въздуха. То прониква плавно в онова, което е останало от сърцето й.
	По-голяма част от кръвта оформя мехури по кожата й, но остатъците, които заплашват да се излеят на палубата ми, бързо са погълнати от ножа. Сирената крещи.
	Кай ме дърпа на крака, а аз поемам дискретно глътка въздух, без да смея да покажа, че съм се изненадал. Макар и да е очевидно. Моята задача е да очаквам неочакваното, а проявих достатъчно глупост да обърна гръб на убиец.
	— Добре ли си? — пита Кай и ме оглежда за рани. Мръщи се при вида на кръвта по ръката ми. — Трябваше да съм по-бърз.
	От израза на лицето му ме боли също колкото от атаката на сирената, така че завъртам рамо, като опитвам да прикрия нарастващата болка в ребрата ми.
	— Това е част от работата ни — отвръщам и се обръщам към Мадрид. — Пак ли заяде?
	Мадрид вдига захвърленото си оръжие и оглежда механизма.
	— Не разбирам — отговаря тя. — Ще трябва да го сваля в трюма за нов ремонт.
	Тя поема към другия край на палубата и после внезапно се заковава на място, щом забелязва, че тялото на сирената блокира вратата. Мадрид преглъща и чака търпеливо. Всички го правят. Напълно мълчаливи са до момента, в който сирената започва да се размива. Дори след толкова дълго време гледката им се вижда истинско чудо. Аз обаче не наблюдавам как безжизненото същество се превръща в пяна на палубата ми.
	Виждал съм стотици чудовища да умират. Вместо това насочвам вниманието си към непознатото момиче, което извадих от океана.
	Лира вече не се усмихва.


>	18

	Мейв се разтапя до пълно изчезване.
	Да убиеш сирена не е като да убиеш русалка. Техните гниещи трупове оставят петна по океанското дъно и скелети между коралите, докато ние се размиваме и се превръщаме в същото, което ни е сътворило. Във вода, пяна и солта във вените ни.
	След като умрем, не остава нищо, с което да бъдем запомнени.
	Мислех, че ще се радвам, когато Мейв умре, но войната между видовете ни продължава, а аз току-що помогнах на човеците в домогването им да ни унищожат. Поне принцът не изтръгна сърцето й, преди да я убие. Никога не съм обръщала внимание на легенди, освен ако не съм обект на такава, но дори аз съм запозната с историите. Предупрежденията, че всеки човек, който притежава сърце на сирена, получава имунитет към песните ни. Говори се, че затова се превръщаме в пяна, когато умрем. Не е проклятие, което да ни заличи от света, а благословия от Кето, за да е сигурна, че никой човек не може да се сдобие с наше сърце.
	След като Мейв изчезва, ме свалят в трюма, в помещение без прозорци, което мирише на анасон и ръжда. Стените не са стени, а дебели завеси, които висят от лакиран таван. Влажните им ръбове достигат до пода, поклащат се ведно с полюляването на кораба и разкриват безкрайни редове. От книги, оръжия и злато. Всяка завеса крие своята тайна. В центъра има голям куб, изработен от черно стъкло. Дебело е колкото съм висока аз, с панти и резета от масивно злато. Същото като онова, от което беше изработена брошката на русалката змиорка. Някакъв вид затвор е и не изглежда предназначен за хора. Или ако е така, е създаден за най-лошите.
	В кралството Кето не държим затворници. Да предадеш Морската кралица, означава да се откажеш от живота си, така че нямаме друг избор, освен да бъдем онова, което нареди майка ми. Да си промениш решението не ти дава втори шанс — моето наказание е доказателство за това.
	Обръщам се към Елиан.
	— Защо съм тук долу?
	С всеки изминал момент видът му все повече приляга на океана. Върху ризата му е метната кафява кожена туника с оръфан черен ширит, който я пристяга на шията. Краката му са наполовина покрити с панталони и наполовина с високи кафяви ботуши, стигащи до коленете. От рамото към кръста му се спуска каиш, от който виси абордажна кука. Ножът е скрит отзад, далече от чужди очи. Все още мога да подуша кръвта на Мейв по него.
	— Виждаш ми се светска особа — отговаря Елиан. — Не можеш ли да си го разтълкуваш?
	Кай и Мадрид стоят зад него като непреклонни пазители. Прекарала съм по-малко от ден на този кораб и вече знам кои са най-доверените му хора. Което означава, че съм наясно и кои са най-слабите му места.
	— Мислех, че принцовете обичат да спасяват девици, изпаднали в беда.
	Елиан се смее, а белите му зъби проблясват на фона на красивото му лице.
	— Значи сега си невинно девойче? — пита. — Странно, но никак не изглеждаше такава, докато се мъчеше да се промъкнеш покрай мен, за да нападнеш сирената.
	— Струва ми се, че хората на този кораб се занимават точно с избиването на сирени.
	— Обикновено не с голи ръце.
	— Не всеки се нуждае от вълшебен нож, който да му върши мръсната работа.
	— Не всеки може да говори псариин — отвръща.
	Поддържам усмивката си престорено свенлива, играя добре ролята си.
	— Имам талант за езици.
	— Мидаският ти сочи друго.
	— Имам талант за интересни езици — поправям се и около зелените очи на Елиан се появяват бръчици.
	— Ами твоят собствен език? — пита.
	— По-добър е.
	— С какво?
	— По-подходящ е за мен.
	— Не смея да мисля какво означава това.
	Елиан ме отминава и притиска длан към студеното стъкло на куба. Пръстите му се разперват върху стената на бъдещия ми затвор и аз почти успявам да почувствам студенината й да струи през него. Сирената у мен копнее да усети леда по кожата си и да познае студа, към който е привикнала. Човекът у мен потреперва.
	— Къде е домът ти? — иска да научи Елиан.
	Застанал е с гръб към мен и виждам как отражението му движи устни. Вглъбил се е в себе си, държи взора си встрани от моя. За миг ми се струва, че не пита мен. Може би пита себе си. Принц, който не знае към кое кралство принадлежи. После Кай прочиства гърло и Елиан се завърта. Лицето му мигом е озарено от светлина.
	— Е? — настоява.
	— Не мислех, че ще бъда разпитвана.
	— Клетката не го ли издаде?
	— Не видях клетка. — Протягам шия и надничам зад него, все едно не съм забелязала предстоящия ми затвор. — Чарът ти трябва да ми е попречил.
	Елиан клати глава, за да прикрие напиращата усмивка.
	— Не е обикновена клетка — обяснява. — Когато се залових с това и още нямах познания, я поръчах, защото бях твърдо решен да затворя вътре Морската кралица. — Повдига вежда. — Мислиш ли, че би могла да удържи теб?
	— Нима ще ме хвърлиш в клетка? — питам.
	— Да, освен ако не ми кажеш откъде си — отвръща. — И защо си отпътувала.
	— Изборът не беше мой.
	— Защо се намираше насред океана без кораб наоколо?
	— Бях изоставена.
	— От кого.
	— От всички — отговарям без капка колебание.
	Елиан се обляга назад с въздишка и опира стъпало в стъклото. Обмисля грижливо подбраните ми думи, превърта ги в съзнанието си като руля на кораба. Ненавиждам настъпилата тишина и смазващата й тежест в помещението. Все едно въздухът очаква прозвучаването на гласа му, преди да посмее да се разреди и да позволи да го дишат. Аз също чакам, мъча се да предвидя какъв ще е следващият му ход. Ситуацията ми е непоносимо позната. Толкова пъти съм заставала пред майка ми и съм прехапвала език, докато тя разпорежда как да водя живота си. Какво ще правя, кога ще убивам и коя ще бъде жертвата ми. Макар да е необичайно да наблюдавам как човек обмисля съдбата ми, не е чак толкова странно да чакам някой друг да решава вместо мен.
	Под изтъканите ми от водорасли лъжи е скрита истина. Наистина бях изоставена и сега съм на кораб с хора, които биха ме умъртвили на мига, ако знаеха какво съм. Под повърхността майка ми управлява кралство, което би трябвало да е мое, и ако някой постави под въпрос къде съм, тя ще спретне лъжа, чрез която ще ме забравят най-лесно. Убита с харпун от преминаващ моряк. Победена от проста русалка. Влюбена в човешки принц. Тя ще превърне спомена за мен по-скоро в посмешище, отколкото в легенда, и лоялността на кралството ми ще се стопи бързо колкото Мейв.
	Ще бъда нищо. Няма да имам нищо. Ще умра като едно нищо.
	Поглеждам към огърлицата ми, която още виси на шията на Елиан. Не се съмнявам, че ако долепя ухо към червената кост, ще чуя океана и смеха на майка ми да се носи през него.
	Извръщам се отвратена.
	— След три дни ще хвърлим котва в Айдилио — отделя се от стъклото Елиан. — Ще обявя решението си, когато стигнем там.
	— А дотогава?
	На лицето му грейва лека усмивка. Отстъпва настрана, за да разкрие пълното величие на клетката.
	— Дотогава.
	Веднага след негласната заповед Мадрид ме сграбчва за лакътя. От другата ми страна пръстите на Кай се сключват около ръката ми. Съпротивлявам се, но хватката им е здрава. След миг ме повдигат от пода и ме завличат до клетката. Гърченето ми не успява да ги отклони от курса им.
	— Пуснете ме! — настоявам.
	Опитвам се да ритам с тромави движения, но тялото ми е притиснато между техните и ми е останало съвсем малко пространство за дишане или шаване. Отмятам невъздържано глава и беснея заради липсата на контрол. Колко крехко и слабо е тялото ми сега. Във формата ми на сирена бих могла да ги разполовя с едно-единствено движение. Оголвам зъби и захапвам във въздуха, пропускам ухото на Кай само на сантиметри. Дори не мигва. Толкова съм безсилна, колкото се и чувствам.
	Стигаме до клетката и той ме захвърля вътре, сякаш съм безтегловна. Отскачам от пода и когато се втурвам обратно към входа, дланите ми срещат стена. Разпервам пръсти върху повърхността й и осъзнавам, че всъщност не е стъкло, а кристал. Блъскам непреклонно по него. От другата страна Елиан скръства ръце пред гърдите си. Човешкото ми сърце бие бясно в гърдите ми, по-мощно от юмруците ми по стената на моя затвор.
	Вирвам обвинително пръст към него.
	— Нима искаш да остана тук до Айдилио?
	— Искам те отвъд борда — отговаря Елиан. — Но няма как да те накарам да скочиш с вързани ръце от дъската.
	— Може би кавалерското ти отношение няма да го допусне?
	Елиан отива до близката стена и дърпа една от завесите, за да разкрие кръгъл ключ.
	— Изгубихме дъската преди години — отговаря. После добавя с много по-глух глас: — Кавалерското си отношение го изгубих приблизително по същото време.
	Завърта ключа и сенките превземат помещението.


	В кристалната клетка има само нощ. Помещението е погълнато от влажна тъмнина и макар затворът ми да изглежда непробиваем, успявам да подуша плесента във въздуха отвън. От време на време някой се появява с храна и ми позволяват няколко минути светлина от фенер. Почти заслепяваща е и до момента, когато преставам да мижа, осветлението угасва, а чиния с риба дразни сетивата ми. Няма вкуса на обичайните ми лакомства, но я излапвам за нула време.
	Не знам от колко време се намирам в кристалната клетка, но обещанието за Айдилио ми тежи. Когато пристигнем, принцът ще се опита да ме прати на сушата при хората, които не знаят нищо за океана. Тук поне мога да подуша солта на дома.
	Докато спя, сънувам корали и кървящи сърца. Щом се събудя, ме обгръща само тъмнина и бавното плискане на вълните в корпуса на кораба. Първия път, когато убих човек, светлината беше толкова ярка, че не можех да се покажа над водата, без да присвия очи. Повърхността беше почти напълно гладка и слънцето разтопи късчетата лед от моето кралство, задържали се по кожата ми.
	Момчето беше принц от Калокаири, а аз бях на дванайсет.
	Калокаири не е кой знае колко по-различна от красива пустиня насред самотно море. Земя на безкрайно лято е, с вятър, който носи мириса на пясък. В онези дни моята легенда още не се беше зародила и благородниците плаваха по море, без да се тревожат за нещо повече от обикновените човеци.
	Принцът беше в бели одежди и с лилав плат, омотан плътно около главата му. Беше мил и лишен от страх и ми се усмихна дълго преди да запея. Когато изскочих от океана, той ме нарече ахнан анатиас, което на калокайринския значи „малка смърт“.
	Момчето не се уплаши дори когато оголих зъби и просъсках по същия начин, както бях чувала да прави майка ми. Не ми беше чак толкова противно да изтръгна сърцето му. Той дойде почти доброволно. Преди да подхвана песента си, се протегна да ме докосне, а след първите няколко непохватни строфи слезе бавно от закотвената ветроходна лодка и закрачи, докато не навлезе достатъчно надълбоко, за да ме достигне.
	Първо го оставих да се удави. Докато дишането му се забавяше, аз държах ръката му и чак когато бях сигурна, че е мъртъв, се погрижих за сърцето му. Подходих предпазливо. Не желаех да има прекалено много кръв, когато семейството му го открие. Не исках да мислят, че е страдал, при положение че умря така умиротворено.
	Докато отнемах сърцето му, се чудех дали го издирват. Дали бяха осъзнали, че е изчезнал? Дали крещяха името му над повърхността на водата? Дали майка ми би крещяла така, ако аз никога не се върнех? Знаех отговора. Кралицата не би се смутила, ако изчезнех завинаги. Наследниците бяха лесни за произвеждане, а майка ми беше само и единствено Морската кралица. Знаех, че няма да я вълнува друго, освен факта, че не съм изтръгнала сърцето на момчето приживе. Щеше да ме накаже, задето не съм проявила достатъчно чудовищност. И се оказах права.
	Когато пристигнах у дома, майка ми ме чакаше. Беше заобиколена от други членове на кралския ни род. Бяха описали идеален полукръг и очакваха появата ми. Сестрата на Морската кралица беше излязла напред, готова да ме поздрави, а шестте й дъщери до една бяха строени зад нея. Калия беше последна, точно зад майка ми.
	В мига, щом Морската кралица ме зърна, й стана ясно какво съм сторила. Разчетох го в усмивката й и бях убедена, че е способна да го подуши по мен: вонята на разкаянието ми, задето убих калокаиринския принц. Нямаше значение колко усилено се стараех да избегна погледа й — кралицата щеше да познае, че съм плакала.
	Сълзите отдавна се бяха отмили, но очите ми продължаваха да бъдат все така кървясали, а и се бях престарала с изтъркването на кръвта под ноктите си.
	— Лира — заговори тя. — Сладка моя.
	Положих трепереща длан върху протегнатото й пипало и тя ме придърпа бавно към себе си. Калия прехапа устна, когато майка ми заоглежда чистите ми ръце.
	— Дойде да донесеш дарове на прескъпата си майчица ли? — попита Морската кралица.
	Кимнах и бръкнах в мрежата, закачена на кръста ми.
	— Изпълних поръчението ти. — Обгърнах с длани сърцето на младия принц и го вдигнах над главата си, за да й го поднеса като трофея, който искаше тя. — За дванайсетата ми година.
	Морската кралица погали косата ми, а гладкото й пипало премина по скалпа ми и се плъзна по гръбнака ми. Постарах се да не мигам.
	— Вярно — потвърди кралицата. Гласът й беше мек и провлечен като звука от утринния бриз. — Но, както изглежда, не си се вслушала докрай.
	— Той е мъртъв — заявих й и си помислих, че това със сигурност е най-важното. — Убих го и отнех сърцето му. — Повдигнах го малко по-високо и го притиснах към гърдите й, та да почувства безжизненото сърце на принца срещу студенината на нейното.
	— О, Лира. — Тя хвана брадичката ми и отърка нокътя на палеца си в кожата ми. — Обаче не съм ти заръчвала да плачеш.
	Не бях сигурна дали имаше предвид момента, в който бях убила принца, или докато се намирах в нейната хватка пред очите на целия кралски род. Устните ми трепереха от страх също като ръцете ми и когато от червеното ми око се стече първата капка, майка ми издаде силен вопъл. Позволи на сълзата да се търкулне върху палеца й и после я отърси от кожата си, все едно беше киселина.
	— Изпълних каквото нареди — повторих.
	— Поисках от теб да накараш човека да страда — изтъкна Морската кралица. — Да поемеш още биещото му сърце и да го изтръгнеш. — Едно пипало се плъзна по рамото ми и около тъничката ми шия. — Поисках от теб да бъдеш сирена.
	Помня, че се почувствах облекчена, когато ме захвърли на земята. Знаех, че ако се беше канила да ме убие, би ме смазала с хватката си. Можех да понеса бой. Можех да бъда унижавана и окървавена. Ако изтърпяването на няколко удара би потушило яростта на майка ми, нямаше да е чак толкова зле. Щях да се справя с лекота. Но проявих глупостта да мисля, че майка ми би избрала да накаже само мен. Каква полза да мъмри дъщеря си, когато вместо това можеше да я моделира по свое желание?
	— Калия — произнесе майка ми. — Ще ми направиш ли услуга?
	— Сестро — доплува напред леля ми, а по лицето й изведнъж се бяха изписали мъка и болка. — Моля те, недей.
	— Хайде сега, Крестел — отвърна майка ми. — Не бива да прекъсваш кралицата си.
	— Тя е моя дъщеря.
	Спомням си, че се изпълних с ненавист към начина, по който се прегърбиха раменете на Крестел. Все едно вече се готвеше за удар.
	— Мълчи сега — прикани благо майка ми. — Да не спорим пред децата.
	Обърна се към мен и протегна ръка към братовчедка ми. Все едно й я поднасяше по същия начин, по който бях постъпила аз с калокаиринското сърце. Не помръднах.
	— Убий я — нареди морската кралица.
	— Майко…
	— Изтръгни сърцето й, докато още крещи, както беше редно да сториш с човешкия принц.
	Калия изхлипа, беше прекалено уплашена да помръдне или дори да заплаче. Хвърли поглед към майка си, а после обратно към мен, примигвайки десетина пъти. Главата й се поклащаше неконтролируемо в едната и в другата посока.
	Все едно се гледах в огледало. Да съзирам ужаса по лицето на Калия беше като да виждам собственото си отражение. Целият ужас, който изпитвах, се съдържаше в очите й.
	— Не мога — промълвих. А после добавих по-силно: — Не ме карай.
	Отстъпих назад и клатех глава толкова настойчиво, че озъбеното лице на майка ми се превърна в петно.
	— Ти, глупаво дете — смъмри ме тя. — Предлагам ти изкупление. Имаш ли представа какво ще се случи, ако откажеш?
	— Не ми е нужно изкупление! — креснах. — Изпълних каквото поиска!
	Морската кралица стисна тризъбеца си и всички следи от въздържаност изчезнаха от лицето й. Очите й се сведоха до сенки, все по-черни и по-черни, докато вече не съзирах единствено тъмата им. Океанът простена.
	— Тази човечност, която те е заразила, трябва да бъде потисната — отсече. — Не го ли виждаш, Лира? Хората са напаст. Убиха богинята ни и целят да ни изтребят. Всяка сирена, която е показала съчувствие към тях, която подражава на обичта и скръбта им, трябва да бъде пречистена.
	Намръщих се.
	— Пречистена?
	Морската кралица бутна Калия на океанското дъно и аз потреперих, когато дланите й се блъснаха в пясъка.
	— Сирените не изпитват привързаност или разкаяние — възнегодува майка ми. — Не познаваме съчувствие към врага ни. Сирена, която изпитва подобни неща, никога не може да бъде кралица. Ще си остане навеки несъвършена. А на несъвършена сирена не бива да се позволява да живее.
	— Несъвършена — повторих аз.
	— Убий я — нареди майка ми. — И да не го обсъждаме повече.
	Изрече го така, сякаш беше единственият начин, по който можех да изкупя греховете си пред моя вид. Ако Калия загинеше, щях да бъда истинска сирена, достойна за тризъбеца на майка ми. Нямаше да съм нечиста. Емоциите ми бяха болест и тя ми предлагаше цяр. Изход. Възможност да ме отърве от човечността, за която твърдеше, че ме е заразила.
	Просто беше нужно първо Калия да умре.
	Приближих се към братовчедка ми и сключих ръце зад гърба си, за да не забележи майка ми колко силно треперят.
	Зачудих се дали успява да подуши кръвта, понеже бях забила нокти в дланите си.
	Калия проплака, когато я приближих, от мъничката й уста се откъсна ужасен вой. Не бях сигурна какво възнамерявам да предприема, но ми беше ясно, че не желая да я убивам. Грабни ръката й и отплувай, помислих си. Отдалечете се възможно най-далеч от Морската кралица. Добре разбирах, че няма да постъпя и така, защото океанът представляваше очите на майка ми и тя би ни видяла, където и да се скриехме. Ако отведях Калия, и двете щяхме да бъдем убити за измяна. Имах две възможности: да отнема сърцето на братовчедка ми или да я хвана за ръка и да позволя да умрем заедно.
	— Спри — обади се Крестел.
	Спусна се към Калия и постави бариера помежду ни. Беше разтворила широко ръце в отбранителна поза и бе оголила зъби. За миг бях убедена, че ще нападне, ще ме разпори с нокти и ще сложи край на това веднъж завинаги.
	— Вземи моето — подкани.
	Аз пребледнях.
	Крестел сграбчи ръката ми — изглеждаше миниатюрна в нейната, но далеч не така деликатна — и я притисна към гърдите си.
	— Вземи го — настоя.
	Братовчедките ми ахкаха около нас, а лицата им се изкривиха от ужас и скръб. Такъв беше изборът им: да гледат как умира майка им или да станат свидетели на убийството на сестра им. Застинах пред леля ми, готова да се разкрещя и да отплувам възможно най-далече. Тогава обаче Крестел хвърли поглед към Калия, която трепереше на дъното. Разтревожен и плах поглед, достатъчно бърз, та майка ми да го пропусне. Когато очите й се върнаха върху мен, преливаха от молба.
	— Вземи го, Лира — повтори Крестел. Преглътна и вирна брадичка. — Така трябва да бъде.
	— Да — потвърди благо майка ми зад мен. Нямаше нужда да се обръщам, за да видя, че усмивката разсича лицето й. — Замяната си я бива.
	Тя положи длан на рамото ми и ноктите й одраскаха кожата ми. Задържа ме здраво на място и снижи уста до ухото ми, за да прошепне нещо само между двете ни.
	— Лира — изрече майка ми толкова тихо, че опашката ми се сгърчи. — Излекувай се и ми покажи, че наистина принадлежиш на океана.
	Несъвършена.
	— Имаш ли някакви последни думи, сестро? — попита Морската кралица.
	Крестел затвори очи, но знаех, че не е, за да си попречи да заплаче. Направи го, за да запечата в тях яростта си, та да не бележи ирисите й. Искаше да умре като лоялна поданичка и да предпази дъщерите си от разплатата на майка ми. От мен.
	Когато Крестел отново отвори очи — едното така лазурно синьо, а другото в най-причудлив нюанс на лилавото, — гледаше само към мен.
	— Лира — промълви с дрезгав глас, — стани кралицата, от която се нуждаем.
	Това не беше обещание, което можех да дам, защото не бях сигурна, че съм способна да бъда кралицата, нужна на майчиното ми кралство. Трябваше да се отърва от всякакви емоции, да вдъхвам ужас, вместо да го чувствам, и когато дъхът ми секна, не бях убедена, че го нося у себе си.
	— Няма ли да обещаеш? — попита Крестел.
	Кимнах, макар да знаех, че е лъжа. И после я убих.
	Това беше денят, в който станах дъщеря на майка ми. В мига, в който се случи, се превърнах в най-чудовищната сред всички нас. Копнежът да й угодя се разпростря върху мен като сянка, противопоставяше се на всеки порив, който знаех, че тя приема за слабост. На всеки намек за разкаяние или състрадание, който би я накарал да ме помисли за нечиста. Противоестествена. Несъвършена. С едно мигване детето, което бях, се преобрази в съществото, което съм сега.
	Наложих си да мисля единствено за това кой принц би се харесал най-много на майка ми: безстрашният Агриоси, който от десетилетия се опитваше да издири Диаволос с погрешната идея, че може да заличи нашия вид, или принцът на Мелонтикос. Пророци и гадатели, които предпочетоха да стоят встрани от войната и рядко посмяваха да дадат на кораб да докосне водата. Прехвърлях в главата си мисълта да ги поднеса на майка ми като допълнително доказателство, че мястото ми е до нея.
	С времето забравих какво е да си слаба. Сега, когато съм затворена в тяло, което не е моето собствено, изведнъж си го припомних. От най-нелюбимото оръжие на майка ми се превърнах в създание, което не може да защити дори себе си. Чудовище без нокти и зъби.
	Прокарвам ръка по покрития си със синини крак — по-блед е от корема на акула.
	Стъпалата ми се избиват навътре като противни студени змии и по новата ми кожа се образуват малки неравности. Не знам на какво се дължат и не разбирам как, вместо да се стрелкам в океана, стигнах до това да се препъвам сред човеците.
	Поемам разочаровано въздух и докосвам ребрата си. Няма хриле. Без значение колко дълбоко дишам, кожата не се разслоява и въздухът продължава да преминава навътре и навън през устните ми. Кожата ми още е влажна и водата вече не се оттича от нея, а се пропива във всяка пора и носи със себе си непоносим студ. Студ, който предизвиква още издутинки по кожата ми, пълзящи от краката към крехките ми ръце.
	Не мога да се спра и започвам да се боя от водата извън тази клетка. Ако Елиан ме беше хвърлил зад борда, колко ли време би ми отнело да се удавя?
	От фенерите се разнася достатъчно бледа светлина, че да даде на човешките ми очи възможност да привикнат. Елиан вкарва ключ в кристалната клетка и част от нея се отваря с плъзгане. Заглушавам инстинкта да връхлетя срещу него, защото си припомням с каква лекота ме притисна в стената, когато се опитах да нападна Мейв. Сега е по-як от мен, както и по-пъргав, отколкото прецених първоначално. С това тяло не мога да разчитам на силите си.
	Елиан поставя чиния пред мен. Гъст бульон с цвета на речна вода. Отгоре плуват белезникави късове месо и яйца на сепия, а въздухът се изпълва с натрапчивия мирис на анасон. Стомахът ми се свива в отговор.
	— С Кай хванахме морски костенурки — споделя той. — Вонят до небесата, но пък са много вкусни.
	— Наказвате ме — отговарям със студена версия на мидаски. — Искам да ми кажеш защо.
	— Не те наказваме — уверява ме той. — Контролираме те.
	— Защото говоря псариин ли? — питам. — Владеенето на някакъв език вид престъпление ли е?
	— Забранен е в повечето кралства.
	— Не се намираме в кралство.
	— Грешиш. — Елиан се обляга на извитата като арка врата. — В моето кралство сме. „Саад“ е моето кралство. Целият океан е моето кралство.
	Пренебрегвам оскърблението от страна на човек, опитващ се да претендира за онова, което принадлежи на мен.
	— Когато се качих на борда, не ми беше предоставен списък със закони.
	— Е, сега вече знаеш — върти ключа около пръста си. — Разбира се, мога да уредя по-удобна постеля, ако престанеш да бъдеш толкова уклончива.
	— Не съм уклончива.
	— Тогава ми отговори как си научила псариин. — Любопитството в тона му не съответства на нехайното му поведение. — Кажи ми какво знаеш за Кристала на Кето.
	— Ти ми спаси живота и сега търгуваш с удобства срещу информация? Странно е колко бързо се изпари добротата ти.
	— Непостоянен съм — признава Елиан. — Освен това трябва да предпазя „Саад“. Не мога просто да се доверя на всеки, качил се на борда. Първо трябва да ми разкаже достатъчно добра история.
	Подсмихвам се на думите му.
	Ако от мен се иска само история, няма да е трудно. Второто око на Кето е обект на легенди и в нашите води. Морската кралица го издирва, откакто е поела управлението. Докато предишни владетелки са приемали каузата за загубена от самото начало, майка ми винаги е била прекалено жадна за власт. Тя разказваше историите за ритуала отново и отново в опит да намери някаква улика за неговото местоположение. Истории, които поколенията игнорираха, а тя се погрижи да запомни. И нейната мания означаваше, че и аз ги познавам.
	Веднъж ми обясни, че това е ключът към кончината на човечеството, както и средство хората да ликвидират нас. Мисля си за костния тризъбец с цвят на въглен и за ослепителния рубин, разположен в центъра му, който е истинският източник на магията на Морската кралица. Говори се, че окото е негов близнак, че е откраднато от моя вид и скрито на място, където сирена не може да го последва.
	Майка ми знаеше всичко за окото, освен как да го намери. И така след много години тя се отказа. Но това, че се е провалила, подобно на много други, винаги я е вбесявало. Застивам за миг, защото у мен се заражда идея.
	Окото е скрито на място, където сирена не може да го последва, но, благодарение на майка ми, това вече не важи за мен… Ако Елиан е способен да ме отведе до него, ще го използвам, за да сбъдна най-големия кошмар на майка ми. Щом искрено ме смята за недостойна, ще й докажа противното, като си послужа с Второто Око на Кето, за да я сваля от власт. За да я унищожа, както тя се опита да унищожи мен.
	Прокарвам език по устните си.
	Ако Елиан наистина го търси, значи се позовава на истории. Щом е готов да тръгне по дирите на легенди, значи умее и да ги слуша. Бих могла да навържа достатъчно лъжи, за да пробудя интереса му и той да ми позволи да го придружа. Всичко, което се изисква, е да убедя принца, че съм му полезна — тогава е възможно той да ме допусне до палубата, далече от оковите на моята клетка. Успея ли да се доближа достатъчно, няма да ми трябват нокти, за да изтръгна сърцето му. Ще го направя със собствения му нож. Веднага след като ми осигури титлата на владетелка на океана.
	— Морската кралица ми открадна семейството — изричам пред Елиан, като влагам в тона си същата меланхолия, която съм долавяла във виковете на моряците, ставали свидетели на гибелта на господарите си. — Бяхме на риболовен кораб и оцелях само аз. Изучавам сирените още от дете, откривам всичко възможно в книги и устни разкази. — Прехапвам устна. — Колкото до езика, нямам претенции, че го владея гладко, но знам достатъчно. Беше ми лесно да напредна с една от тях като моя затворничка. Баща ми успя да я подмами, преди да умре, и аз я задържах като пленничка.
	Елиан въздъхва, видимо невпечатлен.
	— Ако ще лъжеш, прави го по-добре — отвръща.
	— Не е лъжа — преструвам се на засегната от обвинението. — Една от тях беше ранена, когато нападнаха семейството ми. Ние сме от Полемистес.
	При споменаването на земята на воините Елиан пристъпва напред. Бърка в джоба си и вади малък кръгъл предмет. Същият компас, който държеше, докато говорехме на палубата. Тънка златна верижка виси деликатно от халката и когато го отваря, краищата й подрънкват.
	— Наистина ли очакваш да повярвам, че си от Полемистес?
	Мъча се да не приемам въпроса му като обида — в момента и аз не бих повярвала, че съм воин, — но не споря. Не ми допада начинът, по който Елиан се взира в компаса, сякаш разчита на него да съзре нещо. С всяка лъжа, прекосила мислите ми, почти успявам да усетя как компасът се стреми да пропълзи във воднистите дълбини на разсъдъка ми. Изскубва лъжите като водорасли. Изглежда невъзможно, но ми е известно колко много обичат хората хитрите си пособия.
	— Семейството ми се състои от ловци — заговарям предпазливо. — Също като теб. Морската кралица искаше да отмъсти, защото сметна, че е онеправдана.
	Фантомната магия на компаса изпълва пространството помежду ни и аз извиквам в съзнанието си лицето на Мейв, за да докажа на чудатия предмет, че, реално погледнато, това не е лъжа.
	— Измъчвах една от сирените й, за да получа онова, от което се нуждаех — заявявам.
	— Какво стана със сирената?
	— Мъртва е — отговарям му.
	Елиан хвърля поглед надолу към компаса и се намръщва.
	— Ти ли я уби?
	— Смяташ, че не съм способна ли?
	Той въздиша заради уклончивия ми отговор, но няма как да ми убегне колко е заинтригуван, докато претегля дали да ми повярва.
	— Сирената каза ли ти за кристала? — иска да узнае.
	— Каза ми много неща. Направи ми примамливо предложение и може би ще ти споделя какво е.
	— Какво предложение?
	— Място на кораба и участие в мисията ти.
	— Не си в позицията да се пазариш — отбелязва той.
	— Семейството ми изучава сирените от поколения насам. Гарантирам ти, че знам повече за тях, отколкото можеш да си представиш. А и вече видя, че говоря техния език. Това не е пазарене, а сделка — казвам.
	— А аз нямам навик да сключвам сделки с момичета в клетки.
	Изкривявам устни в свирепа усмивка.
	— В такъв случай ме пусни навън.
	Елиан се смее, вади револвер и отново клати глава.
	— Знаеш ли какво? — заговаря и се приближава към затвора ми. — Мисля, че може и да те харесам. Работата е там, че… — потропва с оръжието по клетката — … съществува разлика между това да харесваш някого и да му вярваш.
	— Няма как да знам. Никое от двете не е важало за мен.
	— Когато стигнем в Айдилио, можем да пием по този повод — заключава Елиан.
	Мисълта за това е достатъчна да ме накара да потръпна. Айдилио е земя, посветена на романтиката. Честват любовта, сякаш е сила, въпреки че е убила далече повече човеци от мен.
	Бих предпочела да съм заобиколена от ослепителното злато на Мидас, отколкото да се намирам в кралство, в което емоциите са разменна монета.
	— Вярваш ми достатъчно, че да ме почерпиш с питие?
	Елиан прибира револвера и се насочва към ключа.
	— Кой каза, че аз ще черпя?
	— Обеща да ме освободиш! — крещя към неговата отдалечаваща се фигура.
	— Обещах ти по-добри условия на живот. — Ръката на Елиан се върти около превключвателя. — Ще накарам Кай да ти донесе възглавница.
	Зървам кривата му усмивка за един мимолетен миг, преди фенерът да угасне и последната искрица светлина да напусне помещението.
	Когато светлината озарява бреговете на Айдилио, небето се осейва с розови петна. Слънцето грее на хоризонта, ограждано от необичаен оттенък на светлочервеното, досущ като разтопен корал. Измъкват ме от дълбините на клетката ми и се озовавам навън, където експлозията от топлина и цвят не може да бъде сравнена с нищо друго, което някога съм преживявала. Във всяко кътче на земята има светлина, но в Айдилио тя изглежда по-сходна с магия. Като онази, сътворила ножа на Елиан и пепелявия тризъбец на майка ми. Сънища, придобили формата на нещо по-могъщо от реалността.
	Отвъд доковете тревата е с цвета на искрящи попчета. Ливади, носещи се по водата. Стръкове хвойна се извисяват като фойерверки, а по върховете им са увиснали мъниста от дъжд — неразрушими капчици. Орбити от светлина, поели по обратния път към земята.
	Осъзнавам, че ми е топло. Усещането е ново — така далечно от гъделичкането на леда, което толкова обичах като сирена, и от свирепия мраз, който човешките пръсти на краката ми изпитваха на борда на „Саад“. Съблякла съм мократа риза на Елиан, която беше засъхнала и полепнала по мен като втора кожа. Сега съм облечена в дрипава бяла рокля, пристегната през кръста с колан, широк колко то единия ми крак. Обута съм в грамадни черни ботуши, които заплашват да погълнат новите ми стъпала.
	Мадрид пристъпва към мен.
	— Свободата е в ръцете ти — отбелязва.
	Хвърлям й пренебрежителен поглед.
	— Свобода ли?
	— Капитанът не се ли канеше да те пусне, щом пристигнем? Няма пожар, няма отмятане.
	Разпознавам тази поговорка. Клефтесианска фраза от кралството на крадците — няма пострадал, няма проблем, използвана от пиратите, които плячкосват преминаващи кораби и земите, където хвърлят котва. В Клефтес не вярват, че е било извършено престъпление, ако никой не е убит. Пиратите им са верни на природата си и не обръщат внимание на възвишени мисии и обявления за мир. Плават заради злато и удоволствие, както и заради болката, която причиняват, докато си ги набавят. Ако Мадрид е от Клефтес, значи Елиан подбира добре екипажа си. Най-лошата сред лошите е най-добрият му човек.
	— Колко много вяра имаш в принца си — отбелязвам.
	— Той не е мой принц — отвръща Мадрид. — На този кораб не е никакъв принц.
	— Не ми е трудно да го повярвам — уверявам я. — Не се държа цивилизовано дори когато му предложих помощ.
	— Нека бъдем точни — натъртва Мадрид. — Целиш да помогнеш единствено на себе си.
	— Имали живо същество, за което да не важи същото?
	— Капитанът. — В тона й се долавя възхищение. — Той иска да помогне на целия свят.
	Смея се. Принцът иска да помогне на обречен свят. Докато майка ми е жива, войната е всичко, което някога ще познаваме. Най-доброто, което може да стори Елиан за своята безопасност, е да убие мен и всеки друг, на когото не може да си позволи да вярва. Вместо това той ме задържа като затворничка. Достатъчно подозрителен е, за да ме заключи, но не достатъчно брутален, та да отнеме живота ми. Прояви милост и независимо дали тя е признак на слабост, или сила, пак ще му навреди.
	Наблюдавам как Елиан слиза от кораба, без да обръща внимание на корабокрушенката, която лесно можеше да изостави. Прави го на бегом, като взема остатъка от разстоянието със скок, а когато стъпалата му докосват туфите трева, във въздуха се вдига облак от дъждовни капки. Той сваля шапката си и се покланя бързо на сушата. После вдига нагоре загоряла от слънцето си длан, прокарва я през гарвановочерната си коса и възторжено нахлупва шапката си обратно. Дава си малко време да огледа пейзажа, опрял ръце на кръста си.
	Дочувам диханията му, макар да съм високо на палубата на „Саад“. Радостта му е порив от непознат вятър, духнал към нас. Всички се усмихват, докато го гледат как се взира в океана от трева и хвойна, както и в стената от светлина в далечината. Сред очертанията на града, подобно на мираж, наднича замък.
	— Винаги прави така — отбелязва Колтън Торик.
	Фигурата му хвърля сянка до мен, но като се има предвид каква прокоба би могъл да носи старшият помощник на Елиан, той далече не е страховитият пират, какъвто се очаква да бъде.
	Лицето му е благо и спокойно и е тикнал ръце в джобовете на оръфаните си срязани панталони. Когато говори, гласът му е дълбок, но мек — като ехо след експлозия.
	— Айдилио е едно от любимите му места — обяснява Торик.
	Трудно ми е да повярвам, че принцът е романтик. Създава впечатлението, че би намерил подобно твърдение за също толкова нелепо, колкото и аз. Повече от ясно ми е, че Мидас не е любимото му кралство — мъжете не създават домове, ако вече имат такива. Въпреки това бих заложила на Агриос, родина на безстрашен народ. Или Полемистес, кралството на воините, което избрах да посоча за мое родно. Земя на бойци на ръба на неизменна война. Войници и убийци, които не виждат смисъл да се преструват на нещо различно.
	Не бих предположила, че прословутият ловец на сирени носи човечност у себе си.
	— На мен също ми е едно от любимите — заявява Мадрид и поема дълбоко въздуха. — На всеки ъгъл има улици с пекарни с шоколадови сърчица, от които се стича карамел. Дори картите им ухаят на сладост.
	— На него защо му е любимо? — соча към Елиан.
	Кай повдига вежда.
	— Опитай се да отгатнеш.
	— Какво друго ти е нужно в живота, когато имаш любов? — подхвърля Мадрид.
	Кай сумти.
	— Така ли го наричат децата в днешно време?
	Мадрид замахва към него и когато той избягва удара й, тя присвива очи.
	— Предполага се, че това е земята на романтиката — напомня му.
	— Романтиката е за благородници — отсича Кай, а Торик хвърля празна торба в средата на импровизирания им кръг.
	Съблякъл е ризата си и установявам, че голите му ръце са покрити с мозайка от татуировки — няма и сантиметър кожа, пощаден от пъстроцветния колаж от десени. Откъм рамото му се взира змия. Оголила е жълтите си зъби и просъсква, когато бицепсът му се напряга и отпуска.
	— А капитанът какво е? — пита той.
	— Пират — мята Кай сабята си в торбата. — И на всички ни е известно защо пиратите идват в Айдилио.
	Мадрид му хвърля попарващ поглед.
	Позволявам си още веднъж да насоча взор към принца. Топлият ветрец развява палтото му и когато то се разтваря леко, върхът на ножа му привлича вниманието ми. Разсича усилващата се слънчева светлина, а после малка черна вена пропълзява по метала и я попива цялата. Поглъща я, докато по острието не остава нито отблясък. Прехапвам ъгълчето на устата си и си представям какво е чувството да държа нещо толкова могъщо.
	Нож, който абсорбира светлина и живот.
	Позата на Елиан става напрегната. Кокалчетата на опрените му в кръста длани побеляват и той извръща глава към кораба. Към мен. Все едно успява да долови мислите ми. Когато се обръща, го прави бавно и многозначително. Отнема му няколко секунди да издири моите очи сред екипажа. Взира се в мен, без да мига, и точно когато решавам, че ще вдигне ръка и ще даде знак на Мадрид да ме гръмне или на Кай да ме хвърли обратно в кристалната клетка, той се подсмихва. Лявата страна на устата му се повдига нагоре и някак вдъхва усещане за предизвикателство.
	После изражението напуска лицето му и Елиан се заема да изучава останалата част от екипажа си. Докато го прави, усмивката му е истинска, достатъчно широка, та на бузите му с бронзов загар да се появят трапчинки.
	— Наясно сте с реда — виква им и се покатерва обратно на палубата. — Всичко остро или смъртоносно в торбите. — Поглежда към мен. — Мислиш ли, че ще се побереш?
	Отправям му свиреп поглед, а всички от екипажа му откачат с неохота сабите си от коланите. Измъкват стрели от обувките си. Разкриват ножове сред гънките на панталоните си. Вадят пистолети, затъкнати в поясите им. В някакъв момент Кай сваля ботуша си и мята и него. Скритата в подметката кама отразява светлината на яркото слънце, преди да бъде затрупана под камарата оръжия.
	Пиратите се разоръжават пред очите ми. Отървават се от защитата си пласт по пласт, свалят я също като втора кожа. Когато приключват, всички до един шават смутено, опират ръце на кръста си или опипват телата си за оръжия, които вече не са там.
	Мадрид вдига палец към устата си и захапва силно нокътя, а Кай пука с кокалчетата на ръцете си. Звукът е ритмичен като морски вълни.
	— Защо го правите? — питам, загледана в купчината оръжия.
	Ако успея да задигна някое оръжие, мога да го използвам срещу принца, в случай че опита да ме нападне, но с тази рокля няма къде да го скрия. Въздъхвам разочаровано с ясното съзнание, че няма как да се приближа достатъчно, ако съм видимо въоръжена.
	— Без оръжия в Айдилио — обяснява Мадрид. Мята последния чифт ножове, по един от всеки ръкав.
	— Такъв е законът — добавя Кай. — Не можеш да докоснеш сушата, ако носиш такива, така че опаковаме оръжията си и ги отнасяме до стената. Оставяме торбата при патрула.
	— Защо просто не ги оставите на кораба?
	Мадрид свежда ужасен поглед към захвърления харпун.
	— Не се тревожи — прошепва към смъртоносното приспособление. — Тя не го мислеше сериозно.
	Кай се подхилква и подритва една от торбите някак любящо.
	— Не можем да рискуваме да оставим най-доброто си снаряжение на кораба. Ако друг екипаж хвърли котва тук, може да реши да осъществи набег. Естествено, би било истинска глупост някой да се опита да провокира капитана на „Саад“ — добавя и ми хвърля многозначителен поглед.
	Елиан стоварва длан на рамото на Кай. Сламка черна захар стърчи от устата му и изпуска познатия мирис на анасон.
	— Но не можеш да залагаш на предположението, че хората няма да решат да проявят глупост — вмята Елиан. — Така свършваш с нож в корема.
	Торик вдига торбите с оръжия от земята и сумти.
	— Добре тогава — обажда се. — Ези или тура кой от вас ще помогне с тези.
	Кай измъква златна монета от джоба си. На лицето й е гравирана пирамида и мигом ми става ясно, че е мидаски. Кралският герб е ясно забележим.
	— Ези — ти губиш, тура — аз печеля. — Кай мята монетата във въздуха, но отминава Торик, преди да е имала време да се приземи. В мига, щом монетата тупва на палубата в краката на Торик, виква през рамо: — Предполагам, че днес е късметлийският ми ден!
	— Ще задържа златото, малка гадино — уведомява го Торик, вдига монетата и я лъсва с ризата си, преди да я прибере в джоба си.
	Елиан прави знак на Мадрид да помогне на Торик с торбата и отхапва от лакомството с катранен цвят. Когато движи ръката си, зървам, че ножът все така виси под плата на палтото му.
	Соча към острието.
	— Значи не следваш собствените си правила?
	— Не са мои правила — отвръща Елиан. — Освен това — потупва дръжката на ножа си, а в тона му се долавя лека подигравка — аз имам дипломатически имунитет.
	Кай се смее, стъпил на тревата долу.
	— Вече така ли наричаме кралица Галина? — интересува се. — Навярно няма да е зле да съобщиш на Нейно Кралско Величество, че титлата й се е променила.
	— Май предпочитам да не го правя.
	— Кога ще отидеш да я видиш? — пита Мадрид и мята втората дръжка на торбата с оръжия през рамото си. — Ясно ти е, че веднага щом научи за пристигането ни, ще прати стражите да те придружат до двореца.
	— Иска винаги да е сигурна, че ще се настаним благополучно — пояснява Елиан.
	Мадрид сумти.
	— Имаш предвид, че иска винаги да сме й под око.
	Елиан повдига неопределено рамене и притиска длан към раковината. Старая се да покажа безразличие, но мисълта, че тя се намира в негово притежание, ме замайва от гняв. Морското кралство Кето е останало укрито от човеците от зората на съществуването ни, изгубено в океанския лабиринт и изтъкано от магия, дарена лично от богинята. Тайната на местонахождението му е най-добрата ни защита в тази нестихваща битка и е немислимо предимството да ни бъде отнето от него, и то заради мен.
	Раковините не работят за хората, но пък Елиан не е като повечето хора. Няма как да знам какво ще стане, ако залови сирена и я принуди да използва силите си, за да го отведе до нашето кралство. Не мога да преценя на какво е способен и дали желанието му да отърве света от расата ми знае някакви граници. Ходовете му са също толкова непредсказуеми, колкото и мотивите му. Ако през последните няколко дни съм научила нещо, то е, че на принца му допадат предизвикателствата. Не съм готова да му позволя да държи ключа към кралството ми достатъчно дълго, за да осъзнае, че представлява именно това.
	Елиан ме отвежда от кораба си към плаващата ливада, а челото му, което изглежда неизменно покрито с мръсотия, се сбърчва. Сякаш видът му никога не е съвършен. Под всеки ъгъл изглежда белязан от някаква странна неугледност, забележима дори когато стои сред импровизирания си екипаж. Явно това е начинът му да се впише сред крадците и мошениците, които е събрал — силно ми напомня за този, по който бях изваяна аз, съобразно с представите на майка ми за истинска сирена. Именно поради тази причина знам, че усилията му са безплодни. Кралската кръв не може да бъде върната. Рождените ни права не могат да бъдат променени. Сърцата остават навеки белязани от истинската ни природа.
	— Когато стигнем стената, можем да обсъдим бъдещето ти — заговаря Елиан.
	Стискам здраво юмруци, потресена от дързостта му и от факта, че съм принудена да я търпя. Винаги ще се отнася с мен като с раболепна слугиня, а не като с кралица.
	— Да го обсъдим? — повтарям.
	— Каза, че имаш желание да дойдеш с нас, а аз искам да съм сигурен, че ще си от полза. Не можеш да пътуваш като пленничка и да заемаш място на палубата ми.
	— Бях под палубата — напомням му. — В клетка.
	— Това беше сутринта — изтъква той, все едно преживяването е достатъчно отдалечено във времето, та да бъде забравено. — Помъчи се да не таиш недоволство.
	Ухилва ми се подигравателно и аз изръмжавам, без да го удостоя с отговор. Вместо това се стрелвам покрай него и се постаравам да блъсна рамо в неговото възможно най-силно. Колкото по-скоро се сдобия със сърцето му, толкова по-добре.
	Стената не е изградена от светлина, а от листенца на роза. Чисто бели са и когато деликатната им повърхност отразява слънчевата светлина, засилват като звезди. В началото е трудно да се прецени дали са част от стената, или те самите са стената. Дребните цветчета някак създават бариера около границата на столицата на Айдилио. Когато приближаваме, виждам как подвижният мраморен мост започва да се спуска и разделя цветята през средата.
	Щом пристъпваме в града, до носа ми достига ароматът на захарен хляб и мента. Покрай виещите се калдъръмени улици, всеки камък от които наподобява вълничка, са подредени сергии. До входа един търговец се е надвесил над казан с гъст шоколад и бърка с лъжица, висока почти колкото него. Клиенти облизват топъл мед от пръстите си, а по белите им копринени ризи капе мляко.
	Когато отварям уста, за да въздъхна, въздухът се карамелизира върху езика ми.
	Никога не съм попадала във вътрешността на човешки град и се дивя на изобилието. Колко много хора. Колко много цветове, миризми и вкусове. Начинът, по който гласовете им се сливат в шепот или тътен, а стъпалата им шляпат по калдъръма. Толкова много тела се движат и отъркват едно в друго. Във всичко това се съдържа някаква изнервяща лудост. Как дишат на такова тясно пространство? Как живеят сред толкова много хаос? Противно на волята ми, се приближавам до Елиан. Присъствието му, както и измамното му спокойствие, предлагат утеха. Сякаш би могъл да принадлежи на всяко място, стига да го пожелае.
	Стражите видимо го разпознават. Усмихват се и поздравяват принца с бързи поклони, преди да отворят торбата с оръжия, която Торик стоварва пред тях. Макар ножът на Елиан да е покрит от палтото му, не е напълно незабележим, и той не прави реални опити да го скрие.
	Макар и предпазливо, стражите приближават екипажа му и го претърсват. Опипват джобовете на членовете му, прокарват ръце по хастарите на дрехите им, проверяват за скрити оръжия. Когато идва ред на Мадрид, тя раздвижва закачливо вежди нагоре-надолу, а Кай върти очи.
	Стражите се движат през групата, но отминават Елиан. Изглежда, е бил прав за така наречения си имунитет. Или влиянието на принца се простира много по-далеч от собственото му кралство Мидас, или кралица Галина на Айдилио наистина има слабост към пирати.
	Един страж ме приближава и ми прави жест да протегна ръце. Извисява се поне с две глави над мен и има неравномерна оранжева брада, която се разпростира надолу по шията му. Кожата му е бяла като рибешка кост и представлява не толкова безупречен вариант на моята. Или поне на някогашната ми кожа, преди проклятието на майка ми. Все още не съм виждала новата си външност. Предпочитам да остана сляпа за това как човешкият ми облик е осквернил създание, някога потапяло кораби.
	Стражът пристъпва към мен и аз подушвам застоял пушек по униформата му.
	— Докосни ме и ще ти счупя всичките пръсти — обещавам му.
	Изучава тялото ми с очи и отбелязва начина, по който набраната бяла рокля стои опъната на заострените ми рамене. Сигурно решава, че не представлявам кой знае каква заплаха, защото бързо сграбчва ръцете ми и ги разперва като криле.
	Използвам пренебрежението му към надмощието ми, уверена, че дори без силите ми съм все така смъртоносна. Може да съм изгубила опашката си и дори гласа си, но оставам дъщеря на майка ми. Аз съм най-смъртоносното същество в стоте кралства.
	Извъртам протегната си ръка под дланта на патрула и стискам китката му, после вирвам лакът нагоре и я карам да изпука пред самодоволното му лице. В резултат се чува шум, но не от трошащи се кости, а от тупването ми на земята.
	Стражът дръпва ръката ми и ме поваля с достатъчно сила, че да забия лакът в камъните. Болката възпламенява кожата ми и чувствам ярост, каквато не съм познавала преди. Ако бяхме в океана, щях да го убия с една ръка. С една песен. Сега обаче се присвивам безпомощно, а лакътят ми пулсира под тежестта ми. Как бих могла да сразя обучен убиец на сирени, ако не мога да се справя с някакъв жалък страж?
	Наблюдавам ядосано как ръката му се стрелва към колана и той изважда наполовина меча си. Останалите посягат към револверите си. Не ми убягва гневът в очите им, докато обмислят как ще ме накажат, задето нападнах един от техните.
	Но така и не ги вадят. Вместо това поглеждат към принца.
	Елиан наблюдава случващото се с безизразно лице. Седнал е на някакъв тезгях в патрулния пункт, качил е едното си стъпало върху лакираното дърво и е опрял лакът в коляното. В едната си ръка държи ябълка с цвета на листенца от роза.
	— Дотук с топлото посрещане — отбелязва и скача от тезгяха.
	Стражът обърсва нос с опакото на ръката си.
	— Тя се опита да ме удари — озъбва се той.
	Елиан отхапва от ябълката.
	— Също така заплаши да ти строши пръстите — изтъква. — Трябва отново да я хванеш и да провериш дали блъфира.
	— Просто се опитвах да я претърся за оръжия. Задължени сме да проверяваме всеки, който влиза в кралството. Такъв е законът.
	— Не всеки.
	Елиан отмества ръка и острието на ножа, който явно никога не изпуска от поглед, проблясва. Ако стражите не са го забелязали преди, сега със сигурност го виждат. И е очевидно, че принцът цели именно това.
	Стражът се двоуми.
	— Можеше да укрива оръжие — спори, но в тона му се усеща по-малко увереност.
	— Ясно — кимва Елиан. — Толкова много места, където да го скъта. — Обръща се към мен и протяга ръка. — Дай им арбалета, който криеш под полите си, и ще ти се размине с едно перване по ръката.
	— Ще се наложи да я хвърлите в тъмницата — отбелязва Кай, който изниква до Елиан. Не съм съвсем сигурна дали се шегува. — Очевидно е част от елитен контрабанден кръг.
	Елиан се обръща към него и ахва, притиснал длан към сърцето си.
	— Богове! — възкликва и снижава гласа си до заговорнически шепот. — Ами ако е пират?
	Кай сумти и след миг осъзнавам, че аз също се усмихвам.
	Не помня последния път, когато съм се смяла истински. Винаги така съм се стремяла да угодя на майка ми, че ми се е струвало неблагоразумно да открия свои собствени радости. Не че би било от значение — можеше да съм съвършеното чудовище и това пак не би променило нищо. Ако я разочаровам, значи съм неудачница. Ако пък изпъкна, доказвам, че съм достойна за владетелка, което е далеч по-голям грях.
	Мисля си каква ли физиономия ще направи, когато й занеса второто око на Кето и го хвърля към нея като ръкавица.
	Стражите ни пускат да минем и щом се отдръпват встрани, градът разтваря обятията си. Никой не отделя и секунда да ме погледне. Сливам се с камъка, смесвам се с всички останали лица на пазара. За първи път съм напълно незабележима. Едновременно е освобождаващо и влудяващо.
	— Огледай го добре — подканя Елиан. — Може това да е новият ти дом.
	Шапката му виси встрани, окачена на дръжката на ножа му. Потулва оръжието и така привлича внимание. Той иска да бъде забелязан. Неспособен е да се поддаде на забрава.
	Скръствам ръце пред гърдите си.
	— Наистина ли ще ме оставиш тук, ако сметнеш, че не съм ти полезна?
	— Предпочитам думата изоставям — отвръща той. — Напускам. Зарязвам. Отървавам се. — Отмята кичур гъста черна коса от очите си. — Налага се да признаеш, че в Айдилио е по-добре, отколкото на дъската през борда — изтъква. — Или в клетката.
	В този момент си мисля, че бих предпочела което и да е от двете. Усещането за суша под стъпалата ми е странно и неподвижността й запраша стомаха ми в прекалено много посоки. Копнея за вода, плискаща се срещу перките ми, или дори за разтрисането и полюляването на „Саад“. На суша всичко е прекалено стабилно. Прекалено постоянно.
	— Не ти ли липсва?
	Не знам защо питам, все едно двамата с Елиан имаме нещо общо. Редно е да си тръгна, докато мога. Да го убия, докато мога. Да забравя за плановете си да чакам, докато не ме отведе до Окото. Да забравя за опитите си да изместя майка ми и просто да взема сърцето му, както поиска тя, за да си осигуря отново позицията на нейна наследница. Ако се върна с достатъчно човешки оръжия, със сигурност бих го победила.
	Вместо това просто добавям:
	— Океана.
	Очите на Елиан се присвиват.
	— Там е спокойно — отбелязва.
	— Толкова е далече. Вървяхме три часа.
	— Никога не е прекалено далече. Забравяш, че цялото място е речна делта.
	Мидаският ми е ограничен и когато погледът ми остава безизразен при споменаването на речна делта, Кай въздиша шумно откъм близката сергия.
	— О, хайде стига — ближе шоколад от пръста си. — Не ми казвай, че не си запозната с географията на стоте кралства.
	— Така е възникнало кралството Кардиан — обяснява Мадрид. Сега косата й е вързана на две високи опашки и надига ръце, за да ги пристегне, докато говори. — От Айдилио тръгва речна делта и братовчеди на кралското семейство решили, че заслужават свой собствен народ. Ето защо поели по нея и се нарекли крал и кралица.
	— Мой тип хора — вирва юмрук във въздуха Кай, все едно вдига тост.
	— Твоят тип хора не са ничий друг тип хора — заключава Мадрид. — Уникален идиот си.
	— Плени ме с определението уникален — отбелязва Кай и се обръща към мен. — Всичко, което разделя Кардиан и Айдилио, са реки и естуари. Накъдето и да погледнеш, все тях виждаш.
	Припомням си коментара на Торик на „Саад“ как Айдилио е любимото място на Елиан. Тогава не успях да проумея защо — в най-добрия случай ми се стори странно, а в най-лошия — нелепо, свирепият принц да е така запленен от земята на любовта, — но сега ме осенява.
	— Ето защо ти харесва тук — вмятам. — Защото океанът никога не е прекалено далече.
	Той се усмихва, но точно преди да отговори, Торик отпуска ръка на рамото му.
	— Налага се да се размърдаме, капитане. В „Случайност“ ще пазят стаите само два часа след изгрева.
	— Вие вървете — заръчва му Елиан. — Аз идвам след малко.
	Торик кимва рязко и когато поема напред, останалата част от екипажа го последва. С изключение на Кай, който се навърта в края на тълпата с неразгадаемо изражение. Стиска ръката на Мадрид — само веднъж — и после я проследява с поглед, докато тя се отдалечава. Когато изчезва от полезрението му, отново се обръща към Елиан и мен, а по лицето му внезапно се изписва строгост.
	Изглежда, принцът рядко остава незащитен.
	— Дължа ти нещо — заявява Елиан. — Или по-скоро ми го дължиш ти, при положение че те спасих от удавяне. Аз обаче не се хващам за такива дългове. — На устните му играе усмивка, докато сваля раковината ми от шията си. У мен се пробужда нещо като надежда. Пръстите ми потрепват встрани от тялото ми. — Ето — казва и я мята към мен.
	В мига, в който алената раковина докосва ръката ми, през тялото ми протича сила. Коленете ми почти поддават, когато усещам безбожната мощ да се завръща. Костите ми се втвърдяват, а кожата ми кристализира. За миг сърцето ми се смразява до някогашното си състояние. После се чува шепот, който бавно се свежда до жужене. Мога да чуя зова от Диаволос и от кралството Кето. Мога да чуя дома си.
	А след това вече го няма. Също като силите ми.
	Всичко изчезва така бързо, както ме връхлетя. Тялото ми се отпуска, а кожата ми става топла и мека. Костите са така крехки. Сърцето ми е червено и отново тупти.
	Океанът е притихнал.
	— Лира.
	Отклонявам рязко очи, за да срещна тези на Елиан. Все още не успявам да привикна как звучи името ми, когато го изговаря. Също като една от песните, които някога пеех. Мелодия, толкова сладка, колкото и смъртоносна.
	— Ако ти липсва океанът — подема той, — Реома Путодер е най-близката вода, която ще откриеш. На светия ден местните хвърлят камъчета във водопада с пожелания за изгубената си любов. През останалата част от седмицата достъпът е забранен, но не се съмнявам, че ще намериш начин да заобиколиш този проблем.
	Понечва да ме отмине и аз отстъпвам встрани.
	— Почакай — обаждам се. — Не каза ли, че искаш да ти докажа, че съм достойна да дойда с вас? Уверих те, че имам информация за кристала, който търсиш, а сега изведнъж дори не обмисляш договорка?
	— Напоследък направих достатъчно договорки — отвръща Елиан. — А последното, от което се нуждая през тази мисия, е непозната. Особено такава, на която не мога да вярвам. И бездруго няма как да ми предложиш нещо, което вече да не знам. — Елиан поставя шапката си обратно на главата с грациозно завъртане и я килва към мен. — Ако отидеш до Реома Путодер, този път пробвай да не се давиш — предупреждава ме.
	Не ме поглежда повече — обръща се и поема през пазара към Кай. За миг ги зървам заедно, а после неусетно изчезват в тълпата.


>	19

	Отнема ми близо час да открия Реома Путодер. Не моля за помощ, отчасти защото гордостта ми няма да го понесе, ако бъда спасена от поредния човек. Основната причина обаче е, че търпението ми няма да понесе пореден разговор с човек. Местните ме спираха вече дузина пъти, за да ми предлагат храна и по-топло облекло, все едно ми е нужно в тази непоносима жега. Явно намират за смущаващо самотно момиче да се скита в изпомачкана рокля и пиратски ботуши.
	Обзалагам се, че да изтръгна сърцата им, ще е още по-смущаващо.
	Реома Путодер е водопад с чисто бяла лагуна, която се излива в океана някъде в далечината. Чух водата още преди да я видя, изгубена в безкрайните алеи с пекарни и с миризмата на печива, полепнала по кожата ми като парфюм. Звучеше като гръм и за няколко секунди колебание я взех именно за такъв. Но колкото повече приближавах, толкова по-разпознаваем ставаше звукът. Вода с такава мощ, че цялата ме побиха тръпки.
	Седя смълчано в основата на водопада с крака, увиснали над ръба на лагуната. Толкова е топло, че периодично ми се налага да вдигна стъпалата си и да ги оставя да починат на обсипаната с роса трева. На дъното, положени върху пясък, който много прилича на сняг, се виждаш хиляди монети от червен метал. Намигат сред песъчинките като миниатюрни капки кръв.
	Потърквам раковината с палец. Притискам я към ухото си, но допирът не ми носи нищо друго, освен непоносима тишина. Опитвам се още откакто Елиан ме остави на пазара. На път към водопада я притисках отчаяно към себе си с надеждата, че с времето отново ще ми заговори. На няколко пъти почти се излъгах, че дочувам ехото от вълна. Бушуването на морска буря. Бълбукащият смях на майка ми. В действителност единственият звук идваше от звънтенето в ушите ми. Цялата тази мощ си беше отишла. Напомнянето за истинската ми същност виси пред мен само колкото копнежът да се завърне. Питам се дали не е още някой от номерата на майка ми. Да ми позволи да задържа раковината, за да ме тормози с отгласи от съсипаното ми наследство.
	Стискам я по-силно. Искам да усетя как се забива в кожата ми. Да се напука и надроби на прах. Но когато отварям ръка, тя е непокътната, невредима и единствените щети са резките по дланта ми. Надавам крясък, вдигам ръка високо над главата си и мятам раковината във водата. Тя цопва скучно и потъва лениво до дъното. Успявам да проследя всеки миг от бавното й спускане, преди най-накрая да достигне пясъка.
	И тогава се появява сияние. В началото е бледо, но скоро започва да се разпростира и усилва. Отдръпвам се леко. През цялото време, докато използвах раковината да общувам със сирени или дори като компас за кралството ми, рядко съм съзирала нещо подобно. Зове, все едно е доловила отчаянието ми, претърсва водите за други от моя вид. Вместо като карта, действа като маяк.
	В следващия момент се появява Калия. Русата коса на братовчедка ми се разстила във водата и пада върху лицето й, така че очите й не срещат моите.
	Скачам на крака.
	— Калия — изричам изумено. — Ти си тук.
	Тя кимва и протяга ръка. Върху дългите й заострени пръсти лежи моята раковина. Тя я хвърля на тревата в краката ми.
	— Чух зова ти — промълвява тихо тя. — Сдоби ли се вече със сърцето на принца?
	Намръщвам се, когато главата й остана приведена.
	— Какво има? — питам. — Вече не можеш даже да ме погледнеш ли?
	Калия реагира само с поклащане на глава и аз усещам пробождане. Някога изпитваше толкова силно възхищение към мен, че то я тласна да намрази майка ми. През целия ми живот Калия остана единствената сирена в цялото кралство, за която да ми хрумне да се погрижа, а сега дори не е в състояние да ме погледне в очите.
	— Не е това — заявява Калия, сякаш прочела мислите ми.
	Вдига глава и на тънките й розови устни личи неуловима усмивка — твърде нетипично е за нея да си играе с корсажа от водорасли, покриващ гърдите й. Оглежда човешкото ми тяло и вместо да изглежда уплашена или отвратена, показва единствено любопитство. Накланя глава. Млечно жълтото й око е широко отворено и блести. Другото й обаче — онова, което съответства на моето така съвършено, е насинено.
	Скърцам със зъби.
	— Какво е станало?
	— Трябваше да има наказание — обяснява тя.
	— За какво?
	— Задето ти помогнах да убиеш принца на Адекарос.
	Пристъпвам възмутено напред и топвам стъпала в лагуната.
	— Аз поех наказанието.
	— Най-тежката част — изтъква Калия. — Което е причината още да съм жива.
	По тялото ми пробягват студени тръпки. Трябваше да се досетя, че майка ми няма да се задоволи да накаже една сирена, когато може да има две. Защо ще ме кара да страдам сама? Това е урок, който ми е преподавала толкова често преди. Първо с Крестел и сега с дъщеря й.
	— Морската кралица е прекалено милостива — отбелязвам.
	Калия ми се усмихва смирено.
	— Принцът още ли притежава сърцето си? — пита. — Ако го донесеш, всичко това ще приключи. Можеш да се върнеш у дома.
	Отчаяната надежда в тона й ме кара да потръпна. Страхува се да се върне в Диаволос без мен, защото, ако аз не съм там, никой няма да я защити от майка ми.
	— Когато се срещнахме за първи път, бях прекалено слаба да го убия, защото почти се бях удавила.
	Калия се ухилва.
	— Той какво представлява? — иска да узнае. — В сравнение с другите.
	Обмислям да й разкажа за компаса на Елиан, който различава истината от лъжата, и за ножа му, който е остър като взор и поглъща пролятата от него кръв. Как мирише на риба и солена вода. Вместо това споделям с нея нещо съвсем различно. Нещо, което ще й се стори далеч по-интересно.
	— Заключи ме в клетка.
	Калия сподавя присмеха си.
	— Не ми звучи много в стила на принц — отбелязва. — Не се ли очаква човешките благородници да са по-сговорчиви?
	— Предполагам, че има по-важни въпроси, за които да се тревожи.
	— Като например? — Тонът й е нетърпелив, докато отмята парче водорасло от ръката си.
	— Да преследва легенди — отвръщам.
	Калия ме стрелва с подигравателен поглед.
	— Ти не беше ли една от тях?
	Повдигам вежда при закачката й, доволна, че очите й са възвърнали част от искрата си.
	— Търси Второто око на Кето — допълвам.
	Калия плува напред и опира ръце във влажната трева до мен.
	— Лира — заговаря, — да не планираш някоя страхотия? Да отгатна ли?
	— Зависи изцяло от това доколко ти е приятно да играеш ролята на раболепна слугиня пред обичната ти леля.
	— Морската кралица не може да очаква преданост, ако проповядва точно обратното — натъртва Калия и ми е ясно, че си мисли за Крестел. Майката, пожертвала живота си в акт на вярност, на какъв то моята майка може само да се присмива.
	Не се изненадвам, че Калия е така склонна да се обърне срещу Морската кралица. Единственото, което някога ме е изненадвало, е нестихващата й всеотдайност към мен. Дори след онова, което сторих. След онова, което бях принудена да сторя. Смъртта на Крестел някак ни свърза, вместо да ни настрои една срещу друга, както се беше надявала майка ми. Не мога да сдържа задоволството си, щом зървам лукавство в очите на Калия. Очаквана или не, демонстрацията на лоялност винаги е удовлетворяваща.
	— Ако принцът ме отведе до Окото, силата, която то притежава, ще ме направи равна на Морската кралица. — Задържам погледа на братовчедка ми. — Ще мога да й попреча някога отново да докосне мен или теб.
	— А ако не успееш? — пита Калия. — Тогава какво ще стане с нас?
	— Ще успея — уверявам я. — Единственото, което трябва да сторя, е да споделя достатъчно много от тайните ни, за да накарам принца да ми повярва и да ме приеме на борда.
	Калия изглежда несигурна.
	— Сега си слаба — изтъква. — Ако принцът открие коя си, може да те убие, както уби Мейв.
	— Ти знаеш за това? — питам, макар че не би трябвало да съм шокирана. Морската кралица усеща смъртта на всяка сирена и щом държи Калия толкова близо до себе си в мое отсъствие, братовчедка ми несъмнено е била наоколо, когато го е почувствала.
	Калия кимва.
	— Морската кралица го пренебрегна, все едно е нищо.
	Лицемерието в цялата ситуация ме изумява. Майка ми показа повече емоции, когато аз убих низша русалка, отколкото когато една от нашите беше изкормена на палубата на пиратски кораб. За нея смъртта на някоя от сирените й се явява просто като незначително раздразнение. Чудя се дали истинската причина да иска да избие човеците е свързана не толкова с благоденствието на вида ни, колкото с факта, че иска да се отърве от неудобството от гибелта ни. Ние сме обикновени пешки в тази война. Всяка от нас с лекота може да бъде заменена. Дори аз.
	Може би най-вече аз.
	— Това много скоро ще се промени — отронвам. Протягам се и полагам длан върху ръката на Калия, странно одеяло от топлина върху ледената й кожа. — Ще се добера до Окото, а сетне и до трона на Морската кралица.


>	20

	Винаги е трудно да се прецени кой в двореца е изгубил разсъдъка си и кой — не.
	Стоя сам във вестибюла и закопчавам черната си жилетка. Изглеждам подобаващо за принц — нещо, което ненавиждам и за което кралица Галина винаги настоява. Слънцето на Айдилио отдавна се е скрило и обагряното от всевъзможни цветове небе е избледняло до среднощни оттенъци. Стените в палата са в меко червено, но под светлината, хвърляна от толкова много полилеи, изглеждат почти оранжеви. Като кръв, разредена с вода.
	Старая се да не посягам към ножа си.
	Тук лудостта се придвижва с нечовешка скорост и дори аз не съм достатъчно бърз да я спра. Чувствам се неспокоен на това място, без екипажът ми да е около мен, но да ги доведа, би означавало да наруша пакта между кралските семейства на света. Да им издам тайна, която не бива да бъде разкривана, особено пред пирати. Ето защо, вместо да доведа екипажа си, аз ги излъгах. Напоследък лъжа наред. Пред сестра ми шептя истории колко обикновен е животът на пирата. Намигам, когато обяснявам пред хората си как кралица Галина ме иска специално за себе си.
	Само Кай знае истината — това е единствената изгода от позицията на дипломатски син, която някой от двама ни е успял да открие досега. Да е запознат с кралските тайни, или да разполага с кирливите ризи на световните управници, за да ги използва, когато му е угодно, е специалното умение на бащата на Кай. Що се отнася до Кай, който обикновено държи поведението му да е в пълно противоречие с висшестоящото му потекло, той също притежава тази черта. Тя е единственото, което е наследил от баща си.
	— Сигурен ли си, че не ме искаш там? — попита на път към „Случайност“.
	Аз хвърлих поглед назад, за да проверя дали Лира продължава да стои насред пазарния площад, но беше прекалено оживено, ние бяхме прекалено бързи, а тя — прекалено неуловима, че да изпъква сред тълпата.
	— Имам нужда от доверието на кралица Галина — отвърнах. — Ако ти си там, тя няма да помогне.
	— Защо?
	— Защото никой не вярва на дипломати.
	Кай кимна, сякаш доводът беше логичен, и тикна ръце в джобовете си.
	— Все пак — подхвана, — ще е добре за теб да разполагаш с подкрепа, ако на Галина не й се понрави планът ти да манипулираш кралството й.
	— Вярата ти в мен е затрогваща.
	— Нямам нищо против чара ти, но наистина ли мислиш, че тя ще се съгласи? — попита той.
	— Всичко, което изрече току-що, е в ущърб на чара ми — побутнах рамото му със своето. — При всички случаи си струва да се опита. Ако има някаква надежда кралица Галина да ми помогне да заобиколя брачен съюз с жена, напълно способна да ме убие в съня ми, ще се възползвам.
	— Казваш го така, все едно кралица Галина не е напълно способна да го направи, докато си буден.
	Разбира се, думите му не са безпочвени. Кай задължително се грижи да изтъква разумни съображения, особено когато са замесени опасни жени. Въпреки всичко го оставих с останалите, защото, колкото и да е добре да разполагам с подкрепа, не съществува и бегла вероятност Галина да допусне пират в замъка си.
	Свеждам очи към ризата си, за да се уверя, че копчетата са закопчани, просто за всеки случай — определени грехове не се толерират за нищо на света, — и се изправям леко на мястото си. Заглаждам косата си с пръсти. Вече ми липсва шапката ми, ботушите ми и всичко друго, което ме свърза със „Саад“ дори когато сме на суша.
	Но Галина наистина ненавижда пирати.
	Доверява ми се повече, когато успява да съзре принца от злато, вместо морския капитан. Макар да не съм в състояние да разбера много нейни прояви, тази не е една от тях. Когато нося шапката си, самият аз едва си вярвам.
	— Тя ви очаква.
	От сенките се показва страж. Покрит е с червена броня от глава до пети, и сантиметър кожа не е изложен на показ. Очите му се реят безцелно сред морето от червена тъкан. Такова е положението за повечето стражи и домашната прислуга. Никакъв шанс да бъдат докоснати директно.
	Оглеждам го предпазливо.
	— Теб чаках — заявявам му. — Вратата е прекалено тежка, че да я отворя сам.
	Не мога да преценя дали се усмихва, или се чумери, но определено не мига. След като остава загледан в мен за около секунда, той пристъпва напред и посяга към вратата.
	Помещението е различно. Не само от останалата част от двореца, но и в сравнение с последното ми посещение. Мраморните стени имат цвят на въглен и са покрити с дебел слой застояла пепел, а във въздуха се носи миризма на огън. Таванът се извисява до безкрайност и е прорязан от масивни дървени греди. Цветът е напуснал всичко, с изключение на пода. Единствено той е червен и полиран до блясък.
	В далечния ъгъл на трон във формата на кървящо сърце се усмихва кралицата на Айдилио.
	— Здравей, Елиан.
	Стражът затваря вратата и кралица Галина ми прави знак да приближа. Черната й коса се спуска надолу по тялото и по пода на стегнати масури. В нея се преплетени листенца от роза, които се сипят като миниатюрни перца. Тъмнокафявата й кожа се слива с копринената рокля, която започва от шията й и завършва далеч след пръстите на краката.
	Протяга ръка за моята, а пръстите й са разперени като паяжина.
	Наблюдавам я за момент и после повдигам вежда, защото се очаква, че е запозната с нещата. Или поне е наясно, че аз съм запознат с нещата.
	Легендата на Айдилио гласи, че всеки, докоснал член на кралското семейство, мигом ще намери сродната си душа. Тайната на Айдилио, с която са запознати само кралските семейства на стоте кралства — и, както става ясно, семейството на Кай — е малко по-различна. Защото дарът, предаван на жените в семейството, не помага на мъжете да открият любовта, а напълно да изгубят волята си. Обземани са от безгранична преданост и сладострастие, докато не се превърнат в безмозъчни марионетки.
	Сядам на плюшения диван, разположен срещу троновете, и Галина отпуска ръка с лека усмивка. Обляга се назад и изпъва крака върху плочките.
	— Дошъл си да ме посетиш — заговаря ме тя, — което трябва да означава, че искаш нещо.
	— Насладата от компанията ти.
	Галина се смее.
	— Компанията на никой от двама ни не носи наслада.
	— Насладата от компанията ти и взаимноизгодна сделка.
	Галина се поизправя малко.
	— Сделка или услуга? Определено предпочитам услугите — заявява. — Особено когато вкарват принцове в дълг.
	В главата ми изниква лицето на Сакура и се замислям за сделката, която сключих с нея. Моето кралство в замяна на края на напастта от сирени.
	— Вече съм затънал в достатъчно дългове пред благородници — отсичам.
	— Разваляш веселбата — подкача ме Галина. — Няма да моля за много. Само за един-два района. Може би за целувка.
	Обикновено се включвам в тази игра на котка и мишка за по-дълго. Позволявам й да ме занася със завоалирани заплахи за допир на кожа до кожа, сякаш някога би дръзнала да ме превърне в някоя от играчките си. В обикновен ден бихме се престрували. Аз — на уплашен, че ще ме докосне. Тя — на достатъчно смела да го обмисля. Истината обаче е, че на фона на всичките й недостатъци — а последния път, когато ги броих, бяха много — Галина не се радва особено на способностите си. Обърнаха срещу нея дори краля, когато му дотегна да пази тайната й за брака, който не предлагаше никаква интимност.
	Галина не държеше ръката му и не заставаше достатъчно близо, за да се докоснат — двамата дори не бяха споделили постеля през първата им брачна нощ, нито която и да е друга след това. Спяха в далечни краища на двореца, в отделни крила, с отделни слуги и се хранеха по доста сходен начин: в двата края на масата, с толкова място помежду им, че стигаше да седнат двайсет души. Не биваше да знаем тази информация, но щом си пийнеше, кралят ставаше много словоохотлив по темата.
	За разлика от нейните предшественици, Галина не таеше желание да наложи любов, за да си осигури наследници. Не искаше мъжът й бавно да изгуби разсъдъка си от чувство за преданост — вместо това се случи заради алчността му. Той искаше повече, отколкото тя можеше да предложи — кралството й, стига да го докопаше, — и амбицията му доведе до преврат, по-кървав от повечето войни.
	След предателството му тя явно е избрала да води още по-самотен живот. Няма да има втори съпруг, заяви пред останалите благороднически семейства. Не желая да бъда предадена още веднъж или да обременя децата ми с проклятието си. Вместо това прибира повереници от Орфана, където се приютяват всички нежелани деца по света.
	Достатъчно лошо е, че няма да продължи рода, но кралството страда заради избора й да управлява сама. Докато Кардиа трупа мощ, Галина се нуждае от някого до себе си, способен да поеме задълженията, които дарбата й я възпира да изпълнява. Да поддържа връзка с хората и да им предлага топлината, която тя се е научила да отказва. А аз се нуждая от някого, който да ме отърве от сделката ми със Сакура.
	Вървя към трона с парче пергамент в ръката.
	Този път съм прекалено тревожен, че да си играя на преструвки. Неохотата на Галина да се омъжи повторно ми дава да разбера всичко, което ми трябва, и по случаен обрат на съдбата предлага доста интересно решение на един от многото ми проблеми. Кармата толкова рядко ми поднася такива услуги.
	Галина поема пергамента от мен и очите й пробягват по хартията първо с изписано по намръщеното й лице объркване, а после с лека усмивка. Точно реакцията, на която се надявах.
	— Принц Елиан — заговаря тя, — откъде се сдобихте с подобно нещо?
	Правя крачка напред и се приближавам, колкото е възможно, без да рискувам да загубя разсъдъка си.
	— От същото място, откъдето човек може да си набави всичко желано.


	Нещата вървяха гладко. Или по-скоро бяха прераснали в пълен хаос и аз все повече се доближавах до заглаждане на неравностите. Галина се правеше на сдържана, но в очите й личеше непогрешим апетит, който ми вдъхваше надежда. Взаимна изгода, размишляваше тя, цитирайки думите ми.
	Подкрепата й би означавала една тревога по-малко по време на тази невъзможна мисия. При положение че най-накрая бяхме свалили Лира от кораба ми, също така се бях отървал от още един човек, чиято вярност да подлагам на съмнение. Всичко в рамките на ден.
	Трудно ми е да прогоня лицето на Лира от ума си, докато крача по празните улици на Айдилио. Когато й върнах раковината, в очите й се появи странен поглед. Все едно й се струвах едновременно малоумен и прелестен. Все едно бях глупак и този факт я радваше.
	Поемам голяма глътка въздух и притискам длани към очите си в опит да прогоня съня. Когато ми каза, че Морската кралица е погнала семейството й, ми прозвуча достатъчно правдоподобно и компасът — макар и колебливо — също посочи на север. Независимо от това така и не се отърсих от усещането, че нещо не е наред. Че каквато и истина да ми предлага, зад нея се крият лъжи.
	Крача по изоставената търговска улица, която е покрита с трохи от печива. Нощта е топла и сладка, с пълна луна. Звездите са по-ясни, отколкото в повечето кралства, и ми е трудно да продължа да вървя, вместо да спра, за да им се любувам. Да се излегна на калдъръма и да им измислям истории, както правя на борда на „Саад“.
	Запътвам се към „Случайност“. Всеки път, когато хвърлим котва до Айдилио, отсядаме там, защото е странноприемница и таверна, а малко проблеми не могат да бъдат оправени със сън и ром. Докато се движа натам, зад мен прозвучава симфония от стъпки. Забавям крачка и свивам в близка алея с празни търговски сергии. Тясна е и над главата ми се реди низ от звезди, досущ като улични лампи.
	Долепям се до стената и усещам топлите тухли зад гърба си. Стъпките стават несигурни, търсещи. Следва кратък трепетен момент, когато светът притихва и чувам единствено кроткия порив на вятъра. После стъпките ме следват в алеята.
	Не чакам нападателят ми да удари. Изниквам от сенките с ръка върху ножа. Готов съм да изкормя човека, сглупил да скочи срещу капитана на „Саад“.
	В полусянката стои момиче с тъмночервена коса, полепнала по бузите. Когато ме вижда, опира раздразнено ръце на кръста си. Очите й ме изучават така, сякаш ме залива с отрова.
	— Защо се криеш? — пита Лира. — Опитах се да те последвам.
	Изпускам протяжна въздишка и прибирам ножа.
	— Бях убеден, че вече съм се отървал от теб.
	Лира повдига рамене — изобщо не е засегната и започвам да обмислям какво ли би се изисквало, за да й повлияя някак. Отминава с лека ръка абсолютно всеки коментар, като че ли е просто дребна досада. Като че ли има далече по-важни неща, за които да се притеснява, от това какво мислим аз и екипажът ми за нея.
	Лира се взира в мен.
	— Защо изведнъж заприлича на принц? — иска да узнае.
	— Аз съм принц — натъртвам и понечвам да я отмина.
	Лира върви редом с мен.
	— Обикновено не.
	— Какво знаеш ти за начина, по който изглеждам обикновено?
	Лицето на Лира остава безизразно и за пореден път изобщо не успявам да я провокирам. После тя завърта очи, сякаш прави компромис. Ето, ще покажа, че съм раздразнена. Само за да ви угодя, Ваше Височество.
	— Прав си — заявява ми Лира.
	Подръпва тъканта на роклята си. Мадрид откри старата дрипа тикната в сандък в трюма. Ненужна вещ от набега срещу пиратски кораб. Почти съм сигурен, че някога може и да е била хубава, както съм сигурен и че през последната година сме я използвали, за да чистим харпуна на Мадрид. Беше най-доброто, което успях да открия за толкова кратко време — освен ако Лира не желаеше да се подвизава облечена като пират, в което обаче се съмнявах.
	Сега като я гледам обаче, почтеният мъж у мен се чувства малко засрамен.
	Лира спира на място, стиска ръба на роклята си с две ръце и се снижава до земята в ехиден реверанс. Аз също спирам и й отправям унищожителен поглед, а тя ми отвръща с подигравателна физиономия — най-близкото до смях, идвало от нея.
	— Кралица Галина не си пада особено по пирати — обяснявам й и се обръщам, за да поема обратно по пътя си. Лира ме следва. — Не ми доставя удоволствие да се обличам така.
	Подръпвам яката си, защото имам чувството, че ми стяга около шията. Настъпва тишина и Лира внезапно застива. Обръщам се с въпросително изражение към нея, но тя просто се взира.
	— Ето — изрича и посяга да хване ножа ми.
	Аз отскачам назад и я стискам за китката, преди да е имала възможността да го стори. Лира ме гледа пренебрежително, все едно съм по-голям идиот, отколкото е мислила. Усещам пулса й под палеца си, преди тя бавно да се освободи от хватката ми.
	Отново посяга колебливо и този път аз й позволявам. Личи, че й доставя удоволствие, задето съм предпазлив, все едно е най-големият комплимент, който мога да й направя. Когато ръката й докосва ножа, усещам искра в гърдите си, сякаш се е разхлабил механизъм в машина. Винаги съм бил свързан с него по начин, който ми е трудно да обясня. Когато Лира го пипа, долавям как от острието в костите ми се влива внезапна студенина. Наблюдавам я изпитателно, не рискувам дори да мигна. Тя се поколебава с острието в ръце, сякаш обмисля всички възможности, които то й предлага. После поема въздух и бавно разцепва ръкава ми.
	Острието закача кожата ми, но като по чудо не пуска кръв.
	Изтръгвам ножа обратно.
	— Какво си въобразяваш, че правиш? — питам и оглеждам разкъсаната тъкан.
	— Сега вече изглеждаш като пират — обяснява и продължава да върви.
	Напълно сащисан, аз подтичвам, за да я догоня. Тъкмо се каня да й заявя, че ще си плати за това, или с монета — каквато се съмнявам, че има, — или с живота си, но тя се обръща и обявява:
	— Видях Реома Путодер.
	— Пожела ли си нещо?
	— Може да съм откраднала нечие желание.
	Произнася го с язвителна усмивка, но когато замълчава, вдига ръка, за да си играе с раковината, която й върнах. Изглежда неестествено ярка на шията й. Докосва я вглъбено и аз разпознавам жеста. Хиляди пъти съм вършил същото със семейния ни пръстен. Винаги когато се замисля за хората, които съм оставил след себе си, и за отговорността да управлявам кралство, която никога няма да съм готов да поема. Ако историята на Лира е вярна, огърлицата сигурно е принадлежала на сирената, убила семейството й. Талисман, напомнящ й за отмъщението, което трябва да осъществи.
	— Все още искам да дойда с теб — обажда се Лира.
	Налагам си да продължа да се движа с широка, равномерна крачка. „Случайност“ изниква пред мен — поредната постройка в редицата такива във форма на шахматни фигури. Извисява се с три етажа над останалите, от оранжеви тухли е и има табела, която виси от силуета на бога на любовта. Отвън група жени пушат пури, седнали на масивни дъбови пейки, а в краката им стоят големи кани с греяно вино.
	Спираме на прага и аз повдигам вежда.
	— За да отмъстиш за семейството си ли?
	— За да прекратя тази война веднъж завинаги.
	— Във война ли сме? — Посягам да отворя вратата. — Колко драматично.
	Лира дърпа съдрания ми ръкав.
	— Трябва да го направя — настоява.
	Трепвам при допира и едва потискам потребността да посегна към ножа. Няма момент, в който ми е позволено да не съм нащрек.
	Извъртам рамо, за да се освободя от хватката на Лира, и се стремя да запазя гласа си тих.
	— Престани да допускаш грешката да си въобразяваш, че можеш да ме докосваш — процеждам. — Аз съм коронован принц на Мидас и капитан на най-смъртоносния кораб в света. Позволиш ли си го отново, няколко вечери в клетката ще ти се сторят като божия благодат.
	— Морската кралица ми отне всичко — изстрелва Лира, като пренебрегва заплахата. В средата на челото й се е появила дълбока бразда и тя клати глава, все едно се мъчи да се отърси от нея. — Не можеш да си представиш болката, която ми причини. Кристалът на Кето е единственото, способно да оправи нещата.
	Изрича последното с просъскване. Недодяланият и суров тон на гласа й, когато говори на мидаски — сякаш думите не стигат, за да изразят чувствата й, замайва главата ми. У нея има толкова много, което не може да излезе навън. Мисли и емоции, безсилни да намерят процеп, през който да се покажат.
	Преглъщам и се опитвам да се взема в ръце.
	— Каза, че разполагаш с информация, която никой друг не знае. Какво например?
	— Например ритуалът, който трябва да изпълниш, ако искаш да освободиш Кристала на Кето от скривалището му — обявява тя. — Залагам живота си, че нямаш и бегла представа за това.
	Не допускам изненадата да се изпише по лицето ми. Дори Сакура не знаеше нищо за ритуала, който е необходимо да изпълним, а кристалът е скрит в нейното кралство. Какви са шансовете корабокрушенката на кораба ми да притежава последното парченце от пъзела? Няма начин да съм такъв късметлия.
	— Имаш навика да използваш живота си като гаранция — вмятам.
	— Това значи ли, че ще приемеш сделката? — пита Лира.
	Ще съм глупак да я приема и да се доверя на непозната, твърдяща, че й е известна единствената тайна, която не знам. Не съм оцелял толкова дълго, като съм поставял живота си в ръцете на бившите ми пленници. Да не я приема обаче ще ме направи още по-голям глупак. Лира говори псариин. Има опит в лова на сирени. Ами ако я изоставя и после не мога да освободя кристала? Ако измина целия този път и накрая ме удави последната вълна? Ритуалът е единствената част от задачата ми, която нямам план как да осъществя, а сега Лира ми предлага на златна тепсия свой собствен.
	Ако Кай беше тук, би ме предупредил дори да не си го и помислям. „Отървахме се“, бяха думите му, когато изоставихме Лира на улиците на Айдилио, убедени, че никой от двама ни няма да я види отново. „Има достатъчно опасности, от които да те предпазвам, без да добавяме към списъка смъртоносни девойчета.“ И не грешеше. Кай е дал клетва да ме пази — не само пред баща ми, чиито пари прие повече на майтап, отколкото за да сключат сделка, — но и пред мен. Пред самия себе си. И Кай никога не е гледал през пръсти на тази задача. Но аз също имам свои задължения, своя мисия, и без помощта на Лира е възможно да се проваля, да предам света на злината на Морската кралица и расата й завинаги.
	— Е? — притиска ме Лира. — Ще приемеш ли сделката?
	— Казах ти, че не сключвам сделки — отвръщам. — Но може би вместо това ще приема думата ти.
	Отварям вратата на „Случайност“ и Лира влиза преди мен. До носа ми достига познатият мирис на метал и джинджифил и през главата ми прелитат хиляди спомени, един от друг по-нечестиви. Каквито и представи да извиква, „Случайност“ не разкрива нищо за истинската си природа. Това е бърлога на комарджии и на мъже и жени, които никога не зърват дневна светлина. Придържат се към лунното сияние, далече от пищните цветове на града. Те са сенки, чиито пръсти лепнат от дългове и вино, достатъчно силно да повали човек след една кана.
	Част от екипажа ми е заела голямата кръгла маса в дъното и аз се усмихвам. Когато поех към кралица Галина с цел да уговоря сделка за бъдещето си, ме заля странна вълна гадене. Като морска болест, ако някога изобщо съм изпитвал подобно чувство. По-вероятно земна болест. Раздялата с хората ми, особено заради толкова важна задача, ме изцеди. Съживявам се, когато ги виждам отново.
	— За твое сведение — обръщам се към Лира, — ако лъжеш, може и да те убия.
	Лира вирва брадичка, а в очите й личи предизвикателство — прекалено са сини, че да гледам директно в тях.
	Отначало не съм сигурен дали ще ми отвърне, но тя облизва устни и ми става ясно, че успява да вкуси сладостта на обидата, която се кани да запрати към мен.
	— Може би аз ще те убия първа — процежда, а светлината играе по кожата й.


>	21

	Мъглата се сгъстява до прозореца като облаци дим от пури. С нея идва мирисът на зората, а обагреното в розово небе едва се задържа зад предела на океана. Тук времето е изгубено така, както на никое друго място в кралството или по света. „Случайност“ съществува на собствена територия с хора, които в действителност не принадлежат никъде другаде. Сключва свои сделки и работи единствено с търговци, които няма как да устроят сергия за стоките си.
	Торик подсвирква тихо, докато прави ново раздаване. Пръстите му се плъзгат по картите, лепкави като масло, и ги струпва на масата в идеални купчинки до камарите червени монети. Щом приключва, Мадрид подрежда тестето си, без да гледа, сякаш не самите карти, а онова, което предприема с тях, е от значение. Мадрид е много умела в приспособяването и никога не изпитва удовлетворение от изиграването на ръката, която й се е паднала. Ще ми се да кажа, че аз съм я обучил така, но има толкова много неща, които е била принудена да усвои, преди да избере „Саад“. Когато се озовеш на клефтески кораб, бързо разбираш, че за да оцелееш, не можеш да се нагодиш към света — трябва да го накараш да се нагоди към теб.
	За зла беда на Мадрид, я издава фактът, че тя всъщност няма стратегия. Никога не държи да доведе до край замисъла, с който е започнала, и макар това да означава, че не мога да разгадая картите й, както ми се удава с повечето хора, ми е лесно да предвидя следващия й ход, като знам, че тя няма да играе по план.
	Лира ни наблюдава хищнически, очите й се стрелкат всеки път, щом нечия ръка мръдне или от върха на купчината падне монета. Ясно ми е, че вижда същото, което и аз — всеки път, когато някой се почеше или преглътне прекалено мъчително. Дребни капки пот и потрепващи устни. Интонацията им, когато поискат нова кана вино. Тя забелязва абсолютно всичко. Да не говорим и че го взема предвид. Поради някаква причина го съхранява и разпределя в ума си. Може би го пази за по-късна употреба.
	Когато Кай бута купчина червени монети към центъра на масата, аз следя Лира. Тя накривява леко уста надясно и макар да не е в състояние да види картите му — просто няма как, — е разгадала ръката му. Също така й е ясно, че той блъфира.
	Лира среща погледа ми и щом забелязва, че съм се втренчил в нея, усмивката й помръква. Ядосвам се на себе си. Никога не съм достатъчно бърз, опре ли до моментите, в които я следя продължително, за да разтълкувам постъпките й и да установя как действа тя. Кое я подтиква? Какво крои?
	Бутам монетите си към центъра на масата.
	— Тук е прекалено тихо — отбелязва Мадрид.
	Хваща гарафата за вино и пълни чашата си, докато червената течност не достига почти до ръба. Мадрид може да е добър стрелец, но като пияч е още по-добра. През всичките ни години заедно не съм ставал свидетел на нещо по-драстично от това леко да изгуби равновесие след нощ на тежък запой.
	Мадрид отпива внимателно от виното си и преценява вкуса му по начин, който никога не ни е хрумвал. Напомня ми за уроците по дегустация, които баща ми ме заставяше да посещавам като част от благородническото ми обучение. Защото нищо не отличава краля на Мидас повече от умението да разпознава изтънченото вино от течност, дестилирана в съмнителна таверна.
	— Изпей „Бряг на приливи“ — предлага сухо Торик. — Може би ще засенчи слънчевата светлина.
	— Ако ще гласуваме, аз съм за „Песничка за рома“. Или всичко, което включва ром.
	— Ти нямаш право на глас — заявява Мадрид на Кай, а после извива вежда към мен. — Капитане?
	Повдигам рамене.
	— Пей каквото избереш. Нищо няма да засенчи победата ми.
	Мадрид се оплезва.
	— Лира, какво пеете там, откъдето си? — пита.
	Незнайно защо, Лира намира въпроса за забавен.
	— Нищо, което да разберете.
	Мадрид кимва, все едно отговорът й е по-скоро факт, отколкото обида.
	— „Сирените в дълбините“ — изрича и гледа Кай с неохотна усмивка. — В нея има ром.
	— Значи ми върши работа.
	Мадрид се тръшва обратно на стола. Гласът й подема силен напев, думите се вият и сипят на родния й клефтески. Пеенето й има особено обаяние и дали заради мелодията, или заради любящата усмивка, цъфнала на лицето на Кай, не успявам да се сдържа и започвам да тактувам с пръсти по коляното си.
	Около масата екипажът следва примера ми. Тананикат и пригласят в частите, които не си спомнят, и реват с пълно гърло всеки път, щом се спомене ром. Гласовете им танцуват заедно, припокриват се тромаво строфа след строфа. Всеки от тях пее на езика на своето кралство. Внасят късче от дома си в този екипаж, събран от кол и въже, и ми напомнят за едно толкова далечно време, когато още не бяхме истински заедно. Когато все още бяхме по-скоро непознати, отколкото семейство, не принадлежахме на местата, които посещавахме, и не посещавахме други, на които бихме принадлежали.
	След третия куплет почти очаквам Лира да се присъедини със своя версия от Полемистес, но тя стиска здраво устата си и запазва любопитното си изражение. Гледа хората ми с леко намръщено чело, все едно не разбира напълно ритуала.
	Накланям се към нея и снижавам гласа си до шепот.
	— Ти кога ще изпееш нещо?
	Тя ме избутва.
	— Не се доближавай толкова — нарежда. — Направо вониш.
	— На какво?
	— На рибар — отговаря. — На маслото, с което мажат ръцете си, и на глупавите бонбони, които дъвчат.
	— Женско биле — обяснявам с лека усмивка. — И не отговори на въпроса ми. Някога ще ни удостоиш ли с гласа си?
	— Повярвай ми, нищо не би ми допаднало повече.
	Облягам се на стола и разпервам ръце.
	— Когато си готова.
	— Готова съм да ми кажеш всичко, което ти е известно за Кристала на Кето.
	Неизменно се стига дотук. В Айдилио сме от два дни и Лира е безмилостна с въпросите си. Постоянно иска отговори, но тя самата не разкрива нищо. Естествено, все някой трябва да е пръв. Признавам, че вече се отегчавам да я чакам.
	— Знам единствено, че е в Пагос — споделям й, като съм нащрек за гневните погледи на Кай. Ако зависеше от него, Лира би се качила обратно на „Саад“ единствено в клетката. — На върха на Облачната планина — обяснявам. — В свещен леден дворец.
	— Умееш отлично да замаскираш факта, че знаеш много, с това колко малко знаеш.
	— А ти си добра в това да замаскираш знаенето на нищо със знаенето на всичко — отговарям й. — Все още не си ми описала ритуала.
	— Ако го направя, няма да имаш причина да ме държиш около себе си. Не смятам да прахосвам най-сериозния си коз, за да ме оставиш да вися тук.
	Има логика. Най-добрият ми навик е, че пазя само онова, от което имам полза. А Лира определено е някои, когото мога да използвам. Дори самата мисъл ме кара да звуча повече като пират и си представям жестокото разочарование на баща ми от факта, че гледам на хората като средство за постигане на цели. Разменни монети, с които търгувам. Лира обаче се намира в уникалната позиция да е наясно с това и да е предоволна от обстоятелствата, стига да й донесат желаното.
	— Тогава ми кажи нещо друго — свалям карта. — Какво знаеш за кристала?
	— Като за начало — подхваща скандалджийски тя, — не е кристал, а око. Рубиненото око на великата морска богиня. Отнето е от сирените, така че новата им кралица и нейните предшественици никога не са разполагали със силата, която е притежавала Кето.
	— Кажи ми нещо, което не знам.
	— Добре — съгласява се тя, все едно съм й отправил предизвикателство. — Тризъбецът на морската кралица е изработен от костите на Кето и именно Второто око на Кето му вдъхва сила. Когато богинята била убита, нейното най-предано дете се намирало наблизо. Дъщеря й не успяла да предотврати гибелта на Кето, но съумяла да прибере едно от очите й, преди хората да задигнат и двете. Чрез него и малкото останки от Кето създала тризъбеца и станала първата Морска кралица. Този тризъбец се предава от поколение на поколение на най-голямата дъщеря на всяка Морска кралица. Използват го, за да контролират океана и всичките му обитатели. Докато кралицата го притежава, всяко чудовище в морето е под нейната власт. А ако открие другото око, ще го използва, за да пороби хората по същия начин.
	— Каква вълнуваща история — втренчил се е в картите си Кай. — На момента ли я измисли?
	— Не съм разказвачка на истории — възразява Лира.
	— Тогава си просто откровена лъжкиня?
	Притискам пръсти към слепоочията си.
	— Достатъчно, Кай.
	— Ще е достатъчно, когато я оставим тук, както планирахме.
	— Плановете се променят — вмята Лира.
	— Нека уточним едно — настоява Кай. — Ако си въобразяваш, че си част от екипажа само защото си проби път към тази мисия с манипулации, тогава грешиш. Докато си на „Саад“, няма да направиш и крачка, без да те изпускам от очи. Особено пък близо до Елиан. Допуснеш ли и най-дребната грешка, ще те захвърля обратно в клетката.
	— Кай — предупреждавам.
	Лира стиска ъгъла на масата и изглежда готова да избухне.
	— Заплашваш ли ме? — пита.
	— Никой не заплашва никого — отсичам.
	Кай захвърля картите си.
	— Всъщност правех именно това.
	— Ами чудесно — хваля го. — След като й разкри факта, че си мой наемен охранител, може би ще помълчиш, за да я попитам нещо. — Насочвам вниманието си обратно към най-новия навъсен член на екипажа ми, като пренебрегвам раздразненото изражение на Кай. — Какво имаше предвид с „да пороби хората по същия начин“? — питам я.
	Лира разхлабва хватката си върху масата и отмества ледения си поглед от Кай.
	— Сирените не са същества със свободна воля — изрича.
	— Да не се опитваш да ми кажеш, че са просто неразбрани? Не, почакай, нека позная. Всъщност обичат хората и искат да са като нас, но Морската кралица контролира умовете им?
	Лира дори не мигва заради моя сарказъм.
	— По-добре да си лоялен воин, отколкото вероломен пленник — заявява.
	— Значи щом убия Морската кралица, ще могат да ловуват хора по своя воля — отсичам. — Направо чудесно.
	— Как изобщо ще намериш пътя до Облачната планина на Пагос и окото? — пита Лира.
	— Ние — поправям я. — Не помниш ли, че искаше да участваш в мисията?
	Тя въздъхва.
	— Легендите твърдят, че само членове на пагосианското кралско семейство могат да я изкачат — отправя ми скептичен поглед. — Ти си благородник, но не и пагосиански.
	— Благодаря, че го изтъкна.
	Плъзвам още червени монети в центъра на масата и Торик вирва ръце.
	— Проклети да сте — сваля картите си с драматичен жест. — Чистя всичко.
	Ухилвам се и прибирам две от картите му — една, която искам, и една, която искам да мислят, че искам. Разпределям останалите между Кай и Мадрид и те не пропускат да ми отправят презрителни погледи, задето съм им съсипал ръцете.
	— Имам карта — съобщавам на Лира.
	— Карта — повтаря тя.
	— Съществува таен маршрут нагоре през планината, който ще съкрати прехода ни със седмици. Има дори площадки за отдих с условия за бързо наклаждане на огън, за да прогоним студа. Едва ли ще е проблем.
	Лира кимва бавно и пресметливо, сякаш се мъчи да сглоби пъзел, който не съм й дал.
	— Как се сдоби с картата? — интересува се.
	— Със силата на чара ми.
	— Не, сериозно.
	— Наистина съм изключително очарователен — натъртвам. — Дори убедих тук присъстващите да пожертват живота си заради мен.
	— Не се съгласих заради теб — обажда се Мадрид, без да вдига очи от картите си. — А заради целева практика.
	— Аз пък го направих заради веселбата от близко до смъртта преживяване — присъединява се Кай.
	— Аз го направих заради рибата за вечеря — протяга ръце Торик и се прозява. — Бог ми е свидетел, че през останалото време не ядем достатъчно риба.
	Обръщам се към Лира.
	— Виждаш ли?
	— Добре, чаровни принце — отвръща тя. — Каквото и да е, сигурна съм, че по-късно ще си платиш за него. Предпочитам да му се насладя тогава, вместо да го чуя сега.
	— Вечната циничка.
	— Вечният пират — контрира тя.
	— Казваш го, все едно е обида.
	— Редно е да приемаш, че всичко, което ти кажа, е обида — заявява тя. — Някой ден на света ще му се свърши късметът, който ти дава.
	Тя скръства ръце пред гърдите си и лепва на лицето си възможно най-арогантната усмивка, все едно аз предизвиквам света, а с него съдбата, да ме догони. Макар да знам, че някой ден ще се случи, не мога да допусна друг да го узнае. Нещата или ще се подредят, или ще се разпаднат, но при всички случаи трябва да поддържам илюзията.


>	22

	Лицето на Калия не спира да ме преследва. Представям си я на ръба на водата в Реома Путодер с приведена глава, сякаш се мъчи да скрие раните си.
	Засрамена, че ще разбера за болката, която майка ми й причинява в мое отсъствие. Усещам го като повръщано в устата си. Мъката на Калия е като остатъчен вкус в гърлото ми — така, както когато държах сърцето на Крестел в ръка.
	Обикалям палубата и наблюдавам как екипажът потъва в ежедневните си занимания. Смеят се, докато следят водата, и играят карти, докато зареждат оръжията си. Всички до един изглеждат толкова спокойни — в очите им не прозира скрита болка. Сякаш не възразяват да се отдалечават все повече от кралствата си, но моето ми липсва всеки ден. Как могат да приемат номадския живот с такава лекота?
	— Прекалено много разсъждаваш — отбелязва Мадрид и се настанява до мен.
	— Компенсирам за хората от екипажа, които изобщо не мислят.
	Мадрид вмъква ръка в плетеница от въжета и се залюлява от перваза на кораба. Краката й висят през ръба, докато „Саад“ плава напред.
	— Ако говориш за Кай, значи сме на едно мнение — заявява тя.
	— Не го ли харесваш? — Долепям длани до ръба на кораба. — Не сте ли чифт?
	— Чифт? — ахва Мадрид. — Ние да не сме коне? Партньори сме — пояснява. — Да знаеш, че съществува голяма разлика.
	Истината е, че не знам. Опре ли до отношения, не знам почти нищо. В моето кралство няма време да опознаеш някого или да изградиш връзка. Хората говорят за любене, но сирените са подлагани на строг контрол. Любим се, както воюваме.
	В океана има само тритони. Повечето служат като охрана на майка ми и защитават морското кралство Кето. Те са най-силните воини сред нас. Жестоки и смъртоносни същества, по-свирепи от допълващите ги русалки. По-брутални от мен.
	За разлика от сирените, тритоните нямат връзка с човечеството. Сирените изглеждат като хора, следователно част от нас е свързана с тях. Или може би те изглеждат като нас. Родени сме наполовина от морето и наполовина от човеците, така че понякога се чудя дали омразата ни не произтича именно от произхода ни.
	Тритоните нямат този проблем. Дело са на океана повече от всички нас, сътворени са от най-смъртоносната комбинация от риби, с опашки на акули и морски чудовища. Не желаят да влизат в досег със сушата дори за военни цели. Обитават единствено водните дълбини, където са или самотни и дисциплинирани охранители, или необуздани същества, които живеят диво в покрайнините на океана.
	По заповед на Морската кралица точно те се чифтосват с нас. Преди да ме споходи това проклятие, бях обещана на Плътоядеца. Тритоните не си губят времето с имена и други тъпотии, така че ги наричаме каквито са: Фантома, Дерящия кожа, Плътоядеца. Докато русалките са чисто и просто риби, снасят яйца и те се оплождат извън тялото им, сирените не са такива късметлийки. Ние трябва да се чифтосваме. Именно бруталността и зверствата на тритоните ги прави достойни да създават още от нашата смъртоносна раса. Поне майка ми така твърди.
	— Радвам се, че капитанът се съгласи да останеш — заявява Мадрид.
	Отърсвам се от мисли за дома и я поглеждам въпросително.
	— Защо ще се радваш?
	— Трябва да започнем да ги превъзхождаме по брой.
	— Кого?
	— Мъжете — отвръща тя. — Откакто екипажът се стопи до нужния минимум, на борда витае прекалено много тестостерон.
	— Струва ми се по-безопасно за мисията екипажът да е пълен.
	Тя свива рамене.
	— Капитанът не искаше да ги излага на риск.
	— Или не е можел да им се довери.
	Мадрид се набира обратно на палубата, а ботушите й като на фея тъпчат по дървото.
	— Той вярва на всички ни.
	В тона й се долавя отбранителна нотка и очите й се присвиват едва забележимо.
	— Огорчена ли си? — питам и повдигам вежда. Хората са толкова чувствителни.
	— Не — отсича Мадрид. — Просто не бива да говориш такива неща. Някой може да те чуе.
	— Кой например?
	— Кай.
	— Защото с Елиан са добри приятели?
	— Всички сме добри приятели — вирва ръце Мадрид. — Престани вече.
	— Нищо не правя.
	— Опитваш се да се бъркаш.
	Обвинението изглежда нелепо на фона на обстоятелствата. Кроя планове да открадна това, което ми се полага по рождение, да предам майка ми и после да изтръгна сърцето на Елиан, за да няма жив човек, който представлява достойна заплаха за нас. Някак обаче Мадрид счита, че коментарите ми относно приятелството им са обезпокоителни. Дали ще открият подходяща дума за мен, когато ги погна?
	— За какво говорите? — пита Кай, който се показва от каютата под палубата.
	Наблюдава ме със смесица от недоверие и любопитство. Разликата с безгрижното разбирателство, царящо между него и всеки друг на „Саад“, е драстична. Ако не съм успяла да убедя някого на този кораб, че съм полезна, това е именно псевдо телохранителят на Елиан. Бих могла да му снеса абсолютно всичко, което ми е известно за Морската кралица — дори да го уведомя къде е Диаволос, — и Кай пак ще смята, че не си струва да ме задържат. Заканите му от по-рано се въртят в главата ми. Следи ме, все едно чака да се подхлъзна и да разкрия нещо, което да използва, за да тласне Елиан към категоричното убеждение, че не може да ми се вярва.
	Независимо дали съм на този кораб, или в океана на майка ми, явно винаги ще ми се налага да се доказвам, да се тревожа, че всичко, което върша, би могло да доведе до провал.
	— Очевидно се меся в чуждите работи — обявявам пред Кай.
	Мадрид сумти.
	— Поне е отворена за критики.
	— Добре — заявява Кай. — Имам много.
	— Между другото… — Мадрид оглежда роклята ми с гримаса. — Не искаш ли да се преоблечеш в някакъв момент? Едва ли предпочиташ да останеш в това нещо през остатъка от пътуването.
	— Това не е пътуване — поправя я Кай. — А свята мисия да спасим света и да погубим Морската кралица, така че не бива да водим скитници с нас.
	Мадрид кимва.
	— Разбира се — отговаря. — Но също така не бива да караме Лира да носи парцала ми за почистване.
	Докосвам с пръсти ръба на бялата рокля. Долният край е изтънял и от тъканта се отделят нишки. Платът вече не е бял, а по-скоро мътно сив, напластен с въглен и мръсотия, чийто произход не искам да си представям.
	— Може да се облече сама — мърмори Кай. Очите му оглеждат изпомачканата рокля и достигат до разбърканата ми червена коса. — Ако планираш нещо, започни с къпане.
	— С къпане — повтарям.
	Той въздъхва.
	— Топла вода и сапун. Допускам, че го имат там, откъдето си.
	Мадрид навива ръкавите на ризата си до лактите и разкрива слънчеви часовници и стихове, изписани на всеки сантиметър от кожата й. Татуировките по лицето и дланите й са прости, но тези, които обгръщат ръцете й, прекосяват лактите й и вероятно покриват раменете й, не могат да бъдат сбъркани. Белегът на клефтеските пирати. Убийци по призвание. Макар да допусках, че тя е от Клефтес, не вярвах, че Елиан би избрал да включи в екипажа си професионален убиец. За човек, който отрича, че се намира във война, определено подбира добре войниците си.
	Мадрид ме побутва и снижава глас.
	— Водата не е топла — пояснява. — Но Кай не излъга за сапуна.
	— По-добре, отколкото да скочиш в океана — възразява Кай. — Освен ако не искаш да изработя нова извънбордова дъска.
	— Не — отговарям. — Ще я запазим за следващия път, когато ме заплашиш.
	Той се чумери.
	— Ако капитанът не гледаше, наистина бих те метнал зад борда.
	Въртя очи и поглеждам към горната палуба, където в момента Торик управлява кораба. Елиан се е подпрял на парапета до старшия си помощник. Същият парапет, за който бях завързана аз. Шапката му е нахлупена ниско на челото, а стойката му е отпусната и свободна. Опрял е лявото си стъпало зад десния крак и е скръстил ръце пред гърдите си, но дори аз съм в състояние да разпозная какво е да изглеждаш разтоварен и наистина да си разтоварен. Отличителен белег на истинския убиец е никога да не разкрива пламъка у себе си.
	Следи ни с ястребов взор и от време на време хвърля поглед към Торик, за да водят разговора си. През повечето време приказва с прикован в мен поглед. Няма угризения, задето ме изучава, защото очевидно държи да съм наясно, че всяко мое движение се следи. Не ми вярват и Елиан не иска да го забравям. Умно е, макар и доста вбесяващо, но колкото повече ме гледа и вижда, че не правя нищо, толкова по-доволен ще остава. И накрая напълно ще забрави да го прави. В крайна сметка ще ми се довери достатъчно, че да си мисли как не е нужно да продължава.
	— Не го е грижа, че аз го виждам — отбелязвам.
	— Корабът е негов — изтъква Кай.
	— Аз не съм ли гостенка?
	— Не си пленничка.
	Разочарованието в тона му не ми убягва. По някаква причина ме разсмива.
	— Ще му дотегне постоянно да ме наблюдава.
	Мадрид се мръщи и татуировките й се набраздяват.
	— Капитанът не се отегчава — отсича. — Не му е присъщо.
	Поемам голяма глътка въздух и хвърлям поглед към водата.
	— Каква е следващата ни цел?
	— Псемата — отговаря Кай.
	— Земята на неистината.
	— Нещо, с което си запозната? — интересува се той, а Мадрид го перва по рамото.
	— Всъщност майка ми ме караше да уча за повечето кралства — отговарям откровено. — Смяташе, че ще ми е от полза да знам за моята… — Млъквам миг преди от устните ми да се е откъсналата думата плячка. — История.
	— И какво научи? — пита Кай.
	Хвърлям бърз поглед през рамо към Елиан, който се е навел още по-ниско над парапета.
	— Достатъчно.
	— А колко езика говориш?
	Оглеждам предпазливо Кай — наясно съм, че разговорът започва да се превръща в разпит.
	— Не много.
	Никога не е имало причина да науча мидаски и още няколко диалекта, разпространени из кралствата. При цялата му грубост собственият ми език винаги ми е бил повече от достатъчен. Можех да избера изобщо да не говоря мидаски. Има много сирени, които не го учат, независимо че е така широко употребяван в човешкия свят. Песните ни крадат сърца без значение на какъв език са.
	Все пак сега се чувствам късметлийка, задето го знам. Ако не го знаех, принцът щеше да ме убие в мига, в който си отворех устата. Човек, който говори само псариин, не е добре маскиран.
	— Капитанът говори петнайсет езика — обявява гордо Мадрид.
	— Да не пропуснеш да си обършеш лигите от рамото — посочва Кай. — Ето тук.
	Мадрид бутва ръката му.
	— Имам предвид, че е впечатляващо, защото аз знам само два.
	— Да, разбира се, че е заради това — отвръща той.
	— Защо някой ще иска да знае петнайсет езика, когато почти целият свят говори мидаски? — чудя се.
	— Внимавай да не те чуе капитанът — предупреждава Мадрид. — Голям привърженик е на съхраняването на културата. — Върти очи при тези думи, все едно не съществува друго, което би я зарадвало повече от това да зърне собствената си култура да чезне в пламъци. — Учил е в Глоса, но накрая осъзнал, че никой не е в състояние да усвои съвършено всеки език, с изключение на някой от техните благородници.
	— На Лира не й е нужна предисторията на капитана — намесва се отбранително Кай. — Не и когато би могла да изпробва нещо, което не вони на смазка за оръжия.
	Мадрид се усмихва.
	— Добре — обажда се и щрака с пръсти към мен. — Какво ще кажеш за малко по-дръзки дрехи?
	— Дръзки ли?
	Колебая се, а войнствените черти на Мадрид се преобразяват в широка усмивка.
	— Не изпадай в паника — успокоява ме. — Имам предвид не толкова женствени и по-пиратски.
	Кимвам бавно. Изобщо не ме е грижа в какво ще ме облече, стига да затопли крехките ми кости, защото в момента студът ги притиска с тежестта на сто сирени.
	Позволявам си отново да погледна към Елиан. Шапката му заслонява очите му от обедното слънце, но ги усещам върху себе си — следят ме. Дебнат да допусна грешка и да разкрия истинските си намерения, или може би да сторя нещо, с което да си спечеля лоялността му. Нека гледа. Ако зависи от Мадрид, следващия път, когато ме види, ще бъда не по-малко пират от самия него.


>	23

	Не осъзнавам колко съм неспокоен, докато Лира не се показва изпод палубата, навлечена с всичко, освен дървен крак.
	Екипажът си тананика тихо и леко фалшиво, докато Кай разговаря оживено с Торик на тема старите дългове, които умират трудно. Щом я зърваме обаче, настава тишина.
	Косата на Лира е отметната на една страна в безредица от кичури, със спускащи се тук-таме преплетени нишки. От ушите й висят големи златни халки. Дори от квартердека мога да зърна засъхналата кръв по обиците. Облечена е в тъмносиви панталони и подхождащо им сако с декорация от ширит по края. На раменете й има изобилие от златни пискюли, а на талията й се показва ръбът на бяла риза. На лактите й се виждат кръпки, зашити припряно с черен конец.
	Лира опира ръка на кръста си и се опитва да се престори, че не се чувства неудобно, но това е първата неподправена реакция, която съзирам на лицето й от първата ни среща насам. Може да изглежда като пират, но има да извърви дълъг път, преди да мине за такъв.
	— Сигурно ме занасят — обажда се Кай. — Поръчах на Мадрид да я изкъпе, а не да я облече като пиратска принцеса.
	— Мило е, че според теб изглежда като принцеса — отбелязвам. — Ще се погрижа да й го кажа по-късно.
	— Сериозен съм — уверява ме Кай, все едно няма как да го схвана сам. — Първо си урежда да се качи на кораба с лукавство, а сега дори се опитва да изглежда като една от нас. Сякаш иска да забравим, че е аутсайдер, и да й обърнем гърбовете си.
	— Извличаш много конспирации от една риза и нов чифт ботуши.
	— Не бъди наивен — приканва Кай. — Знаеш колко вяра можеш да имаш на непознати.
	Усмихвам се половинчато и скърцам със зъби. Да ме съветва да бъда предпазлив е едно, но да ми държи лекции на палубата на собствения ми кораб, все едно съм дете, е нещо съвсем различно. Наве. Думите са ми прекалено познати, че да не се вмъкнат под кожата ми.
	— Звучиш като баща ми — заявявам. — Ако искам лекция, ще помоля за такава.
	— Мъча се да ти дам съвет.
	— Опитваш се да ме критикуваш и бързо ми писва. — Въздъхвам и усещам как отново ме обзема умората, която обикновено е запазена за посещенията ми в Мидас. — Не съм новак, поел на плаване за първи път — уведомявам го. — Аз съм капитанът на този кораб и ще оценя, ако престанеш да се отнасяш към мен като към неопитен малък принц, който има нужда да бъде съветван.
	Раменете на Кай се сковават, но аз съм прекалено разочарован, че да ме е грижа как прикрива лицето си с отработено спокойна физиономия. На този кораб не се предполага, че съм мидаска кралска особа с легион от телохранители и съветници. Пират съм, да му се не види.
	Подобни моменти ми напомнят за сделката, която му предложи баща ми: да бъде до мен по-скоро като охранител, отколкото като приятел, да ме предпазва от света, който съм така жаден да опозная. Дори Кай да отрича, че е тук с тази цел, като подлага на съмнение и въпрос ходовете ми, само ме кара да се замислям за баща ми и неговия двор. Напомня ми, че Кай е син на дипломат, привикнал да се справя, с благородници. Аз съм само поредният принц, тръгнал да се насити на приключения, преди да стане крал.
	Спускам стълбата до основната палуба. Лира носи кобур за пистолет, прикрепен към бедрото й, точно над гънката на високите й до коленете ботуши. На червения платнен колан, който пристяга талията й, има златен маншет, широк колкото да побере сабя. За щастие, Мадрид не й е дала съответните оръжия.
	— Почти се вписваш — заявявам.
	Лира бърчи нос.
	— Това не е комплимент.
	Свалям шапката си и пристъпвам към оръжието си, което е опряно на стълбата. Сабя, която започва от искрящо златно и избледнява до пепеляво черно. Ефесът представлява маншет с подробна карта на Мидас, гравирана в метала, а острието се извива съвсем леко на върха, за да нанесе възможно най-смъртоносен удар.
	Насочвам я към Мадрид и нареждам:
	— Заеми нещо на Лира.
	Обръщам се към Мадрид, защото тя е по-привързана към харпуна си, отколкото към всичко друго. Освен това ми е ясно, че останалата част от екипажа ще се поколебае да се подчини. Не си струва да обмисляш как да разделиш пират от хладното му оръжие.
	— Елиан.
	Гласът на Кай ме кара да застина. Съдържа предупреждение да не предприемам нищо глупаво или безразсъдно, ако целта ми е единствено да докажа позицията си.
	— Мадрид — произнасям и соча към мачетето й.
	Тя ми го подава, без да се бави, като преднамерено избягва да погледне към Кай. Нетърпелива е да види какво ще се случи, също като останалата част от екипажа ми. Усещам как очите им ни изучават, долавям тишината, когато гласовете им затихват и спират да пеят, за да възприемат видяното.
	— Не знаех, че умееш да се усмихваш — отбелязвам, а Лира разглежда новопридобитото си оръжие.
	— Ще ме научиш да се бия.
	Не е въпрос, а по-скоро искане. Настоява за това, сякаш нямам кой знае какво друго да предложа и нейното женско очарование е довело до случващото се.
	Сякаш притежава някакво очарование.
	Нямам навика да преподавам триковете си на непознати, но ако Лира ще оцелява редом с екипажа ми, тогава ще се наложи да знае как да носи оръжие. Стига ми позорът да я гледам как се счепква със стражите в Айдилио, а и ще ми е нужна, ако се каня да погубя Морската кралица. Лира няма да издаде никоя от тайните си — подробности относно ритуала или други тънкости, — докато не достигнем планинския връх. Което означава, че ми трябва жива и способна да се защитава, ако не съм наоколо. Особено когато пристигнем на следващата ни спирка. Ако Лира смята, че моите хора са грубияни, ще изживее истински шок, щом срещне Цапрар.
	— Ще те науча как да оцеляваш — поправям я. — Първият урок е: не стой така.
	Соча към стъпалата й, които са притиснати плътно едно към друго, а коленете й са прави като пирони. Ако Лира казва истината за семейството си, бих очаквал да е по-добре запозната. Воините от Полемистес са родени наемници. Но пък от друга страна, тя обясни, че близките й са умрели, когато е била дете — възможно е да е била прекалено малка за обучение.
	Заемам нужната поза и Лира раздалечава крака, за да ми подражава. Като огледало е, дори повдига ръка, за да наподоби начина, по който съм прегънал лакът.
	— Какво печеля, ако победя? — интересува се.
	— Умението да се предпазваш.
	Усмивката й е смъртоносна.
	— Ами ако те убия?
	— Необоснованата самоувереност не е ничий приятел.
	Наставленията ми са непогрешимо ехо на бащиния ми глас.
	А после атакувам.
	Лира замахва със сабята си във висока дъга и блокира първия ми опит. Бърза е, но неуверена. Непохватна е в краката и щом пристъпва странично, коленете й се сблъскват. Сякаш не е привикнала да върви, а какво остава да владее хореографията на дуела. Замахвам отново, този път по-бавно и по-леко. Сабите звънтят при контакта.
	Извъртам ръка и вдигам сабята над главата си, като предоставям на Лира възможност за атака. Тя не се колебае. Острието й среща моето със сила. Ако не спечели заради умения, ще го постигне с брутална мощ. Всъщност няма значение какво се опитвам да я науча. Тя иска да открие единствено как да победи.
	Приклякам и плъзвам стъпало под нейните, но тя отскача в последната минута и аз пропускам.
	— Добре се справи — хваля я. — Откъде знаеше, че ще подходя така?
	— Силно предсказуем си.
	Въртя очи.
	— Тогава спри да отстъпваш. Щом нападна, твоята работа е да ме накараш да се защитавам. Постоянно сменяй позиция, та на опонента ти да му се налага да се оттегля.
	— Войните не се печелят с тичане — заявява тя.
	— Не можеш да спечелиш война — отсичам. — Просто някой друг я губи.
	Сабята на Лира се поколебава и свирепите й черти са белязани от объркване. Все едно е очаквала друг отговор от принца, който убива сирени. Не заговаря, затова насочвам върха на сабята към нея, понеже възцарилата се тишина ме смущава.
	— Атакувай — подканвам.
	Тя се хвърля напред с достатъчно инерция и остриетата ни се сблъскват. Звукът рикошира дълго след като се отдръпвам. На няколко пъти Лира замахва наново, но цели единствено да причини щети. Същата изкушаваща грешка, която допускат много новаци. Да нападат, без да се стремят към друго, освен смърт.
	— Постави си цел — подсказвам й и блокирам нов опит.
	Дишането на Лира е учестено и тежко.
	— Какво означава това?
	— Трябва да решиш какво искаш. Какво би нанесло най-сериозни поражения и как можеш да го постигнеш. Трябва да мислиш, преди да атакуваш.
	Настъпвам напред и Лира се отдръпва, а после прави крачка към мен. Стъпалата й тъпчат и танцуват по палубата. Не е точно грациозно, но има подобрение. Най-малкото се учи бързо.
	Насочвам ръка надолу към нейната, този път по-устремено. Влагам малко повече сила във всеки следваш замах, докато не забелязвам, че ръцете й отслабват. Точно когато си мисля, че сабята ще падне, тя се извърта на една страна и вирва левия си лакът. Блокирам го точно навреме — още няколко сантиметра и ще се забие в носа ми. Тя се приспособява, служи си с каквото е налично, за да спечели. Би било възхитително, ако не беше така коварно.
	Бутам Лира назад и тя пада на земята с изпъшкване. Отпуска се по гръб, забива лакти в дървото на палубата и изпуска дълга въздишка.
	— Галантността не е силната ти страна — заявява.
	— Ще си го спомня следващия път, когато се давиш.
	— Не се давех — избутва се Лира, за да се надигне. — Не мога да се удавя.
	— Не — отвръщам. — Не можеш да плуваш.
	Тя гледа сърдито и после вдига сабята си, като ми показва с жест и аз да сторя същото. Подчинявам се с голяма радост. Изглежда, все пак съм в състояние да й въздействам.
	Лира пронизва въздуха с острието, като се цели в сърцето ми. Отскачам от него и забивам дръжката на сабята си в корема й. Тя залита назад, стиснала здраво зъби. Няма вик, нито помен от болка, с изключение на дяволското проблясване на очите й. Обмислям да спра, но нямам възможност, защото тя отново се хвърля към мен.
	Влага цялата си тежест в следващия замах и не успявам да вдигна сабята си достатъчно бързо. Неочаквано е и ми отнема един прекалено дълъг миг да го осмисля, а това предоставя на Лира идеалната пролука.
	Юмрукът й се стоварва върху бузата ми.
	Болката е силна, но краткотрайна и Лира примигва, изненадана от себе си. Аз съм шокиран не толкова, защото се възползва от шанса си, отколкото заради факта че й го предоставих. Ритам с крак и запращам сабята на Лира към другия край на палубата. Тя прави опит да копира движението и изравнява стъпало със сърцето ми. Не успява обаче да запази равновесие и в мига, щом глезенът й се озовава във въздуха, аз го сграбчвам и извивам. Тя се извърта и се строполява на една страна.
	Пристъпвам към нея. Опряла е длани в палубата, но щом забелязва, че се приближавам, отмята глава и протяга крак. Усещам как стъпалата ми се препъват, но се задържам прав, преди да съм се стоварил до нея.
	Отстъпвам назад, а Лира отново изстрелва крак напред. Гледаме се като ловец и жертва и аз повдигам вежда, предизвиквайки я да ме нападне. Лира се усмихва дяволито и вдига падналото си оръжие.
	Продължаваме по същия начин, сабите ни секат въздуха, а дишането ни е накъсано. Скоро в далечина се издига слънцето или може би е луната. Звуците са приглушени и когато Лира още веднъж среща острието ми със своето, аз позволявам на всичко да изчезне. На мисията ми, на кралството ми. На света. Те съществуват в момент, различен от този, и сега го има само това. Мен, кораба ми и момичето с океани вместо очи.


>	24

	Тананикам в синхрон с океана, едната ми ръка е увиснала на празната халка за сабята на колана ми, а с другата стискам перилата на „Саад“. Небето е покрито от юргана на нощта с разпръснати по него звезди, наподобяващи неравните шевове на жакета ми.
	Някъде там се простира нова суша — следващата планирана цел от мисията на Елиан — и долу екипажът спи спокойно, докато плаваме към нея. Горе, където се навъртам аз, рулят е непоколебим и потрепва едва-едва, за да насочва „Саад“ напред. Дори без буден пират, който да командва, могъщият плавателен съд на Елиан се придвижва изкусно съобразно избрания маршрут.
	Закопчавам жакета си на гърдите, когато вятърът се усилва, и забързвам песента си, за да догоня темпото. Усещането да мога да пея и никой да не пострада впоследствие е странно. Да използвам гласа си в разрез с предназначението му, без да сея смърт и скръб. Да не оставям след себе си друго, освен мелодия.
	Чувствам се в покой.
	Нещо в простата рутина на „Саад“ умиротворява ужасните части от мен, все така вкопчени в сърцето ми. Прекарвам нощите в съзерцание на тайнственото спокойствие на океана, далече от гнева на майка ми, а присъствието на екипажа — дори на Кай, който не се свени да е открито неприветлив, ми вдъхва несравнима утеха. Непринудената хармония, на която се радват, ми напомня за дома. За Калия. Те гледат на Елиан по същия начин както братовчедка ми на мен: с преданост, която не се предлага заради сляпа вярност, а е спечелена посредством нещо много по-дълбоко. Доверие. Приятелство. Може би дори обич. Най-малкото имам възможността да се преструвам, че не съм дъщеря на майка ми. Да живея, сякаш никога не съм убивала, и да прекарвам часовете на деня, без да се тревожа, че всичките ми постъпки могат да бъде използвани срещу мен.
	Почти успявам да разбера защо Елиан е избрал да загърби рожденото си право заради подобен номадски живот. Макар да планирам да се завърна в Диаволос и да заема мястото на майка ми, не мога да отрека привлекателността на битие, прекарано далече от бремето на кралствата. Определено не е най-лошата идея, хрумвала на принца. Най-вероятно. Поне знае какво иска.
	Гласът на майка ми кънти в главата ми, нарежда ми да изоставя надеждата да я сваля от трона и да отнема сърцето на Елиан, преди да е станало прекалено късно. Ако не успея да се добера до Второто око на Кето, тогава не просто ще умра, а ще умра като предателка на океана. Но каква е алтернативата? Да се кланям и да се моля един ден тя да ми предаде трона, докато гледам отстрани как Калия трепери в нейно присъствие? Ако следвам заповедите на майка ми, значи осъждам Калия и океана на нейното господство. Но ако не ги следвам, ако реша да осъществя плана си, рискувам да докажа точно колко несъвършена съм.
	Сграбчвам по-силно перилата на кораба и вдишвам солта във въздуха.
	Само ако задачата ми беше така проста като тази на Елиан, който се е вторачил единствено в това да бъде спасител на човечеството. Може да изглежда като голямо начинание, но поне не изисква от него да предаде всичко, което някога е познавал. Ако успее, майка му може и да се гордее. Ако аз успея, моята може и да умре.
	Заради мислите за Елиан нощта ми се струва по-студена. Знам, че към който и план да реша да се придържам, все ще се стигне до неговата смърт. Мога да се опитам да го убия сега или да изчакам, но при всички случаи не съм начертала пътека за себе си, чийто край да не води към гибелта му.
	Всеки ход ще е предателство. Всяко решение ще е пагубно. Независимо какво твърди майка ми, явно аз съм точно чудовището, което тя целеше да бъда.
	В мига, в който си го помислям, във въздуха се разнася мека мелодия. Далечна песен, на прекалено голямо разстояние, та да я различа, но все пак позната. Приспивна и съблазнителна е. До такава степен, че ми отнема няколко мига да осъзная как корабът се тресе. Все едно океанът долавя коварството на мислите ми и блъска мощно „Саад“. Хвърлям се напред и притискам длани в корпуса на кораба.
	Едва се спирам да не се метна през борда. Сдържам вик и се вглеждам в спокойните води долу. Не се вижда нито вълничка, нито масата мехурчета, която обикновено следва такова внушително движение. Има обаче сянка.
	Примигвам.
	Рее се в гъстата тъмнина, наполовина погълната от водата и хванала се здраво за „Саад“. Примижавам и се навеждам по-ниско, за да огледам по-добре.
	От мрака се подават скелетни пръсти.
	Сянката завързва към мен, понася се нагоре покрай борда на „Саад“ с нечестива сила. Отскачам точно навреме, а съществото се мята на палубата и разлюлява платната.
	Изпъкнали ивици кръстосват като белези тялото му, осеяно със сиви петна, които се просмукват в плътта му. Всяка от перките му е разделена от бръсначи, а огромното му туловище е изсечено от безброй гънки, водещи до ръце, които завършват с мастиленочерни хищнически нокти. Наполовина акула и наполовина друго, далеч по-демонично създание.
	Плътоядеца.
	Падам на колене и чудовището на майка ми надава рев. Спуска се към мен и протяга хлъзгавите си длани, за да ги плъзне по бузите ми.
	— Порни моу — ръмжи.
	Не реагирам на собственическите му претенции, нито на отблъскващия начин, по който ги изразява, и ноктите му одраскват предупредително кожата ми. Отнасях се предпазливо към Плътоядеца дори като сирена, но сега, когато съм човек, спокойно би могъл да ме разкъса. Може би майка ми го е пратила точно затова. Чудя се защо Елиан и екипажът му още не са дотичали. Възможно ли е да не са усетили раздрусването на кораба? Отново се съсредоточавам върху познатата мелодия, носена от вятъра, и с всяка следваща строфа клепачите ми натежават.
	Песен на сирени. Такава, която опиянява екипажа.
	— Антропинос — лае Плътоядеца.
	Думата излиза дрезгаво от дълбините на гърлото му, промъква се между празнините в удължените му зъби. Отвратено. Любопитно. Може би развеселено, ако изобщо е възможно тритон да изпитва нещо толкова близко до радост. Плътоядеца хваща брадичката ми и дърпа лицето ми към своето, та да подуша вкисналата кръв в дъха му. Щом плъзва лепкавите си устни по моите, аз оставам напълно неподвижна. Стискам здраво зъби, но след секунди усещам по езика ми да се прокрадва плът. Успявам да доловя гнилоча в него.
	Плътоядеца се откъсва от мен и плюе. Размахва опашката си на акула във въздуха и оголва зъбите си с точеща се от тях соленка. Вкусва човешкото у мен, както аз вкусвам демона у него. При гневния му изблик от океана се разнася смях, отскача от „Саад“ и се понася покрай платната. Звукът се извисява нагоре и сърцето ми се свива.
	Дългите пипала на майка ми с познатите ми розови татуировки, врязани в кожата, се разливат по палубата като олио. Короната й стои величествено заострена на мястото си и се спуска надолу по гърба й като великолепно украшение за глава. Стиска тризъбеца си и се взира в мен с очи като ями.
	— Не изглеждай толкова уплашена, скъпа — оголва удължените си зъби за усмивка Морската кралица. — Майка ти е тук.
	Надигам се и се взирам в палубата, за да наподобя поклон. Колкото по-дълго се взирам в неравното дърво, толкова повече се загрява кожата ми, дрехите ми се пропиват с пот, а гневът ми се трупа. Едва мога да понеса мисълта да я погледна. След всичко, което ми стори, ненадейната й поява тук, на кораба на Елиан, от всички възможни места, е най-лошата обида на света.
	Около нас се нагнетява натрапчива тишина и за миг се чудя какъв ли ще е следващият звук. Грохотът на Плътоядеца, смехът на майка ми, неравното блъскане на преливащото ми от ярост сърце.
	Вместо това чувам песента си.
	Смъртоносните напеви от по-рано се усилват и аз отмятам глава, когато внезапно я разпознавам, а после се запрепъвам назад. Пълзят по палубата и протягат деликатните си ръце, за да завладеят „Саад“. Както винаги, мелодията е същински опиат и дори аз едва съумявам да остана на себе си, когато става по-пронизителна. Звученето й ме кара да се чувствам изгубена в спомен или в сън, от който е невъзможно да се събудя. Сякаш съм била родена във въображаем свят.
	Под съпровода на песента няма шанс, който и да е от екипажа да се събуди от съня си.
	Майка ми притиска дълъг паешки пръст към гърдите си и раковината й потрепва от гласа ми. Когато погледът ми започва да се замъглява, тя извива устни нагоре.
	— Само за спомен е — заявява. — Ако успееш, ще ти го върна.
	Отчаяно се мъча да прогоня с мигане скръбта от очите си.
	— Тук си, за да ми се подиграваш ли? — питам.
	— Ни най-малко — отговаря морската кралица. — Реших да видя как я кара Гибелта на принцовете. — Върти шия. — Скрила ли си сърцето му някъде в тези грозни парцали?
	Не се изненадвам, че е дошла да провери дали се придържам към плана й. Дали съм наказвана и тласкана в посоката, която е определила, както корабът на Елиан следва курса си дори когато капитанът му спи. Аз съм плавателният съд на майка ми. Или поне тя така си мисли.
	— Не е толкова просто — обяснявам.
	— О, Лира — бръсва водорасло от тризъбеца си тя. — Кралиците не си търсят извинения. Предполагам, че това е поредното доказателство защо не можеш да станеш такава.
	— Заслужавам да бъда кралица — настоявам. — Достатъчно силна съм да водя вида ни.
	— Слаба си — обвинява ме тя. — Винаги си била слаба. Виж се сега — облечена си в човешки дрехи, изпитваш човешки емоции. Осъзнаваш ли какво съзирам в очите ти, Лира? Не е смърт или мрак, нито дори гнева. А сълзи.
	Преглъщам.
	— Нямам представа за какво говориш.
	— Говоря за изражението на лицето ти — пояснява. — За човешката ти скръб.
	Искам да споря, но дори аз не мога да отрека тъгата, която кара очите ми да смъдят. Като сирена чувствам гняв, но никога тъга. Не и откакто отнех сърцето на Крестел, докато ръката на майка ми притискаше настоятелно рамото ми. Но усещането да слушам как песента ми озвучава кораба на Елиан, знанието, че в същия този миг майка ми все още е способна да ме използва като оръжие без мое съгласие, ме пронизват като харпун. Начинът, по който ме гледа — лишен от каквато и да било загриженост — така силно се различава от тревогата, която изпитах, щом видях раните на Калия. Или тази, която изпита Кай, когато Мейв нападна Елиан. Или дори от изражението на принца, когато ме измъкна от океана, след като майка ми ме остави да се удавя. Как е възможно Морската кралица да гледа на тези чувства като на слабост, при положение че именно те свързват хората и ги превръщат в сплотена сила? В семейство.
	Плътоядеца се зъби и майка ми прокарва нокът по лицето му. Тя прорязва бавно и утешително бузата му, а той ръмжи доволно.
	— Времето ти свършва, Лира — обявява кралицата и вдига пръст към устните си. — Ако скоро не ми донесеш сърцето на принца, аз ще изтръгна твоето.


>	25

	Щом поглеждам в огледалото, в мен се взира непозната. Изучава новопридобития ми облик на пират и новооткритата ми човечност — лицето, което Плътоядеца все още смята за свое, — и се мръщи по начин, който бележи невинните й черти с любопитство, с дълбоки резки насред челото. Свива устни и грубо приглажда линиите с длан.
	Кожата ми е зачервена от слънцето, а косата ми е сплъстена заради капките солена вода, носени от вятъра. Пристъпвам напред и докосвам стъклото с тънките си пръсти, мигам бързо, докато възприемам тази моя версия. Крака и стъпала. Очи с еднакъв цвят. Човешко сърце, което бие някъде дълбоко в гърдите ми, готово да бъде отнето от майка ми.
	В отражението зървам Елиан. Той стои зад мен с развеселено изражение, облегнал се е на касата на вратата и е скръстил ръце пред гърдите си. Не казва нищо, затова продължаваме да се наблюдаваме в огледалото, а аз съм обзета от странно чувство, по-лошо от ужас.
	Скоро ще бъдем в Псемата, което означава, че Пагос няма да е далеч оттук. После Облачната планина. Второто око на Кето. Неизбежната кончина на Елиан. Всеки ход от измамата ми е така прецизно планиран, че би трябвало да се чувствам подготвена. Обаче не съм. Всички, които ще предам, са прекалено близо. Възможно е дори майка ми да гледа, така че съществува вероятност да ме разобличи. Цяло чудо е, че по-рано не подуши измяната ми или че не чу колко бързо бие човешкото ми сърце. Също така го има и застаналия зад мен Елиан, който ми даде оръжие, вместо да ме прободе с него. Проявената милост и спечелената лоялност на приближените му са две представи, които майка ми скоро ще изкорени от същността ми, защото милостта не е вариант, а лоялността ти я налагат. Но именно емоциите, за които майка ми твърди, че ме правят слаба, явно правят него силен. Той е боец и е пълна моя противоположност, но същевременно си приличаме по някакъв начин, може би заради свирепата ни природа.
	Елиан продължава да се взира в огледалото. Мръщя се, щом осъзнавам, че съм с гръб към него. Никога преди не съм допускала да обърна гръб към майка ми.
	Завъртам се, за да застана с лице към него.
	— Какво? — питам.
	— Налюбува ли се на себе си?
	— Никога — отвръщам, макар, честно казано, да съм доволна, задето ме отвлича от собствените ми мисли.
	— Скоро ще хвърлим котва до Псемата. Помъчи се да си спомниш какво ти казах.
	Сякаш бих могла да забравя. Заръча ми да лъжа, в което съм се упражнявала достатъчно, че да го смятам не за нужно, а за напълно задължително.
	— Ако в Псемата е толкова опасно, защо спираме тук?
	— Защото трябва да вземем нещо.
	Отправям скептичен поглед към Елиан.
	— Имаш предвид, че трябва да откраднем нещо.
	— Добре — отбелязва той. — Учиш се.
	Следвам го навън до основната палуба, където екипажът вече се е събрал. Кай намества сабята си на ремък, който минава през гърдите му, и скрива пистолет под палтото си. Вместо да застане до него, Елиан избягва зрителен контакт с телохранителя си и остава до мен. Кай също не помръдва, за да се приближи към него, а внезапно се оказва прекалено зает с колана си.
	— Човек би си помислил, че земята на лъжите ще е по-милостива, стане ли дума за кражба — обажда се Мадрид. — Очевидно не е.
	Хвърлям унищожителен поглед на Елиан.
	— Откраднал си нещо предишния път, когато си бил тук — изтъквам аз. — И сега ще го сториш отново?
	— Кой твърди, че първия път съм бил аз?
	Тонът му е възмутен, но не ме заблуждава. Въртя очи, за да му дам да го разбере, и Елиан въздиша.
	— Виж, от значение е само, че „Саад“ не е добре дошъл — пояснява.
	— „Саад“ — повтарям. — А ти?
	— Казваш го така, сякаш има някаква разлика.
	— Предполагам, че няма — въртя раковината между пръстите си. — Все същото дърво.
	Елиан се смее. Силно, монотонно и по начин, който е почти толкова подигравателен, колкото и коментарът ми.
	— Хайде — подканва ме. — Нямаме време да те учим как да бъдеш забавна.
	Псемата е в изключително странен нюанс на сивото.
	Присъства цвят, но е размит от зловещ черен слой. Все едно едва забележим облак от сенки и прах покрива земята. Напомня ми какво е усещането да гледам през мътната океанска вода по здрач или пък да се взирам директно в очите на майка ми. Тъмнина, която сякаш присъства неизменно.
	Потърквам очи с кокалчетата си и когато погледът ми отново се фокусира, всичко изглежда по-мрачно отпреди. Колкото повече се мъча да прогоня оттенъка, толкова по-наситен става той. Нищо чудно, че това е земя на лъжи и подлости, при положение че въздухът й е сив и мъглив като скрупулите на хората, които го дишат.
	Вятърът фучи, докато преминаваме по улиците, избягвайки зрителен контакт и без обичайния шум, който екипажът обича да вдига. С нас са не повече от дузина, останалите чакат на „Саад“. Хората на Елиан се движат като привидения — реят се, вместо да вървят. Плъзгат се по каменната настилка. Трудно ми е да спазвам темпото им — далеч не съм така грациозна, но определено съм също толкова невидима.
	Докато прекосяваме площада, аз нахлупвам шапката си още по-ниско. Осъзнавам колко е нелепо, защото няма жив човек, който да може да ме разпознае. От всички нас аз най-силно наподобявам призрак. Така или иначе го правя, развълнувана заради лекото прескачане на сърцето ми, когато някой случайно задържи поглед върху групата ни прекалено дълго. Взирам се в Елиан — лицето му е безизразно и строго, но очите му далеч не са така мъртви. Проблясват с долнопробна наслада, сходна на моята. Хрумва ми, че тукашното преживяване привлича екипажа също колкото океана. Удоволствието от прочути да станат незабележими.
	Свърваме в една алея, където ни очаква мъж. Облечен е с дълго черно палто с колосана бяла яка, а отрупаната му с пръстени ръка лежи върху бастун със същия жълтеникавочервен цвят като косата му.
	Елиан го дарява с усмивка и когато мъжът не й отвръща, му подава кесия с монети. Непознатият се ухилва широко и разкрива зъбите си, а после опира длан в сивата каменна стена. Тя се отдръпва като завеса.
	Непознатият подава на Елиан малък ключ и ни прави знак да пристъпим вътре. Щом го правим, стената се затваря зад нас и ни оставя потънали в сумрак. Пламъкът на факлата заиграва, когато през каменния вход се вмъква порив на вятъра. Скупчваме се плътно един до друг в подножието на стълбище, а скромното помещение едва ни побира. Вдигам ръка да си поиграя с раковината. Пространството е прекалено тясно и бързо осъзнавам, че това е най-малката стая, в която някога съм била. Дори кристалната клетка ми се вижда просторна в сравнение с нея.
	— Какво е това? — питам.
	Елиан ми хвърля поглед през рамо.
	— Стълби — отсича, и започва да ги изкачва.
	Не се хабя да отговарям. Вглеждам се нагоре в безкрайната спирала и ме обзема подозрението, че е най-добре да си пестя дъха. Не мога да си представя дори изкачването на Облачната планина на Пагос да е така трудно.
	Мълча, докато се придвижваме, и се чудя дали ще стигнем върха, преди краката ми да са се подкосили. Но точно когато ми се струва, че няма да успея да направя още една крачка, Елиан спира рязко и от сумрака изплува голяма дъбова врата.
	— Това е драматично — отбелязвам и се натъпквам в пространството до него. — Дали някой от другата страна ще се опита да ни убие?
	— Ти откога стана една от нас? — интересува се Кай, а Мадрид го сръчква в ребрата. Той изпухтява и добавя: — Хубаво. Нямам търпение да рискуваш живота си за мен, другарко моя.
	В този момент започвам да се двоумя дали да не го бутна надолу по стълбите.
	Наблюдавам как Елиан вади ключа от джоба си и го завърта в скосената ключалка. Когато вратата се отваря, очаквам да ме обгърне облак прах или миризмата на тлееща жар и разруха. Вместо това ме озарява светлина. Прогонва сивотата и струи от дузини сфеерични факли с проблясващ наситеножълт пламък.
	Като за таен таван пространството е достатъчно широко и просторно и има пасаж с врати, водещи към отделни помещения. Ниско в средата се спуска полилей с висящи от него мъниста, които докосват полирания под.
	— Не очаквах подобно нещо — промълвявам, изненадана от неуместния разкош.
	Елиан пристъпва по-навътре.
	— Както обичаш да ми напомняш, аз съм принц — отговаря. — Тук идват благородници, които не искаш да бъдат открити, и никой повече не ги вижда.
	— Трябва да останем тук завинаги — намесва се Кай и се тръшва на едно плюшено кресло, поставено до далечната стена. — Няма ром, но, дявол го взел, ако леглата не си ги бива.
	— Не че ще се убедиш сам — отбелязва Мадрид с усмивка. — Нали помниш, че има легла едва за половината от нас? А ми се струва, че е твой ред да спиш на пода.
	— Не може ли да делим? — Той притиска ранената си ръка към гърдите. — Много жени биха убили да легнат в едно легло с мен.
	Мадрид се наежва.
	— Леглата са единични — изстрелва.
	Кай не се обезсърчава, а опира длан в коляното й.
	— Да хвърляме монета.
	Мадрид избутва ръката му от крака си.
	— Ези — аз печеля, тура — ти си идиот, така ли?
	— Би трябвало Торик да спи на пода — заявява Кай и се обляга. — Все мърмори за опасността домашните удобства да ни накарат да вярваме, че всъщност имаме дом.
	Торик му хвърля кос поглед.
	— Достатъчно съм запознат с ножовете, та да ги тикна там, където слънце не огрява, ако не внимаваш.
	Кай се подхилква.
	— Не е редно някой като мен да спи на пода. На практика съм аристократ.
	Торик го гледа безизразно, видимо безразличен. Аз насочвам очи към Елиан, който стърчи до мен като статуя. Изненадващо е да не го чувам да приглася на безобидните закачки на екипажа си или да не виждам усмивка на лицето му, докато хората му ръсят безгрижно шеги. Вдига ръка към тила си, несигурен как да постъпи, и се мръщи.
	— Значи следващата ни стъпка е да се крием тук? — питам.
	— Следващата ни стъпка е да се опитаме да измислим как да се доберем до древен артефакт, без да разкриваме кои сме — отговаря Елиан.
	— Да откраднем — поправям го. — Как изобщо се краде древен артефакт?
	— Не е крадене, ако си го прибираш обратно. — Елиан съблича палтото си и го мята на масата зад себе си. — Огърлицата принадлежи на кралското семейство на Пагос. Предложих много, за да се сдобия с картата с планинския маршрут, но без огърлицата всичко това е безсмислено. Тя ми обясни, че в нея се крие ключът към тайния купол.
	— Тя — повтарям. — За кого говориш?
	— За принцесата на Пагос — пояснява Елиан.
	Очите му се стрелват към Кай и двамата си разменят странни погледи. Кай прочиства гърло.
	— Искаш да кажеш, че е пожертвала тайните семейни бижута? — присмивам се. — Колко изтъркано.
	Елиан повдига вежда.
	— Ако си спомням правилно, ти беше склонна да пожертваш живота си за огърлица — изтъква с прекалено самодоволна физиономия.
	— Бях склонна първо да пожертвам твоя — натъртвам.


	Дълго след като останалата част от екипажа потъва в сън, двамата с Елиан седим заедно. Съзаклятничим по възможно най-шокиращи начини, обсъждаме всяка подробност от плана му, включително как да се докопаме до семейната огърлица, без да получим куршум в сърцето. Държа да изясним тези основни моменти.
	Слънцето всяка секунда ще се вмъкне през малкия кръгъл прозорец в таванския свод над главите ни. Свещите са изгорели до тлеещи фитили и остатъците от светлина оформят неясни сенки около нас. Във въздуха се прокрадва мирис на утро и заедно с него от външния свят приижда сивота.
	— Все още не мога да разбера откъде знаеш, че огърлицата е у тези пирати — заявявам.
	— Цапрар са известни с това, че крадат от благородници — обяснява Елиан с лакомство от женско биле в ръка. — Ако някъде по света липсва наследствена скъпоценност, бъди сигурна, че се намира в ръцете на Талис Райкрофт и бандата му пирати.
	— Дори да е вярно, няма ли да са я продали досега? От каква полза ще им е да задържат подобна вещ?
	— Приемаш, че Райкрофт има нужда да краде, за да оцелява — заключава Елиан. — Не е изключено някога да е било така, но сега краде просто за да докаже, че може. Подобна огърлица носи престиж. За него е по-скоро трофей, отколкото скъпоценност. Поредният артефакт, чрез който да докаже колко е добър.
	— Ако е толкова добър, как ще я откраднеш от него? — чудя се. — Мисля, че вероятно ще забележи, ако ръката ти преравя джобовете му.
	— Чрез подвеждане. — Елиан отхапва от захарната си пръчка. — Те гледат насам — махва театрално с една ръка. — А аз го отмъквам от ето там — махва с другата към мен и прави доволна физиономия. — Стига човек да успее да си придаде невинен вид и да избягва подозрения.
	— А ако не подейства?
	— Имам резервен план. — Елиан вади с апломб малко мускалче от джоба си. — Не така хитър, но също толкова двуличен.
	— Отрова? — допускам. — За бъдещата си жена ли я държиш?
	— Не е смъртоносна — отвръща Елиан. Като за убиец изглежда странно засегнат от предположението ми. — И не — прави пауза и после се обръща към мен с половинчата усмивка, — освен ако ти не си ми жена.
	— Ако ти бях жена, бих го изпила доброволно.
	— Ха! — Той прибира мускалчето в джоба си. — За щастие, няма причина да се тревожим за подобни нещо.
	— Защото вече си сгоден ли?
	Той се поколебава.
	— Защо го казваш?
	— Благородник си — посочвам. — Благородниците постъпват така. Женят се заради власт.
	Мисля си за Плътоядеца и за начина, по който гласът на майка ми прерасна в песен, когато ми съобщи, че е избрала родът ни да бъде продължен от най-добрия й воин. За засъхналата ръждивооранжева кръв в ъгълчетата на устата му, докато ме оглеждаше със смесица от жажда и наложена липса на интерес. И как само преди няколко вечери на „Саад“ предяви претенции към мен дори в човешкото ми тяло. При този спомен в ума ми се прокрадва безпокойство.
	— Не искам да е така — заявява Елиан. — Когато се оженя, няма да е заради власт.
	— А за какво тогава?
	— Саможертва.
	Пасът му е дрезгав. В тона му се долавя непоклатима нотка, все едно е примирен, а не горд с факта. Преглъща достатъчно шумно, че да ме хване неподготвена и да ме накара да се разшавам. Безпокойството му приижда към мен във въздуха.
	Елиан свежда очи към пода и имам чувството, че съм го изложила на показ или че той се е разкрил и сега се разкайва за това. При всички случаи не знам какво се очаква да кажа и нещо в този момент ми се струва толкова лично — прекалено лично, — че започвам да търся думи, с които да запълня тишината.
	— Прав си — отсичам и се мъча да прогоня меланхолията от гласа си. — Би било саможертва да прекара живота си с теб.
	— Нима? — Блясъкът се връща в очите на Елиан и той се усмихва, сякаш последните няколко секунди не са се случили. Изтрил е частта от миналото си, която не желае да си спомня. — Ти какво би изгубила? — иска да узнае.
	— Ако се омъжа за теб ли? — Надигам се и се извисявам над него, като избутвам настрана зараждащата се у мен емоция. — Предполагам, че разсъдъка си.
	Обръщам се и ехото от смеха му ме следва извън стаята. Дори под звуците на тази заразителна мелодия обаче не мога да се отърся от изражението, пробягало по лицето му, щом споменах за брак. Пробужда любопитството ми повече, отколкото е редно.
	През главата ми преминават мрачни мисли, но ми е ясно, че най-вероятно става дума за уреден брак по повеля на мидаския крал, който цели да свърже кралството им с друго. Може би бремето, носено от Елиан, е породено от оковите на благородническия живот и от кралство, което е нежелано, но все пак необходимо. Мога да го разбера. Още една прилика между нас и трябва да съм сляпа, че да не я взема предвид. В дълбините на душите ни — ако реша да се позабавлявам с идеята, че притежавам душа — с Елиан не сме чак толкова различни. Две кралства, вървящи с отговорности, които и двамата намираме за трудно да понесем. Той — угнетен, че може да бъде прикован към една суша и един живот. Аз — хваната в клопка от ограниченията на убийственото наследство на майка ми. И океанът, който зове и двама ни. С песен за свобода и копнежи.


>	26

	Усвоих изкуството на кражбата за първи път, когато бях на шестнайсет и прекарах почти цяла година на северния остров на Клефтес. Всичко беше ново и само толкова можех да сторя, та да не умолявам всеки срещнат за частица от историята му. За умение или информация, известни само на тях. Исках всичко.
	Екипажът ми едва беше екипаж, а аз едва бях мъж, какво остава за пират. След Кай един от първите ми избраници беше Торик и след това попълнение баща ми настоя да се сдобия с кораб, способен да изпълни задачата, която си бях поставил. Аз пък държах на нещо, което представлява по-скоро оръжие, отколкото плавателен съд.
	Спечелих си непоклатимата лоялност на Торик в родината му Антракас, където мините са дълбоки и въглищата се носят във въздуха като песни. Макар да си служеше отлично с пистолета и още по-добре със сабята, дори той не беше в състояние да понесе бруталността, която убийството на сирена изисква. С времето установих, че за мен важи същото. Трябваше да бъда по-ловък.
	В Клефтес се въдят крадци, но има повече призраци. Мъже и жени, търгувани като добитък и отглеждани за демони, убийци или каквото друго искаше господарят им. Зависими от прищевките на търговците на роби, които по-скоро биха продали собствените си хора, отколкото да изгубят някоя дрънкулка. Те са обучени да са невидими, както и смъртоносни, способни да се вмъкнат незабелязано през нощта и да бършат неща, които не подлежат на вършене на дневна светлина.
	Исках да се уча от тях и някой ден, когато ми бъде наложена кралската мантия, да им причиня същото страдание, което те причиняваха на света. Сирените не бяха единственият враг. Хората умееха да бъдат също толкова демонични и се чудех защо баща ми и останалите владетели не се бяха обединили, за да обявят война на Клефтес. Какво добро носеше договорът за световен мир, ако кралствата сами се съсипват?
	Разбира се, Мадрид промени това. Когато се появих в Клефтес и я видях — татуирана и кървяща от толкова много рани, че беше трудно да се различи лицето й отдолу — осъзнах, че някои неща не могат да бъдат поправени. В свят като нашия, който отглежда убийци с такава лекота, единствената ми надежда бе те да са мои. Убийците не могат да върнат назад смъртта, но могат да открият нова жертва. Да се научат да причиняват различен тип болка.
	Взирам се в Цапрар, докато приготвят кораба си за плаване. Те са клефтески грабители, известни с това, че тършуват из кралствата и си тръгват с най-скъпоценните бижута. Майстори на дегизировката са и са отнели наследствени вещи от безброй кралски фамилии. Биха се превърнали в легенда, ако не бяха така поругавани от владетелските семейства.
	Твърде лесно е да се обяви награда за главите им, но няма човек, който да се осмели да се пробва. Да погнеш някой от Цапрар би било като да погнеш член на екипажа на „Саад“. С други думи — самоубийство. Да не споменавам, че Цапрар са добри в краденето от благородници, но са още по-добри в краденето за благородници. Наемни крадци, на които повечето семейства не смеят да се възпротивят от страх, че някой ден може да се нуждаят от услугите им.
	За мой късмет, аз не тая подобен страх.
	Наблюдавам как Талис Райкрофт се суети в подножието на внушителните стъпала към пристанището. Брои нагло плячката си, пръстите му са ловки и се движат със скорост, която придобиваш само когато посветиш години на това да не изкарваш нищо и да вземаш всичко.
	Не съм от онези, които се вслушват в историите, процеждащи се през света като зрънца сол през разперени пръсти, но у Райкрофт има нещо, което винаги ме вбесява. Притежава кораб за роби на северния остров. Не мога да бъда сигурен кой точно е неговият и ми е ясно, че вероятността да е същият плавателен съд, от който на Мадрид й се е наложило да се измъкне с убийство, е малка. В екипажа ми обаче няма човек, който да не настръхва при споменаването на името му. Политиката обаче надделява, така че не би си струвало да започваме вражда с Цапрар.
	Поглеждам към Мадрид и Кай, които се укриват сред шубраците редом с мен. Кай ме поглежда въпросително, а очите на Мадрид остават съсредоточени върху Райкрофт. Дори не мига — не би рискувала да го изпусне от прицел, не поема никакви рискове, опре ли до нейни земляци. Ето защо Кай настоя да е в нейната група — ако не друго, поне би могъл да я удържи, ако се стигне дотам.
	Торик е поел фланга с повечето от екипажа, оръжията са на позиции, в случай че каквото и да било се обърка. Да се свържа с Райкрофт, докато съм заедно с екипажа ми, би събудило подозрения навсякъде другаде, освен в таверна. Налага се да съм предпазлив и умен, което ми пасва добре, понеже ми допада да мисля, че обикновено съм и двете във всеки даден момент.
	Обръщам се към Лира. Тя изглежда като портрет — с наситено медна коса, прибрана встрани от осеяното й със звезди лице, и само потвърждава факта, че не й е по силите да кротува. Не обелва нито дума на тема какво се върти в главата й. Лира може да пази тайни, но и дори най-богатото въображение не би отсъдило, че я бива да пази спокойствие. Докато аз имам предостатъчно практика с преструвките, в очите на Лира пламти прекалено много огън за целта. За щастие, аз се нуждая точно от това.
	Ако капитанът на „Саад“ приближи друг пиратски кораб заедно с бандата си убийци на сирени, постъпката му би довела единствено до смърт. Но ако Елиан Мидас, принц и арогантен кучи син, се запъти към доковете с нова жена под ръка, прекалено нахален, че да е в ролята на копой или шпионин… Би могло да подейства. Възможно е Райкрофт да свали достатъчно гарда си, че да ни пусне на борда на кораба си. А щом се озовем на борда, Лира само трябва да потвърди дали онова, което търсим, е у него.
	— Ако си готова — казвам й, — ти давам разрешението си да рискуваш живота си за мен.
	Тя вирва брадичка. Нещо в поведението й ми напомня за жените от кралския двор. Създава впечатление за човек, водил живота си по свои собствени правила. Ясно ми е, защото аз изглеждам по идентичен начин. Макар да се опитвам да го прикрия, знам, че още е там. Привилегироваността. Упоритостта, която никога не може да изчезне напълно. Не е изражение, което приляга на лицето на изгубено сираче.
	Понечвам да я хвана за ръка и да поема към кораба на Райкрофт, когато Кай внезапно ме сграбчва за ръкава. Не е нужно да проговаря — мога да разчета израза в очите му, който ми дава да разбера, че би предпочел той да е до мен, ако ще се изправяме лице в лице с Райкрофт. Честно казано, и аз бих се чувствал по-добре в негово присъствие. Работата е там, че за колкото и хубав да се смята Кай, не съм убеден, че Райкрофт ще се съгласи. В момента ни е нужен незабележим придружител, а не телохранител с външността на пират.
	— Просто ми се довери — успокоявам го.
	— Не на теб нямам доверие.
	Лира се смее така, сякаш някой да се тревожи за моята безопасност, е най-забавното, което е чула през деня.
	— По-добре внимавай — заявява ми. — Може да сключа сделка с Цапрар и да си послужа с трите дни обучение със сабята, за да те пронижа в гърба.
	— Все едно някога би изоставила лукса на „Саад“ заради ръждясалата коруба на Райкрофт — отвръщам и соча към кораба му.
	Не е лош плавателен съд, но не може да се мери със смъртоносната красота на „Саад“. С корпуса си от червено дърво и платната с пепеляв цвят той е перфектен за грабежи, но да ловува за Гибелта на принцовете и майка й морската вещица, или пък да превозва принц, чието сърце не бие, а блъска силно като прибоя… Ами не, не го бива точно за това.
	— Не виждам голяма разлика — отбелязва Лира. — Боядисай дървото с един тон по-тъмно, накарай капитана да е вечно сърдит и не бих забелязала промяна.
	Разширявам възмутено очи, но Лира само се усмихва.
	— Просто запомни — ако искаш тази отрепка да повярва, че е възможно ние двамата да сме заедно — тонът й издава безсрамна скептичност, — трябва да свалиш тази нелепа шапка.
	— Просто запомни — обявявам аз, като пристъпвам иззад шубраците и поемаме към моя безделничещ враг, — че ако ни хванат, няма начин да рискувам живота си, за да те спася.
	Райкрофт ни забелязва в мига, в който изплуваме от тъмнината и се озоваваме под безмилостната светлина на звездното небе. Не говори, докато приближаваме, нито сменя нехайната си поза до стълбите, водещи от дока към кораба му. Ясно ми е обаче, че ни е видял. Продължава да брои богатствата си, но движенията му са по-прецизни. Благоволява да погледне нагоре чак когато се озоваваме директно над него, а усмивката му е белязана от златни зъби.
	Обективно погледнато, Талис Райкрофт не е хубавец. Чертите му сякаш не му принадлежат напълно, а са просто поредното, което е откраднал. Очите му са тъмни ями, които зеят на пепелявата му кожа, а устните му са светлокафяви — тънки и извити в перманентна самодоволна усмивка, с надвиснали над тях мустачки. Около главата му е намотан виненочервен тюрбан, от който, подобно на капки, висят златни и сребърни орнаменти, и се спускат по лицето и шията му. Щом поглежда към мен, прокарва език по устните си.
	— Къде е кучето ти пазач? — пита на тежкия си клефтески.
	— Кое точно? — отговарям на мидаски, защото не съм склонен да му предоставям удовлетворението да си служа с езика на крадците и търговците на роби.
	Райкрофт се изправя и се подпира на въжето на стълбите.
	— Ако ти си тук, няма начин Кай и татуираната пачавра да са далече. Нека позная: прицелила се е в главата ми. Все едно някакъв мижав принц би посмял да ме очисти.
	Овладявам лицето си, така че да изразява изненада.
	— Такава параноя — учудвам се. — Аз и дамата ми сме сами и невъоръжени. Нали не се плашиш от един самотен, мижав принц?
	Райкрофт присвива очи.
	— Ами тази? — дарява Лира с развратна усмивка. Макар да съм сигурен, че тя не говори езика, тъй като малцина извън Клефтес го владеят, чертите й се изкривяват в премерено възмущение.
	— Не е куче пазач — уверявам го.
	— Наистина ли? — минава на мидаски и се ухилва стръвно. — На мен ми прилича на кучка.
	Задържам високомерната усмивка на лицето си.
	— Любезен си, както винаги. — Плъзвам нехайно ръка около кръста на Лира. Първоначално тя се наежва, но после се отпуска в обятията ми. — И то при положение че с новата ми приятелка сме дошли да се полюбуваме на кораба ти.
	— Да му се любувате — повтаря Райкрофт. — Или да го откраднете?
	— Цял кораб? — Ухилвам му се възможно най-широко. — Добре е да знам колко високо мнение имаш за мен. — Обръщам се към Лира. — Според теб ще се побере ли в чантичката ти?
	— Може би — отговаря тя. — Тук нищо не ми се вижда особено голямо.
	Хвърля многозначителен поглед към Райкрофт и аз се закашлям, като закривам уста, та да не проличи намекът за смях.
	Райкрофт изкривява уста.
	— Добре — отсича. — Ще се включа. — Разперва ръце в застрашителна покана и сочи към кораба зад себе си. — Качете се на борда. Ще разговаряме на ром, достоен за крал.
	Подмолен удар е. Двусмислен намек, целящ да изтъкне в какво все още не съм се превърнал и да осмее човека, който ще бъда един ден. Никога пират и завинаги принц.
	Приемам поканата на Райкрофт с рязко кимване и оставям ръката си закрилнически обвита около Лира. Всичките ми инстинкти са нащрек, подсказват ми да вървя зад, а не пред него. Следя ръцете и очите му, а също и двете дузини мъже, които ни наблюдават злостно, когато се настаняваме около маса на палубата. Естествено, нито за секунда не бива да допускам, че не ми желае смъртта. Нито пък че няма да се опита да изпълни желанието си, когато открадна огърлицата на Пагос.
	Ромът, предложен ни от Райкрофт, е от Мидас, което изобщо не би ме смутило, стига да не идваше от кралската изба. Бутилката е от духано стъкло, усукано във формата на нашия герб, а течността оцветява сложните детайли в златисто. Към самото питие е добавен златен прашец, който блещука в отражението на стъклото. Не знам кога я е откраднал или поради каква причина — дали го е сторил само защото е могъл, или защото иска аз да съм наясно, че му е по силите, — но стискам дланите си в юмруци под масата.
	Моля се на боговете пръстът на Мадрид да се подхлъзне на спусъка.
	— Как е на вкус? — интересува се Райкрофт.
	Лира повдига бокала и вдъхва аромата. Не съм сигурен дали души за отрова, или наистина иска да оцени питието, но тя затваря очи и изчаква няколко секунди, преди да долепи бокала до устните си. Когато ги облизва, на върха на езика й се появява кървава точица заради златните късчета, които танцуват в бутилката.
	Когато Лира прокарва език по устните си, дланта ми се отпуска и гневът ме напуска. Всяко действие, което предприема, е чувствено и изпълнява идеално ролята си. Или може би не й се налага да се преструва и просто й доставя удоволствие похотливият начин, по който зъбите на Райкрофт дращят устните му, докато я гледа.
	— Абсолютно прелестно — отговаря Лира, а гласът й е почти неразпознаваем.
	— Добре — усмивката на Райкрофт би срязала стомана. — Не бих желал да останеш незадоволена.
	— О, не бих се тревожила за това — успокоява го Лира. — Не и сега, когато съм в такава хубава компания.
	Очите на Райкрофт преливат от пресметлива страст. Примигва към нея, а после се обръща към мен.
	— Ще ми съобщиш ли причината за посещението си? — пита. — Или ще продължаваме да играем тази игра?
	Никога не е имало вариант да спрем да играем. Да го баламосвам, докато подозренията му не надделеят. Да го накарам да си мисли, че кроя нещо, докато Лира четка егото му и примира заради глупостите му. Да го накарам да си мисли, че трябва да следи всяко мое движение и да претърсва доковете, където чакат хората ми. Да оставя бдителността му да се насочва към всичко друго, но не и към Лира в новия й сдържан облик. Безобидната придружителка, с която се перча пред него, точно като безмозъчния принц, който съм.
	— Всъщност — заговарям и поклащам рома в бокала. — Има нещо.
	Райкрофт се обляга назад и качва крака на масата.
	— Давай — подканва ме. — Ако искаш сделка, ще се договорим.
	Очите му проблясват към Лира и тя се усмихва свенливо. Не осъзнавах, че е способна да покаже свян, но явно съм подценил умението й да хитрува. Навива на пръста си кичур коса толкова убедително, че ми се налага да проверя два пъти стиснатия юмрук, който крие под масата. Лицето й не издава нищо.
	— От мидаската кралска хазна е изчезнал амулет с жълти сапфири — повтарям дословно лъжата, която бяхме упражнявали. — Надявах се, че разполагаш с информация по въпроса.
	Странните черти на Райкрофт са белязани от удоволствие. Сключва ръце зад главата си.
	— Значи си дошъл да хвърляш обвинения напосоки? — наистина изглежда прекалено доволен от ситуацията.
	— Твърде ми е скъп — обяснявам му. — Ако изведнъж се появи отнякъде или дочуеш слух за местонахождението му, информацията ще е с много висока стойност. Някой би казал дори безценна.
	Почти успявам да съзра как Райкрофт претегля варианта дали да се престори, че държи нещо мое, просто за да ме гледа как се гърча, или да ми помогне да го открия срещу възнаграждение, чийто размер определи той.
	— Не е у мен — отвръща Райкрофт, досущ като нощна пеперуда, привлечена от пламък. — Но чух да се говори.
	Лъжи, мисля си. Пъпни небивалици.
	— Възможно е да знам къде е.
	Преглъщам насмешката си и се преструвам на заинтригуван от вероятността той да ми посочи скривалището на въображаемата ми мидаска наследствена вещ.
	— Какво ще ти струва информацията?
	— Време — отговаря. — Да проверя дали източникът ми е надежден. — Всъщност да издири източник. — Мисля, че също така бих искал кораба ти.
	Знаех си, че това се задава. На фона на всички непредсказуеми действия на Райкрофт съществуват поне сто, по-лесни за отгатване. Какъв по-добър начин да причиниш страдание на принца от този да отнемеш любимата му играчка?
	Позволявам на следа от отработено раздразнение да пробяга по лицето ми.
	— Няма начин.
	— Корабът ти или амулетът — отсича Райкрофт. — Ще трябва да решиш.
	— И откъде да знам, че не е точно у теб? — Изливам гнева си на съвършено отмерени вълни. — Няма да ти плащам, за да ми върнеш нещо, което вече си откраднал.
	Очите на Райкрофт потъмняват заради намека.
	— Казах ти, че не е у мен.
	— Не мога да приема думата ти просто така.
	— Да не искаш да те сваля в трюма и да ти позволя да ровиш из съкровищата ми с нахалните си пръсти? — чуди се.
	Точно това искам. Основната причина да си проправим път до кораба му беше да хвърлим поглед на плячката му и да се уверим, че огърлицата на Сакура е там.
	— Ако си въобразяваш, че подобно нещо ще се случи, значи си по-глупав, отколкото изглеждаш — отсича Райкрофт.
	— Хубаво — гледам го сърдито. Показвам му, че съм разглезен и нетърпелив. Играя ролята, която той очаква от мен. Махам пренебрежително с ръка към Лира. — Позволи на нея да погледне. Нямам претенции, стига един от нас да надзърне в скътаното от теб — иначе можеш да си задържиш кораба и да гледаш как „Саад“ отплава към залеза без теб на борда.
	Разбира се, че поначало планирахме да е Лира. Бях сигурен, че няма начин Райкрофт да допусне капитана на „Саад“ в съкровищницата си. Но да позволи на запленяващата кокона на принца на Мидас да хвърли бърз поглед? Може би.
	— Тя ли? — чуди се Райкрофт с лукава усмивка. — Откъде ще знае какво да търси?
	— Жълт сапфир е — напомням му. — Тя не е пълен идиот.
	Лира ме сритва силно под масата. Райкрофт й отправя дяволита усмивка, а една от сенките му ни приближава. Мъжът е по-възрастен от мен и кожата му е загрубяла от слънцето. Не мога да не забележа колко познат ми изглежда. На колана му е закачена секира и големи обици оформят дупки в мекото на ушите му. Щом се навежда да прошепне нещо на Райкрофт, отмята от пътя си дългото кадифено палто.
	Поизправям се, защото си спомням къде съм го виждал преди. Мъжът от „Златната гъска“. Онзи, който започна тази мисия, като ми посочи слабото място на Морската кралица.
	Един от Цапрар е.
	А Райкрофт беше онзи, който ме изпрати по следите на кристала.
	— Имам нова сделка за теб — обявява Райкрофт през зъби. — Сега, когато моите хора са видели екипажа ти, какво ще кажеш за малко повече искреност? Твоите ги бива да се крият, но не са Цапрар. Спукана им е работата. Всички до един ще измрат, ако не ми разкриеш как точно планираш да се добереш до Кристала на Кето.
	Дори не трепвам.
	— Не съм чувал за него.
	— Чий живот да отнема, та да ти опресня паметта? — Райкрофт плъзва пръст по ръба на бокала. — На татуираната кучка с пушката? Или може би да изрежа нова усмивка на гиганта? Избери човек, а аз ще избера телесна част.
	Повдигам вежда.
	— Това е крайно драматично.
	— Обичам драматизма — отвръща той. — Какво ще кажеш за главата на Кай на тепсия?
	— Какво ще кажеш аз да те убия, преди екипажът ти да е успял да мигне?
	Райкрофт се усмихва.
	— Но тогава какво ще се случи с приятелите ти? — Прави знак на един от Цапрар и той му налива още ром.
	— Значи ще ме убиеш като залог за живота на останалите?
	Райкрофт отмята глава назад.
	— Сега кой се държи драматично? Не бих рискувал да вляза във война с татенцето ти — махва с ръка. — Просто ми сподели каквото искам да знам.
	— Защо ти не ми споделиш откъде се взе този внезапен интерес към кристала?
	Райкрофт се обляга на стола си и разкрива златните си зъби с ленива усмивка.
	— Набелязал съм го от известно време. Всеки пират обича да ловува за съкровища и колкото по-неуловими, толкова по-добре. Нали сте наясно, Ваше Височество? — Райкрофт дърпа настрана яката си. Огърлицата не изглежда съвсем като в легендите. Камъкът не е камък, а синя треска, която се спуска като ледена висулка. Всеки отделен фрагмент танцува, сякаш е направен от вода, и малки орнаментирани животински зъби обграждат диаманта.
	Изгубената пагоска огърлица. Оказах се прав. Тя наистина беше у Райкрофт.
	— Докопах се до нея в мига, щом узнах, че тя е ключът — каза той, докато наместваше яката си така, че да скрие огърлицата.
	— Как изобщо го научи?
	Няма начин Райкрофт да се е добрал безпрепятствено до тази информация, при положение че на мен ми се наложи да продам страната си — и проклетата си душа, — за да я имам.
	— Аз съм наемник — изтъква Райкрофт. — Пагосците открай време търсят някой да им върши мръсната работа. След като изпълних задача преди няколко години, поприказвах с един от техните принцове. Ще се изненадаш как му се разбърза езикът след няколко уискита и някое и друго ласкателство.
	Наежвам се. Райкрофт се беше правил на съблазнител, служейки си с бог знае откъде призован чар, докато аз бях заложил страната си. Той нямаше какво да губи, така че беше заложил едно нищо. От друга страна, аз имах цяло кралство за губене и го предложих като разменна монета. Прекалено увлечен в собствения си кръстоносен поход, че дори да спра и да се замисля. Нелепо. Започвам да се чувствам ужасно нелепо.
	— Защо искаш да убиеш Морската кралица? — любопитствам. — Героизмът не е точно твоето призвание.
	Райкрофт отмята рамене назад.
	— Пет пари не давам за войната ти с октокучката — уверява ме. — Времетраенето на нейния живот ме вълнува по-малко и от твоето.
	— Тогава какво?
	Очите на Райкрофт гледат лакомо.
	— Цялата власт в океана — изрича. — Ако се сдобия с кристала, ще контролирам най-старата магия, съществувала някога. — Отпива от рома и после стоварва с всичка сила бокала обратно на масата. — В случай че Морската кралица ми създава грижи, ще сложа на място нея и малките й кучки.
	Лира извива устна.
	— Нима?
	— Категорично — уверява я той. — Само да се пробват да ме погнат.
	Лира е смачкала плата на роклята си в юмруци и когато изглежда, че се кани да се надигне, аз полагам длан върху коляното й. Прекалено ни превъзхождат числено, че да започнем да раздаваме удари.
	— Защо е цялата тази шарада с изпращането на твоите хора в Мидас? — искам да узная. — Защо изобщо ме замеси?
	— Не съм идиот — отсича Райкрофт, макар да не съм склонен да се съглася. — Никой не може да изкатери планината и да оживее, за да разкаже. Леденият принц може и да сподели с мен за древната огърлица, която не са виждали от поколения, но не беше готов да ми разкрие най-пазената тайна в рода им.
	— И си знаел, че аз ще успея да се добера до тази информация.
	— Ти си принц на Мидас. Благородниците се подкрепят взаимно. Не е ли така? Беше ми ясно, че си знаете мръсните тайни. Или ако не ги знаете, можете да ги научите.
	Има право. Аз успях да разкрия с хитрина тайните на семейството на Сакура, точно както Райкрофт се беше надявал. Бях научил неща, които нямах правото да знам, заради планираната от него мисия. При цялото ми перчене пред Кай как съм капитан, а не наивен принц, нуждаещ се от съвети, всъщност бях оставил Талис Райкрофт и бандата му мерзавци да си играят с мен.
	— Значи си планирал да ме използваш, за да намеря пътя нагоре в планината.
	— Не само — отвръща Райкрофт. — Също така се нуждая от начин да проникна в страната. Не се каня да започвам война с Пагос единствено защото съм поел към планината им. Ще са наясно, че съм там, в секундата, когато започна изкачването, и ще ме погнат далеч преди да съм стигнал ледения палат. Няма как пират да се доближи до кристала.
	Лира се отдръпва в стола си, а по лицето й проличава, че току-що е осъзнала същото, което и аз.
	— Но принц би могъл — отронва тя.
	Райкрофт пляска с ръце.
	— Умно момиче — заявява, а после се обръща към мен с широко разтворени обятия. — Дипломатическите ти връзки ще са от полза, златно момче. Ако залозите ми са верни, вече си осъществил някаква сделка с тях. Предложил си им нещо в замяна на правото да влезеш. Ако съм с теб, мога да се запътя право нагоре, без никой да върви по петите ми, и после да плячкосам цялото място. Докато осъзнаят какви ги вършим с моите хора, вече ще притежавам силата на океана.
	— Отличен план — отбелязвам. — Единственият проблем е, че не възнамерявам да ти издам нищо и графикът ми е прекалено натоварен, че да се правя на твой планински екскурзовод.
	— Не съм смятал, че ще е лесно — уверява ме Райкрофт. — Но няма нужда да ме водиш никъде — ние ще водим теб.
	Мъжете от Цапрар се приближават и оформят кръг около нас.
	— Колкото до информацията, мога да я измъкна с мъчения от теб и дамата ти по пътя. Ще спестим време.
	Подсмихвам се и поглеждам към Лира. Тя примигва — не е в шок, а като че ли обмисля чутото, сякаш е по-скоро предложение, отколкото заплаха. Ако е уплашена, се справя доста добре с прикриването на страха си.
	Вдига рома си от масата с премерен жест и стабилна ръка.
	— Само за да сме наясно — заговаря и плиска безразлично рома в чашата. — Аз не съм негова дама.
	Преди да съм успял да преценя изражението на Райкрофт, Лира се хвърля напред и излива златистата течност в окото му. Райкрофт надава безбожен вик, а аз скачам на крака с вече изваден нож, докато пиратът стиска лицето си, пробождано от златния прашец при всяко мигване.
	— Ти, кучко — ръмжи той и вади на сляпо сабята си.
	Лира измъква малката кама, която пъхна в ботуша си по-рано, а аз притискам гръб в нейния. Сенките на Райкрофт ни заобикалят и с ъгълчето на окото си зървам как на кватердека се събират стрелци. Лично бих могъл да покося дузина, но дори аз не съм недосегаем за куршуми. А въпреки цялата жар във вените си, Лира не е непобедима.
	— Смяташ, че постъпи много умно ли? — Райкрофт бърше очи с опакото на ръкава си.
	— Може би не — отговаря Лира. — Но беше забавно.
	— Забавно? — Той приближава с една крачка и забелязвам, че гневът струи от него като дим. — Ще ти покажа аз кое е забавно.
	Извивам тяло и разменям позициите ни, така че Лира се озовава срещу мъжете от Цапрар, а аз съм лице в лице с Райкрофт.
	— Няма смисъл да плачеш заради разлят ром — изтъквам.
	За миг Райкрофт се взира в мен, мъртвешки застинал. Устните му се извиват и той примигва заради кръвта, стичаща се от лявото му око.
	— Само като си помисля, че се канех да ти разреша да задържиш най-ценния си крайник, докато те измъчвам — процежда.
	Когато се хвърля напред, аз избутвам Лира настрана и отскачам назад. Мъжете от Цапрар ни разчистват пътека, а после ни заобикалят като лешояди, готови да изкълват трупа на умъртвения. Райкрофт стоварва тежката си сабя и когато ножът ми се среща с нея, искрите са заслепяващи.
	Ритам го в коляното и Райкрофт залита с просъскване, но изтичат едва броени секунди, преди да ме погне отново и да замахне настървено със сабята си. Ударите му са смъртоносни и целят да ме убият. Отскачам и острието му ме порязва през гърдите.
	Не измествам вниманието си от него, за да се оставя на болката. Трябва да е луд, че да предприеме подобно нещо. Да атакува не просто принц, а капитан. Проливането на благородническа кръв се наказва със смърт, но да пролее моята… Да речем, че на екипажа ми смъртта ще му се стори прекалено милостива.
	Изстрелвам ръка напред, като се целя в корема му. Райкрофт се извива леко на една страна и аз усещам как глезенът ми поддава. Запазвам равновесие, като се спасявам от пълно посрамване, и забивам острието в бедрото му. Усещам сблъсъка с костта, когато прониква в крака му. Щом дърпам, ръката ми се оказва празна.
	Райкрофт сключва длан около ножа. Изглежда нечовешки, сякаш дори сега болката е прекалено уплашена, че да го докосне. Без да се церемонии, тегли силно и острието се плъзва вън от него. Чисто е и за миг се стряскам, че Райкрофт ще забележи неземния блясък на стоманата, но пиратът едва го поглежда, преди да го метне към другия край на кораба.
	— И какво сега? — пита. — Без повече номера.
	— Нима би убил невъоръжен човек? — вирвам укорително пръст.
	— Според мен и на двамата ни е ясно, че никога не си невъоръжен. А също и че когато те убия, ще го направя значително по-бавно.
	Отмята глава към някого зад мен. Успявам да хвърля един последен поглед на Лира и забелязвам ослепителния блясък на очите й, които пламтят предупредително, преди към мен да се хвърли сянка. Извъртам рязко врат със секунда закъснение и в черепа ми изригва непоносима болка.


>	27

	Докосвам с език разцепената си устна. Ръцете ми са завързани за масивна греда, а в другия край на помещението за подобна е завързан и отпуснатият на пода Елиан.
	Дори с глава, опряна в неравното дърво, и коса, сплъстена от кръв, той продължава да бъде красивият принц. Напряга челюст в съня си и когато очите му започват да трептят, все едно ще се отворят, нещо в гърдите ми се пречупва.
	Не се буди.
	Дишането му е накъсано, но аз съм изненадана, че изобщо диша. Чух хрущене при сблъсъка на тоягата с тила му. Удар на страхливец. Елиан печелеше и само след няколко минути — дори без ножа, който обича толкова много — щеше да е убил Талис Райкрофт. С голи ръце, ако се беше наложило. А аз щях да му помогна.
	Ако имах песента си, дори не бих я хабила за човек като Талис. Щях да го оставя да се удави, познал ужаса от смъртта и без утехата от красота или любов. Елиан разполага с армия и беше редно да я използва, за да нападне Райкрофт, но принцът предпочита хитруването пред войната.
	Ще се измъкнем чисти, заяви ми. Преди някой да е успял да забележи какво сме задигнали.
	Свеждам поглед към ръцете си, по които е размазана кръвта на Елиан. Това не е чисто измъкване.
	В морето русалките пеят песни за хората. Има една, която тананикат като приспивна. Разказва историята за убийството на Кето. В нея русалките говорят за смелостта и как са постигнали победа въпреки всичко, но преди да се озова на кораба на Елиан, аз никога не бях съзирала проява на смелост от човешко същество. Дори най-силните мъже се поддаваха на моето заклинание, а онези, които не подмамвах, бяха прекалено уплашени, че да ми се опълчат. Елиан е различен. Той притежава кураж или безразсъдство, маскирано като нещо подобно. Също така е милостив. Изпитва милост дори към същества като Мейв, чийто живот отне при критични обстоятелства. Не търсеше наслада от убийството — просто искаше да се приключи. Наслада, каквато изпитах аз с принца на Калокаири. Или с Крестел.
	Чудя се дали щях да съм такъв убиец, ако бях отгледана като човек. Милостива и нерешителна, когато се налага да пролее кръв. Или може би изобщо нямаше да съм убиец. Може би щях да съм момиче като всяко друго, което крачи по земята. Кето е създала расата ни войнствена и свирепа, но морските кралици са тези, превърнали омразата в наш завет. Кралици като майка ми, учили децата си да бъдат бездушни воини.
	Семейството на Елиан го е учило да бъде друг. Мъж, склонен да предпази непознато момиче от надвиснала беда и да воюва с тираничен пират вместо нея. Кавалерството, което осмивах, вече два пъти спаси живота ми. Това ли означава да бъдеш човек? Да изтикваш някого от пътя на опасността и ти да се хвърляш на негово място? Всеки път, когато предпазвах Калия, Морската кралица ме мъмреше, че съм слаба и наказваше и двете ни, като че ли така би прекъснала нашата връзка. Прекарах целия си живот в премисляне на всеки поглед и действие, за да съм сигурна, че в тях не проличава обич. Тя ми заяви, че това би ме направило посредствена. Че човешките емоции са проклятие. Но именно човешките емоции на Елиан са онова, което го накара да ме спаси. Да ми помогне. Да повярва, че аз ще сторя същото, като му дойде времето.
	Елиан се размърдва и издава глух стон. Главата му виси и той повдига трептящите си клепачи. Примигва към заобикалящата го обстановка и му отнема няколко секунди, преди да забележи въжетата на ръцете си. Дърпа се във вял опит да се освободи, а после обръща глава към мен. От другия край на помещението забелязвам как изящната линия на челюстта му се изостря.
	— Лира? — Гласът му е като пясък. Трябва да е забелязал кръв някъде — тя май е навсякъде, защото пита: — Къде си ранена?
	Отново облизвам разцепената устна, където Талис ме фрасна. Кръвта е топла и горчива.
	— Не съм ранена — извръщам лице, за да не види, че не е съвсем вярно. — Ти ме омаза цялата с кръв.
	Смехът на Елиан е по-скоро подигравателен.
	— Очарователна както винаги — отбелязва.
	Поема дълбока глътка въздух и затваря очи за миг.
	Болката му сигурно надделява, но той се мъчи да я преглътне и да се докаже като смел воин. Сякаш ще е оскърбително да го видя в друга светлина.
	— Ще го убия заради това — отсича Елиан.
	— Трябва да се погрижиш първо той да не убие нас.
	Елиан отново тегли въжето, извърта ръце под най-неестествени ъгли в опит да се измъкне. Движенията му са като на змиорка, плавни и прекалено бързи, та да мога да видя от мястото си какво точно прави.
	— Достатъчно — обаждам се, когато забелязвам, че кожата му започва да се зачервява от въжето. — Не помагаш.
	— Мъча се — заявява Елиан. — Чувствай се свободна да измъкнеш палеца си от ставата, когато пожелаеш. Или още по-добре, защо не използваш псариин, за да призовеш сирените и да ги оставим да ни убият, преди Райкрофт да има възможността да го стори?
	Вирвам брадичка.
	— Нямаше да сме тук, ако ти не беше настоявал за подобен абсурден план.
	— Струва ми се, че ударът в главата е увредил слуха ми — гласът на Елиан губи обичайната си мелодичност. — Какво каза току-що?
	— Дори не осъзна, че той ти играеше номера — добавям. — Влезе право в капана му.
	Раменете на Елиан потрепват.
	— Огърлицата е у него, така че независимо от това дали съм бил наясно с клопката, пак щях да реша да дойда. Жертвал съм прекалено много, че да се проваля на последното препятствие.
	— Все едно някога ти се е налагало да пожертваш всичко — изстрелвам в отговор, замислена за кралството, което съм заложила. — Принц си на кралство, което прелива от сияние и топлина.
	— И именно това кралство пожертвах.
	— Какво имаш предвид?
	Елиан въздъхва.
	— Имам предвид, че договорката ми с принцесата включва нещо повече от карта и огърлица. — Тонът му е печален. — Обещах й, че ще може да управлява редом с мен, ако ми окаже помощ.
	Разтварям устни, а тежестта на изреченото от него запълва въздуха. Докато аз правя всичко възможно, за да открадна трона от майка ми, Елиан е зает да договаря своя срещу съкровище.
	Също като пират.
	— Толкова ли си глупав? — думите излитат като куршум от устата ми.
	— Намирането на кристала би могло да спаси живота на много хора — изтъква Елиан. — Е, да се оженя за пагоска принцеса няма точно да навреди на кралството ми. Ако не друго, ще е повече, отколкото баща ми някога си е мечтал да постигна. Ще бъда по-добър крал, отколкото се е надявал.
	Макар че думите му би трябвало да преливат от гордост, са изречени с горчивина. Белязани са от толкова много тъга, колкото и негодувание.
	Мисля си колко време посветих в опити да накарам майка ми да се гордее. Достатъчно, че да забравя какво е да изпитвам удовлетворение или нещо, което не ми е наредено да чувствам. Допуснах да ме дари на тритон, сякаш не съм друго, освен плът, която да завладее, като през цялото време настояваше, че било редно да го сторя за кралството ни. А Елиан сам се е нагърбил със своето проклятие. За да спаси света от бремето му и да изпълни дълга, съпровождащ титлата му, той е готов да изгуби частицата от себе си, която му е най-скъпа.
	Отклонявам поглед, смутена от това колко много от себе си съзирам в очите му.
	При всички случаи трябва да му отнемеш сърцето, казвам си. Какъв друг избор е налице?
	— Щом огърлицата е толкова ценна, трябваше да убием Талис, за да се доберем до нея — продължавам.
	— Не можеш просто да убиваш всеки, когото не харесваш.
	— Наясно съм. В противен случай вече щеше да си покойник.
	Но не е вярно. Почти се изненадвам колко е погрешно. Защото досега можех да го убия — или най-малкото да опитам — и да изпълня заповедта на майка ми поне дузина пъти.
	Таванът се разтриса, преди Елиан да е имал възможност да отговори. Чува се глух тътен и за миг решавам, че може да са вълните, които се блъскат в жалкото подобие на кораб, собственост на Талис Райкрофт, но после тътенът се усилва и кабината се разлюлява от блъскане. От тавана се сипе прах, а дъските под краката ни се нацепват.
	Чува се хор от крясъци и сетне топовни гърмежи. Звуците на крясъци и смърт. На свят, потъваш в хаос.
	Елиан тегли въжетата с подновена ожесточеност. Затваря очи и чувам звучно изпукване. Взирам се невярващо в него, докато се опитва да измъкне ръка от въжето, а левият му палец виси отпуснат. Като по чудо се изхлузва до половината, преди въжето да се впие в кожата му.
	— По дяволите — ругае той. — Прекалено стегнато е. Не успявам да се освободя.
	Цялото помещение простенва. От стената се откъртва голям къс, а рамката на прозореца се пропуква от натиска. По палубата над нас кънтят стъпки и гръмкото дрънчене на мечове отстъпва по сила само на оглушителния оръдеен огън.
	— Какво е това? — питам.
	— Моят екипаж. — Елиан отново тегли въжето. — Бих разпознал навсякъде тътена от оръдията на „Саад“. — Усмихва ми се, за да ме ободри. — Чуй грохота на моето момиче.
	— Дошли са за нас?
	— Разбира се, че са дошли — отвръща Елиан. — И ако междувременно разнебитят кораба ми, ще трябва да платят висока цена.
	В мига, щом думите се откъсват от устата му, през прозореца връхлита гюле. Прелита покрай мен и се блъсва в дървената греда, на която е вързан Елиан. Той навежда глава със скоростта на сирена, а отгоре му валят парчета дърво. Дъхът ми секва и ми призлява. А после Елиан вдига глава и отърсва прахоляка от косата си.
	Изпускам дълга въздишка и полудялото ми човешко сърце възвръща нормалния си ритъм. Елиан оглежда дървените останки около себе си и после се усмихва бавно, почти злокобно.
	Надига се на крака и се измъква изпод надробената на парчета греда. Подскача и прекарва вързаните си ръце под стъпалата и пред гърдите си с едно плавно движение. Озърта се трескаво из усойното помещение за нещо, с което да пререже въжето, но мястото е напълно празно, с изключение на двамата затворници.
	Елиан хвърля поглед към мен и усмивката му угасва, щом зърва моите въжета. Гредата не е пострадала и е готова да ме завлече на дъното заедно с кораба. Изучава собствените си вързани ръце, а палецът му все още е измъкнат от ставата. Оглежда помещението, което е прекалено оголено, че да му е от някаква полза. Момичето, което няма как да спаси.
	— Върви — подканвам го.
	Взорът на Елиан се изостря. Помръква. Зеленото изчезва в морето от гняв.
	— Не ти приляга да играеш ролята на мъченица — процежда.
	— Хайде върви — съскам.
	— Няма просто да те оставя тук.
	Въздухът е цепен от оръдейни залпове. И крясъци — вълна от ярост — така силни, че цялата изтръпвам. Елиан се обръща към вратата. Възможно е отвън екипажът му да измира. Мъжете и жените, които нарича свое семейство, се жертват, за да спасят капитана си. И за какво? Той да се откаже от собствения си живот, за да спаси чудовището, което преследваше? Момиче, което възнамерява да му изтръгне сърцето? Предателка във всеки смисъл на думата.
	И двамата сме заложили живота и кралството си на карта, за да открием Окото, а аз — да сваля майка ми от трона. Ако не друго, няма да стоя встрани и да гледам как някой друг губи своето кралство, колкото да не съм сама, когато аз се простя с моето.
	— Елиан. — Гласът ми е мъртвешки спокоен.
	— Аз…
	— Бягай! — крещя и за моя изненада, той се подчинява.
	Преди това скърца със зъби за миг, а челюстта му пулсира под тежестта на решението. Сетне се обръща. Младият принц изхвърча навън, бърз като стрела, и ме оставя на моята участ.


>	28

	Чакам смъртта да дойде.
	Когато умра, има вероятност да се върна във формата си на сирена. Трупът на могъщата Гибел на принцовете, прикован към пиратски кораб. Може би потънал кораб. Може би на място, където няма да ме открие друг, освен русалките. Възможно е дори майка ми да се престори, че скърби заради загубата на наследницата си, или просто да нареди на Плътоядеца да й помогне да създаде нова.
	Самосъжалявам се прекалено много, когато Талис Райкрофт влита през вратата. Очите му се стрелкат из студената и празна каюта и той откъртва от стената дървена летва, маскирана като рафт, толкова рязко, че ръждивите пирони се пречупват.
	Панталоните му са обагрени в червено от раната, нанесена от ножа на Елиан. През разкъсания плат виждам черни кръстосани шевове, които придържат кожата му. Направени са бързо, но явно вършат работа. Елиан трябва да е пропуснал артериите.
	Кокалчетата на пръстите на Талис са ожулени до розово. Когато се втурва през помещението, куцука силно. Забелязва откъртената греда там, където беше завързан Елиан, и подритва треските към мен. Дори не трепвам.
	— Къде е той? — излайва.
	Кръстосвам единия си крак връз другия и отпускам безразлично рамене.
	— Ще се наложи да си малко по-конкретен.
	Райкрофт прекосява каютата с два разкрача и сключва дебелите си ръце около шията ми. Дърпа ме на крака и ръмжи.
	— Кажи ми къде е или ще ти прекърша тънкото вратле — съска Талис.
	Натискът на дланите му ми напомня за хватката на майка ми. Искам да кашлям и да плюя, но не ми стига въздухът. Яростта във вените ми е неизмерима и ме тласка до състояние, в което не ми остава друго, освен безкрайна омраза.
	Аз също изкривявам злобно устни.
	— Разстроен ми се виждаш — процеждам.
	Талис отдръпва ръце от мен.
	— Разбиват кораба ми на трески — негодува той. — Когато открия този мръсник, думите не стигат да опиша какво ще му причиня. Той лично обяви война.
	— Според мен го направи ти, когато нападна мидаския принц и го задържа като пленник. Ако мислиш, че случващото се тук е лошо, представи си цялата мощ на златната армия, мобилизирана само и само да се добере до теб.
	Талис присвива очи.
	— Как му се вика, когато бъде нападнат член на някое от кралските семейства? О, да — усмивката ми би могла да пререже плът. — Измяна към човечеството. Още ли си служат с удавяне?
	Лицето на Талис помръква при думите ми.
	Последното наказание се е случило дълго преди моето време, но русалките още говорят за това. Хората, посегнали срещу благородници, нарушавали мирния пакт между кралствата. Виновниците били хвърляни с тежест в океана и оставяни на нашия вид. Никоя сирена обаче не ги нападала. Вместо това наблюдавали как предателите губят последния си дъх и се стискат за гърлото. Приближавали ги в последния момент, та човеците да умрат в страх. Според майка ми сирените изтръгвали сърцата от гърдите им чак когато изпомпели за последно кръв.
	По изражението на Талис съдя, че и той е чувал същите кошмарни истории.
	Той описва нескопосана дъга със сабята си и притиска острието към бузата ми.
	— Теб какво те е грижа? — шепне. — Той те остави тук, нали така?
	Изрича го, все едно трябва да се чувствам предадена, но обвинението му никак не ме жегва. Елиан тръгна, защото аз го накарах, и би останал, ако го бях помолила. Сигурно би умрял, стига да му бях позволила. Но не го направих. Изнамерих малка частица от мен, за която бях забравила, че съществува — частица, която бях убедена, че майка ми е изкоренила от мен — и го пуснах да си върви.
	— Може ли да продължим с този разговор, след като ме убиеш? — питам.
	Талис потърква острието в бузата ми. После, преди да съм имала време да трепна, вдига сабята във въздуха и я спуска рязко надолу.
	Свеждам очи към освободените си ръце и чисто срязаното въже се свлича в краката ми.
	— Харесват ми борбените жени — мърка мазно Талис. — Я да те видим колко борба ще ми предложиш.
	Не губя време за усмивка, преди да насоча острите си нокти към него.
	Каквото и да очаква Талис, със сигурност не е да му изтръгна сърцето. Спускам се към Райкрофт като лешояд и дращя, докато вече не чувствам, че ръцете ми натежават. Гърдите му. Очите. Всичко, до което се докопам. Когато ме избутва на земята, се задържам долу едва секунда и пак се мятам отгоре му.
	Аз съм животно, впивам зъби в деликатната му човешка плът. Мога да го вкуся в устата си. Вкусът е парлив. Странна смесица между метал и вода. Захапвам по-силно, но той ме отскубва от себе си и аз отнасям парче от кожата му.
	— Ти, мръсна пачавро! — крещи той.
	В този момент се чудя доколко ли напомням за Плътоядеца с къс от Райкрофт в ъгълчето на устата ми и усмивка като на дяволската богиня, сътворила всички ни. Плъзвам език по устните си и ръмжа, а между зъбите ми са заседнали съсирени от мръсната му кръв.
	Талис върви към мен и всяка негова крачка проехтява като гръм върху разнебитения под. Когато ме достига, ме дърпа нагоре за воланите на роклята ми и ме запраща към стената. Краката му притискат моите до земята, а коленете му са забити в бедрата ми.
	Зашлевява ме през лицето и нащърбените му нокти одраскват бузата ми.
	— Ще те накарам да си платиш за това — шепне, а дъхът му е горещ върху ухото ми.
	— Разбира се, че ще го направиш. — Размърдвам ханш и стягам ръце, когато бъркам под плата на пелерината му. — Но по-добре не оставяй кръвта си по мен.
	В мига, щом напипвам дръжката на ножа му под дрехите, дърпам ръка и после рязко я изстрелвам напред. Извивам китка наляво и Талис примигва. Когато отдръпвам ръката си, той преглъща задавено и с мъка.
	Пуска дрехите ми и залита назад.
	Плъзвам се надолу по стената и издишам продължително.
	Подвеждане, както заръча Елиан. Бъди прекалено бърза, че да не забележат.
	Поглеждам към Талис. Демоничните му очи и сивата му като кост кожа. Изражението на страх и изненада, бушуващи у него като морска буря. И ножът — собственият му нож — забит в корема му. Очевидно, е трудно да забележиш, че някой краде оръжие от колана ти, когато въпросният човек също така е впил зъби в кожата ти.
	Острието е навлязло толкова дълбоко, че дръжката почти не се вижда през ризата му. Отнема му миг да се строполи. Секунди, през които той се мръщи и стене, преди главата му най-накрая да тупне на пода.
	Извисявам се над него и преглъщам. Чувствам празнина в гърдите си, а възбудата, която обикновено идва със смъртта, е заменена от дълбока яма в съседство с бясно блъскащото ми сърце. Това е първото ми убийство, откакто станах човек, и си въобразявах, че няма да има значение, но съм покрита с кръв и лицето на Талис е отпуснато, а аз цялата треперя, без да знам защо.
	Гледам към него и всичко, което успявам да видя, е как Крестел умира, а писъците на Калия ехтят наоколо. Ръцете ми са мокри от кръвта й, а помежду ни е изречено обещание.
	_Бъди кралицата, от която имаме нужда._
	Затварям очи и чакам мигът да отмине. Надявам се да се случи или в противен случай може да полудея в тази каюта. Няма логика да си мисля за Крестел сега — Талис не е първият, когото съм убила след нея. Стискам дланите си в юмруци и усещам как кръвта се набива под ноктите ми. Ала Крестел беше началото на всичко — майка ми си послужи с нея, за да ме тласне отвъд ръба. Като човек можех да се преструвам, че съм започнала на чисто, стига да го исках. Или поне за известно време. Но не и сега. Вече не. Убийца съм във всеки свой живот.
	Отварям очи и щом поглеждам надолу, Талис пак е Талис, а лицето на леля ми се завръща обратно в спомените ми. Въздъхвам облекчено и после примигвам, защото с крайчеца на окото си зървам нещо да проблясва. Дърпам металната верижка около шията на Талис. Светлината се отразява в нея, също като мъничка звезда, която се мъчи да запази пламъка си. Прикляквам нестабилно до тялото на пирата и дърпам яката му назад.
	Огърлицата е още около врата му. Усмихвам се и освобождавам внимателно закопчалката, като че ли има опасност да събудя спящия пират, и после прибирам в джоба си задигнатия артефакт.
	Подскачам, когато вратата се отваря рязко. Раменете ми се напрягат, а ноктите ми се приготвят още веднъж да се превърнат в оръжия.
	Елиан дори не хвърля поглед към Талис Райкрофт.
	Втурва се право към мен, очите му са искрящи, наситено зелени и проблясват облекчено. Косата му е разбъркана във всички посоки, надвиснала е над челото му, сипе се върху лицето му. Ризата му е разкъсана, но аз издишам с пълни гърди, когато не виждам наранявания. Само мръсотия и петна от барут. Не се замислям дали и аз чувствам облекчение, понеже още се нуждая от него, ако възнамерявам да сваля майка ми от престола, или се дължи на нещо напълно различно.
	Ножът на Елиан е прикрепен към колана му — все така усещам мощта на магията му, а в ръката му има сабя, неговата сабя, чието злато проблясва в строшените стъкла. Когато ме достига, я пуска на пода и ме прегръща през раменете. Усмивката му не може да се сравни с нищо, което съм виждала преди.
	Изричам първото, което ми хрумва — повтарям думите му към мен в Айдилио:
	— Бях убедена, че вече съм се отървала от теб.
	На бузите на Елиан се появяват трапчинки и той хвърля поглед през рамо. Кай, Мадрид и Торик са се строили в стегната колона зад него. Дошли са не само за капитана си, но и за нежеланата пътничка. За момичето, което намериха, докато се носеше насред океана. Дошли са за мен.
	Когато пак се обръща към мен, очите му пробягват по лицето ми. Устата му образува права линия, щом забелязва драскотините по бузата ми. Толкова много от кръвта, която ме покрива, е моята собствена, толкова много — съвсем чужда.
	— Какво правиш тук? — питам.
	Той свива рамене.
	— Онова, което умея най-добре.
	— Лазиш ми по нервите?
	— Спасявам те — отговаря той и вдига сабята си. — Това е вторият път. Не че ги броя.
	Всъщност е третият, ако включим и как ме избута от пътя на Райкрофт на палубата. Елиан може и да не брои, но аз го правя.
	— Не мога да повярвам, че се върна за мен — промълвявам.
	Дори не си правя труда да скривам колко съм признателна.
	Елиан потупва колана си, където ножът му виси доволно.
	— В действителност дойдох за това — обяснява. — Твоето спасяване беше, в общи линии, второстепенна мисъл.
	Гледам го гневно.
	— Не се нуждая от спасяване.
	За първи път Елиан насочва поглед към тялото, проснато на прогнилия под. Сякаш чак сега осъзнава, че лидерът на прословутите Цапрар, похитител на редица пирати и принцове, кърви в краката му.
	— Напомни ми да не те ядосвам — отбелязва Елиан.
	— Прекалено късно е.
	Той се ухилва. Все още е ухилен, когато забелязвам главата на Райкрофт да се повдига от дъсчения под. Ръката на пирата се озовава на кръста му почти мигновено и щом я протяга във въздуха, се изненадвам да видя, че пистолетът му е черен като мастилото на сепия. Елиан завърта глава, хората му се хвърлят напред в пълна паника и тогава отеква изстрел.
	Не за първи път чувам изстрел, но сега звукът ми се струва по-силен. Кара костите ми да вибрират и кънти в ритъм със сърцето ми. Всичко е смесица от шумове. Мирисът на барут и смразяващият предупредителен вик, откъснал се от устните на Кай. И накрая Елиан. Начинът, по който усмивката му угасва, щом забелязва ужаса в очите ми. Натрупан дълг от три живота.
	Избутвам го от пътя на куршума предимно по рефлекс.
	Помещението потъва в мигновена тишина. Част от секундата, през която светът сякаш губи всичките си звуци. После я усещам. Болката от нагорещения метал, разкъсал човешката ми кожа.


>	29

	Веднъж умрях и оттогава вече не мога да го повторя. По онова време бях на тринайсет или някакъв друг брой късметлийски години. На около километър и половина от бреговете на Мидас, на малка територия плаващи морави, има маяк. Морските стражи го използват като наблюдателница, но ние с моите приятели му намерихме приложение като поле да докажем храбростта си. Идеята беше да преплувам разстоянието, да докосна подгизналите туфи трева и да се изправя отгоре като горд победител.
	В действителност геройството бе да не се удавя.
	Никой не беше преплувал разстоянието, защото всеки, достатъчно глупав дори да го обмисля, беше прекалено млад, а всеки достатъчно възрастен беше наясно колко са полезни лодките. Но фактът, че никой не го е постигал — че аз може да съм първият, — само правеше идеята по-привлекателна. Боботенето в главата ми, което ме умоляваше да не умирам, се превърна в някакъв шепот.
	Стигнах до маяка, но нямах сили да се набера. Имах сили обаче да закрещя, преди устата ми да се напълни с вода и да оставя на златото да ме отнесе.
	Не съм сигурен колко дълго съм бил мъртъв, защото баща ми отказва да говори за такива неща, а никога не съм питал майка ми. Почувствах го като цяла вечност.
	Светът навярно изпитва особено умиление към мен заради всички налудничави и опасни начинания, които предприех след това — и те далеч надхвърлят преплуването на разстояние от километър и половина, — защото още съм жив. Останах недокоснат от друг близък досег със смъртността. Някак си тази първа смърт ме направи недосегаем.
	В мига, в който куршумът изсвистява във въздуха и усещам студената ръка на Лира да ме бута на земята, се ядосвам. Ядосвам се на моята недосегаемост. На способността ми да оцелявам, докато другите около мен продължават да умират.
	— Не! — крещи Мадрид и се хвърля напред.
	Забива ботуш в брадичката на Райкрофт и запраща зъби във всевъзможни посоки. Аз не мога да се съсредоточа. Кай я улавя през кръста и я стиска отчаяно, а тя се мъчи да се изтръгне от хватката му и да довърши пирата. Онзи, който й открадна нейния капитан. Който може да е, а може и да не е човекът, който я е продал в робство. Който току-що застреля момиче пред очите й.
	Мадрид крещи и ругае, докато Лира не издава нито звук.
	Мръщи се, което незнайно защо ми се струва по-въздействащо, и притиска ръка към дупката отстрани на тялото си. Дланта й е мокра и трепери.
	Тя свежда очи към кръвта си.
	— Не пари — промълвява и рухва назад.
	Втурвам се към нея и подхващам крехкото й тяло, преди да се е ударило в пода. Улавям главата й и Лира кашля задавено. Има кръв. Прекалено много кръв. Всеки път, щом мигна, сякаш се разлива все по-надалече, докато цялата дясна страна на роклята й не подгизва.
	Опирам длан в ребрата й и притискам. Тя е права: не е топла. Кръвта на Лира е като разтопен лед, който се стича между пръстите ми. Колкото повече притискам, толкова по-силно трепери тя. Тресе се, докато аз се мъча да попреча на студенината да се излее от нея.
	— Лира — отронвам повече като молба, отколкото като име. — Няма да умреш.
	Отказвам да погледна отново към раната. Не искам, защото се боя, че всъщност може да умре и последните ми думи към нея да са лъжа, а колко долно би било това.
	— Знам — отговаря Лира. Гласът й е по-спокоен от моя, все едно болката не представлява нищо. Или поне е по-незначителна от това, което е преживяла преди. — Все още ми предстои да катеря планина.
	Главата й се отпуска леко и аз я повдигам. Ако изгуби съзнание сега, няма как да съм сигурен, че някога ще се събуди.
	— Да знаеш, че изравняваме резултата — казвам й. — Но аз още водя с една точка.
	Лира се размърдва.
	— Бързо — изстенва. Кръвта й е обагрила пръстите ми, а преднината на ризата ми е мокра. — Вземи това, за да се реваншираш.
	Тя повдига треперещата си ръка и от дланта й в моята пада малък медальон. По-син е от очите й и прекалено фин, та да носи подобна мощ. Изгубената огърлица на Пагос.
	Тя я е взела.
	Смея се и се чудя какъв ли находчив коментар да направя — да й заявя, че не ми е в стила, или може би, че вече имам същия медальон от злато — но Лира затваря очи и няма кой знае какъв смисъл да се правя на забавен, при положение че тя няма да ме чуе.
	— Капитане! — крещи Мадрид, а Кай все така я държи през кръста. — Нужен й е лекар.
	Сянката на Торик пада върху мен, стиска рамото ми с могъщата си длан и ме връща към действителността. Преглъщам. Кимвам. Изправям се с тялото на Лира, което е прекалено леко в ръцете ми. Побягвам от останките от калпавия кораб на Райкрофт и оставям след себе си кървава диря.
	— Действайте! — кресвам, щом кракът ми стъпва обратно на „Саад“. — И подпалете онзи кораб, преди да потеглим.
	„Саад“ се накланя и екипажът ми изпада в привидна анархия. Хората ми тичат от единия край на палубата до другия, теглят въжетата от лебедките и вдигат шум до небесата. Затягат платната и проверяват посоката на вятъра. Аз си проправям път напред, избутвам онези, които са се заковали по местата си, а като виждат окървавеното момиче в ръцете ми, те ми предлагат помощ.
	— Елиан — обажда се Кай. — Ти си ранен. Нека аз да я нося.
	Пренебрегвам думите му и се обръщам към Торик. Лицето му е изкривено от мъка, докато се взира в Лира. Може преди да не е била една от нас, но да умреш в името на дълга, ти осигурява лоялността на околните.
	— Погрижи се лекарят да е готов — нареждам и старшият ми помощник кимва.
	Райкрофт е метнат небрежно на рамото му, а кръвта му се стича по гърба на Торик. Жив е, но едва-едва, и ако го докопам, това няма да продължи още дълго. С все така безжизненото тяло на Лира в ръцете ми аз нареждам на Торик да доведе лекаря и той без колебание запраща Райкрофт на земята, преди да се втурне под палубата.
	В действителност нямаме лекар, но помощник-механикът ми е пътувал с цирка „Пласматаш“ и е най-близкото подобие на медик, с което разполагаме. Докато нося Лира към него през завоите и тунелите на моя кораб, ме зашеметява мисълта, че сред всички принцове, пирати, убийци и престъпници единствено момчето от цирка е способно да помогне. Струва ми се забавно и си представям колко би се смяла Лира, ако знаеше, че кожата й съшива механик новобранец. Как би изстреляла някой хаплив коментар, който би проникнал в мен като прелестен вид отрова. Като куршум.
	Проправям си път в претъпканото помещение, а Кай се втурва след мен. Неосъщественият лекар сочи към масата в средата на машинното отделение.
	— Оставете я — подканва с тон, издаващ паника. — И разкопчайте роклята й.
	Изпълнявам и хващам ножа си. Странното е, че в началото не мога да видя от раната да блика кръв — сякаш цялата е по роклята й и по мен — а после, когато все пак виждам кръв, не ми се струва достатъчно. Или може би вече всичката е изтекла. Може би не й е останала никаква.
	— Богове — отдръпва се Кай, щом разрязвам роклята на Лира. — Ще живее ли?
	— Вълнува ли те? — тросвам се.
	Вината не е негова, но да крещя на Кай, е малко като да крещя на себе си, а в момента имам нужда да ми бъде крещяно. Защото всичко това се случи заради мен. Ако Лира умре, вината ще е моя.
	_Не мога да повярвам, че се върна за мен._
	Но първо я оставих.
	— Не искам тя да умира, Елиан — стиска ръката ми Кай и ме задържа на крака в момент, когато износените ми части заплашват да се разглобят. — Никога не съм го искал. А и… — тиква ръка в джоба си и продължава с въздишка: — Тя те предпази, когато аз не можах.
	— Изстрелът изглежда чист — обажда се лекарят и аз се обръщам, а иронията в думите му ме гложди. Беше откровено мръсен изстрел.
	— Куршумът само е ожулил ребрата й — обяснява. — Но трябва да проверя дали има засегнати органи. — Сочи към Кай с облечен в ръкавица пръст. — Не стой там да ми закриваш светлината. Донеси кърпи.
	Кай не се наежва заради заповедта, нито спори, че е редно да оставим Лира да умре, за да сме сигурни, че няма да ни предаде. Извърта се, излиза забързано и дори не губи време да отправи подобаващо убийствен поглед.
	— Нищо важно не е засегнато — обажда се лекарят.
	Формулира последното си изказване като заключение, но когато се обръщам, очите му ми задават въпрос.
	— Не съм сигурен — отговарям. — Имаше много кръв.
	Той свива рамене и вади от близкото сандъче инструмент, който не изглежда напълно легитимен.
	— Още не съм попадал на машина, която да не мога да ремонтирам. Човешкото тяло е просто поредната машина — хвърля ми насърчителен поглед. — Веднъж спасих маймуна с нож, забит в ребрата. Имаше злополука със спукан балон. Не е много по-различно.
	Решавам, че се надява да ми предложи утеха, така че кимвам, а Кай влита обратно с куп чисти кърпи. След това ни изтикват обратно навън и аз не споря. Радвам се, че са ме отпратили, та лекарят да си върши работата, освободен от взора ми върху отпуснатото тяло на Лира и мислите ми как никога не съм я виждал толкова уязвима. Толкова подвластна на заплахата от смърт.
	Не си давам нито миг за глътка въздух, преди да се върна на палубата при тялото на Райкрофт. Членовете на екипажа ми са разширили ноздри и чакат разрешение. Долавям напрегнатата поза на Кай до себе си. Едва се удържа и отчаяно се надява да не поискам от него да спира останалите. Така стоят нещата в моя екипаж. Няма нужда хората ми да са приятели. Няма нужда дори да се харесват взаимно. Да са на „Саад“, е същото като да са семейство и когато ме спаси, Лира се доказа на Кай. Аз я заключих в клетка и я принудих да изтъргува мястото си на кораба ми, но независимо от всичко тя ме спаси, убедена, че постъпва правилно. Живот за живот. Доверие за доверие.
	Талис Райкрофт се взира в мен, но не е достатъчно жив, че погледът му да е свиреп. Лявото му око е затворено и от него се издига буца колкото планина. Заради раните по лицето му устата изглежда неузнаваема. От дупката в корема му тече кръв.
	— Какво ще правиш с него? — пита Кай. Гласът му не е особено спокоен, обичайно безгрижният му тон е някак неуравновесен. Иска мъст, колкото и аз. Не само задето е отвлякъл капитана им, а и заради пострадалото момиче, което лежи в трюма на кораба ни.
	— Не знам.
	Мадрид върти малък джобен нож между пръстите си. Когато острието я порязва, тя оставя кръвта да се стече върху ранения крак на Райкрофт.
	— Той не заслужава да живее — отсича. — Няма нужда да ни лъжеш.
	Окото на Райкрофт примигва бавно, като че ли осмисля бурята, която лично е породил. Младият принц у мен иска да почувства състрадание, но не мога да откъсна поглед от полумесеците и дългите назъбени линии, набраздяващи бицепсите му. Рани, които са му причинени, докато са се опитвали да го отблъснат. Белези от нокти, така напомнящи за онези по моите гърди.
	Поколебавам се — през главата ми пробягва образът на Гибелта на принцовете, който ме хваща неподготвен. Можеше да прекърши шията ми или да предприеме безброй други неща, с които да ме извади от строя, но тя просто остави ноктите си да дращят бавно гърдите ми. Това е типично за сирените. Винаги се насочват право към сърцето.
	— Капитане — обажда се Мадрид и аз прогонвам картината.
	— Ще открия води, бъкащи от акули — заявявам, като си възвръщам хладнокръвието. — И ще пусна там любимия му крайник.
	Възцарява се тягостно мълчание, докато всички, които са достатъчно близо, че да ме чуят, осмислят думите ми. Райкрофт отново мига с едното око.
	— Другия път ни излъжи — настоява Кай и прочиства гърло.
	— Ами Лира? — пита Мадрид.
	Свивам рамене.
	— Зависи колко благосклонна ще е, когато се събуди.
	— Чудех се дали тя наистина ще се оправи? — пояснява Мадрид.
	Втренчвам се в Райкрофт и впрягам цялата си воля, за да се усмихна.
	— Моят екипаж не е толкова лесен за убиване.
	Скапано клише е, но имам нужда всички да го повярват. Самият аз имам нужда да го повярвам. Представям си Лира и едва ли не успявам да почувствам как студената й кръв се процежда между пръстите ми като разтопен лед. Ако тя умре, тогава моят план и цялата тази мисия умират с нея. Броя минутите до момента, в който механикът ми новак ще се покаже и ще обяви, че всичко е наред. Че Лира не е умряла заради мен и все още е в състояние да предостави последното късче от пъзела, за да освободим Кристала на Кето от затвора му.
	Че може би — само може би — няма да ми се налага да разкъсам Райкрофт на безброй парченца.


>	30

	Будя се и мигновено си пожелавам да не го бях правила.
	Усещам остра болка в ребрата, все едно някаква твар дъвче кожата ми, и се чувствам замаяна — така разбирам, че съм спала прекалено дълго.
	В помещението, където се намирам, цари същата неразбория като в мислите ми. Отмятам незакопчаната си риза и докосвам дебелата превръзка на ребрата си. Скърцам със зъби и спускам крака отстрани на тезгяха. Изправена съм едва от няколко секунди, когато дъвченето прераства в ръфане.
	— В прострелните рани има нещо, което кара и мен да искам да скоча от леглото.
	Кай си мие ръцете в близката мивка. Напластена е с масло и грес. Когато приключва, изтръсква водата и се обръща към мен с укорителен поглед.
	— Предполага се, че това е легло? — питам.
	Той опира мократа си длан в челото ми и едва потискам импулса да потръпна заради студа.
	— Не мисля, че сега умираш — отбелязва.
	— Преди умирах ли?
	Той повдига рамене.
	— Може би. Но малкият цирков лекар добре се погрижи за теб. Дори ме научи как да превързвам раната ти, за да може да се съсредоточи върху плаването на кораба. — Кай кимва към превръзката със самодоволно изражение. — Направо идеална, нали? Първата ми.
	— Не можа ли също така да ми осигуриш легло? — интересувам се, без да ми убягва, че някой — надявам се Мадрид, а не Кай — ме е облякъл в нещо по-просто и удобно от роклята, която носех.
	— Мадрид ти донесе възглавници — обърсва ръце във висящия наблизо парцал. — Това беше най-доброто, с което разполагахме, тъй като не беше разумно да те местим.
	Хвърлям поглед надолу към лекьосания чаршаф, който ме покрива плътно. На мястото, където е лежала главата ми, има черна кадифена възглавница, достатъчно хубава, че да спя непробудно през цялото време. Стъпалата ми са били наместени върху тънка овална възглавничка. Не приляга особено на кралица, но пък за жертва на огнестрелно оръжие на борда на пиратски кораб може да мине направо за лукс.
	— Как се чувстваш? — пита Кай, а аз се подсмихвам.
	— Ти разтревожи ли се? — Не отговаря и аз опипвам ребрата си с дълбока въздишка. — Добре — добавям.
	Превръзката обгръща стегнато тялото ми и усещам свежестта на тъканта по лепкавата ми кожа. Осъзнавам, че явно е била сменена съвсем скоро, което значи, че Кай е бдял над мен.
	— Очаквах Мадрид — казвам му. — Не бих допуснала, че от всички хора ще бъдеш именно ти.
	— Тя остана известно време — отвръща той. — Всъщност доста дълго. Наложи се да я отпратя, за да поспи, преди да си закове очите отворени. — Свежда поглед към ръцете си. — Тревожеше се, че ти ще си поредното момиче, което не е успяло да се спаси.
	— Да се спаси от какво?
	— От Райкрофт — отговаря и пристъпва смутено. — Радвам се, че си будна.
	Репликата не е изречена така нехайно, както може би му се иска. На фона на цялото недоверие помежду ни Кай и другите рискуваха живота си, за да се върнат за мен, и не са ме оставили на произвола, докато съм лежала ранена на кораба им. Върнали са се за мен и са бдели до постелята ми.
	— Значи вече ми вярваш? — питам.
	— За малко не умря в опит да спасиш живота на Елиан — прочиства гърло Кай, все едно му е трудно да оформи думите. — Ето защо, както вече споменах, се радвам, че си будна.
	— Аз пък се радвам, че не си ме убил, докато бях в безсъзнание.
	Кай потиска усмивката си.
	— Допада ми начинът, по който казваш благодаря.
	Смея се, а после правя гримаса.
	— Колко дълго съм спала?
	— Няколко дни — отговаря той. — Имахме силни приспивателни и всички се съгласихме, че е добра идея да си отпочинеш хубаво. — Хваща парцал от мивката и го премята неспокойно в ръце. — Чуй ме — подема предпазливо. — Наясно съм, че ти вгорчавах живота, но се държах така, защото Елиан обича да се хвърля в ръцете на смъртта прекалено често и е моя работа да го предотвратявам, когато ми е възможно.
	— Като добър телохранител — допълвам.
	— Като добър приятел — поправя ме той. — Мисля, че когато пое куршум вместо него, ти заслужи отмора от гадното ми поведение. — Въздъхва и мята парцала в скута ми. — Предполагам, че постъпката ти официално те прави една от нас.
	Давам си миг да възприема чутото. Идеята, че мястото ми е сред тях, на кораб, който плава навсякъде и никъде. Нали точно това исках? Да си спечеля доверието на екипажа, за да не ме подозират. И все пак в мига, когато Кай го изрича, не си мисля как съм си извоювала доверие, което се каня да предам. Мисля си колко е различно усещането да бъда нов воин, да си осигурявам лоялност, като спасявам нечий живот, вместо да го погубвам. Да воювам от другата страна.
	— Не чух много добре извинението ти — подхвърлям. — Ще го повториш ли?
	Кай ме гледа сърдито, но по-различно отпреди, по-смекчено и без враждебност. На лицето му се появява усмивка.
	— Явно Елиан ти е преподавал своята версия на хумор — заключава.
	Щом споменава името на Елиан, аз застивам.
	Обеща, че не би се върнал за мен, ако нещо се обърка, но все пак го стори. Още когато се освободи от въжетата и пред него се отвори възможността да си тръгне, той не го искаше.
	Стискам здраво очи, защото главата ми започва да пулсира. На този кораб съм кажи-речи с цел да го убия, но когато някой друг имаше шанса да го стори, аз го предпазих.
	Избутах го от пътя на куршума точно както той ме извади от морето. Без да мисля, без да претеглям какво би означавало това или каква ползва ще извлека.
	Предприех го, защото ми се стори единственото възможно решение. Правилното решение.
	В моя свят Калия е последното, което е останало от изгубената ми невинност. Единственото доказателство, че притежавам мъничка частица от същността си, до която майка ми не е успяла да се докопа. Не знам защо, но Елиан пробужда същото необуздано усещане, което някога запазвах за нея. Желанието да позволя на предаността и човечността у мен да вземат превес. Двамата с него сме еднакви. Когато погледна в очите на братовчедка ми, сякаш съзирам спомени от детството си, а досущ като нея, Елиан ми вдъхва чувството, че се намирам до моя алтернативна версия. Отражения един на друг в различни кралства и различни животи. Счупени късове от едно и също огледало. Между нас се простират светове, но това звучи повече като празни думи, отколкото като осезаемо доказателство колко сме различни.
	Сега всичко е по-неясно. Елиан го направи такова в рамките на една-единствена секунда, с действие, просто като дишането: усмихна се. Не защото аз страдах, покланях се или се държах отстъпчиво спрямо всяка негова прищявка или команда, както постъпвах с майка ми. Усмихна се, защото беше като мен. Свободна, жива и вече проправяща си път обратно към него.
	Така се бях вторачила в замисъла да сложа край на управлението на майка ми, че изобщо не ми хрумна как бих могла да сложа край на нейната война. Дори да се добера до Окото, все така възнамерявам да отнема сърцето на Елиан — точно както ми нареди майка ми — с идеята, че ще докажа нещо пред кралството си. Но какво?
	Че съм същата като нея, че придавам стойност на смъртта и свирепостта, вместо на милостта? Че съм способна да предам всеки, дори онези, които са ми лоялни?
	Ако открия Окото, би било добре да взема предвид факта, че може би не само на сирените страданието им е дошло предостатъчно — може би това важи и за хората. Може би ще съумея да прекратя вековната вражда, започнала с една гибел. Да бъда нов вид кралица, която не превръща дъщерите си в убийци.
	Мисля си как Крестел предпази Калия и жертва собствения си живот за нейния.
	Стани кралицата, от която се нуждаем.
	— Трябва да повикам капитана — обажда се Кай и ме откъсва от мислите ми.
	Спускам се от тезгяха, позволявам на болката да се пропие в мен и после да отшуми. Стъпвам стабилно и се съсредоточавам върху тази новооткрита неотложност.
	— Не — казвам му. — Недей.
	Кай се поколебава до вратата, чиято дръжка вече е натиснал.
	— Не искаш ли да дойде? — пита.
	Клатя глава.
	— Не е нужно — отвръщам. — Аз ще го открия.


>	31

	Пагос е все по-близо и с всяка измината левга въздухът се разрежда. Усещаме го всяка вечер, костите ни пукат заедно с кораба, докато той пори през вода, която скоро ще се превърне в киша и лед. Няма значение какво разстояние ни дели от Пагос, защото то винаги се чувства отвътре. Целта на душевния ни устрем става все по-отчетлива. Краят на похода ни е там, където Кристалът на Кето чака да бъде открит.
	Райкрофт е същинско привидение, скрит в трюма с оскъдно количество марля и медикаменти, само колкото да се задържи жив. Абсолютният минимум, за да понесе пътуването заедно с нас. Не съм слизал долу — прехвърлих тази отговорност на Торик и на други членове на екипажа, които са в състояние да се справят с него и да демонстрират въздържание.
	На Мадрид не може да се вярва. Не и когато става дума за някой от нейните земляци. Спомените й имат склонността да преиначават морала й и аз напълно го разбирам. Същото важи за Кай. Нямам му грам доверие да наблюдава Райкрофт и да му дава храна, която не е посипана с отрова. Но човекът, на когото вярвам най-малко, съм самият аз.
	Лира може и да е жива, но това не слага край на нищо. Облекчението се разстла върху гнева ми като покривало и прикри яростта ми относително добре, та да не личи, но не достатъчно, че да изчезне. Независимо дали слизам долу, или не, Райкрофт усеща каква съдба го очаква. Дори той може да чуе протяжния вълчи зов на Пагос — от дълбините на кристалната клетка, в която някога беше затворена Лира и където той ще остане, докато не го предам на леденото кралство. Може да долови свистенето на вятъра в стая, тъмна колкото душата му. А когато най-накрая пристигнем, ще живее с него, гниейки в затвор, студен колкото сърцето му.
	— Не пиеш.
	Лира стои на стълбата към горната палуба, а на раменете й е наметнато одеяло. Щом се свлече, тя го подръпва нагоре. Мъча се да не забелязвам как изкривява лице, когато мръдне ръката си прекалено бързо и опъне раната.
	Протягам длан да й помогна и Лира ми отправя отровен поглед.
	— Да я клъцна ли искаш? — пита.
	Задържам я в пространството между нас.
	— Не точно.
	— Тогава я разкарай от лицето ми.
	Тя се изкачва някак и се настанява до мен. Ръбът на одеялото й гъделичка ръката ми. Вечер е студено, достатъчно мразовито, че да се налага да спя с ботуши, за да запазя пръстите на краката си. Но има нещо в присъствието ми тук — със звездите и звуците на „Саад“, поел на приключение. Сгрява ме повече, отколкото като се сгуша в каютата си.
	— Далеч не съм инвалид — изтъква Лира.
	— Само малко.
	Няма нужда да се обръщам към нея, та да знам, че очите й прогарят въздуха помежду ни. Лира си има свой начин да гледа хората — да гледа мен, — който може да бъде почувстван, колкото и видян. Ако очите й не притежаваха този изумителен нюанс на синьото, бих се заклел, че не са друго, а горещи огнени въглени вътре в нея.
	Докосвам с пръст пагоската огърлица, която виси на шията ми, подобно на раковината на Лира, висяща на нейната. Ключът към всичко. Към края на война, проточила се безкрайно.
	— Ако бъдеш прострелян, ще се отнасям към теб така, все едно си неспособен да се справиш и с най-проста задача — обвива ръце около коленете си, за да се стопли. — Да видим дали ще ти хареса да ти протягам ръка, за да ти помогна да направиш няколко крачки, дори раната да не е в крака ти.
	— Ще бъда поласкан, че си търсиш извинение просто да ме хванеш за ръка — заявявам.
	— Може би си търся извинение да те гръмна.
	Поглеждам я косо и се подпирам на лакти.
	Палубата на „Саад“ е изпълнена с приятелите ми, които разплискват питиета по лакирания под и пеят песни, поемани от порива на вятъра. Да ги гледам така — щастливи и спокойни — ме кара да осъзная, че няма как нещо да е по-силно от океана, който ни свързва. Дори не и кръвта.
	— Мадрид каза, че ще им предадеш Райкрофт, когато стигнем в Пагос.
	— От известно време е обявена цена за главата му — обяснявам. — Но услугите на Цапрар са прекалено ценни, че някое кралство да поръча да бъдат нападнати. Сега, когато унищожихме сенките, не се съмнявам, че ще го търсят. Ако не друго, ще допринесе кралят на Пагос да ни удостои с позволение за достъп до планината им, за да се доберем до кристала и да приключим с всичко това.
	Лира се обляга назад, за да сме на едно ниво. Косата й е по-разбъркана от всякога и вятърът от прииждащата буря никак не помага. Кичури от нея влизат в очите й, закачат се по устните й и полепват по луничките върху бледите й бузи. Стискам длани до тялото си, за да потисна импулса да се протегна и да я отметна от лицето й.
	— Наистина ли мразиш сирените толкова много? — пита тя.
	— Избиват нашия вид.
	— А вие избивате техния.
	Сключвам вежди.
	— Различно е — отсичам. — Вършим, каквото вършим, за да оцелеем. Те го правят, защото искат да видят всички ни мъртви.
	— Значи е отмъщение?
	— По-скоро възмездие — поизправям се малко. — Няма как сирените да бъдат вразумени. Не можем да подпишем мирен пакт, както с другите кралства.
	— Защо не?
	Резервираността в тона на Лира ме кара да замлъкна. Отговорът би трябвало да дойде бързо и с лекота: защото те са чудовища, защото са убийци, поради хиляди причини. Но аз не изричам нищо подобно. Честно казано, идеята цялата мисия да не завърши със смърт никога не е прекосявала ума ми. На фона на всички възможни изходи и варианти, които съм разглеждал, мирът не е бил един сред тях. Ако ми се предложеше възможността за него, бих ли я приел?
	Лира не ме поглежда и не ми се нрави, че не мога да разчета изражението й.
	— Защо изобщо питаш? — любопитствам. — Мислех, че Морската кралица ти е отнела всичко и искаш да използваш Кристала на Кето, за да сложиш край на войната. Искаш отмъщение за семейството си също колкото и аз за Кристиан.
	— Кристиан ли?
	Сега вече Лира ме поглежда и щом изрича името му, то замръзва във въздуха между нас.
	— Той беше принцът на Адекарос.
	Прокарвам ръка през косата си, защото изведнъж се чувствам гневен и неспокоен. Повече от несправедливо е човек като Кристиан да умре, когато такъв като Талис Райкрофт е жив.
	Лира преглъща.
	— Били сте приятели.
	Гласът й звучи някак нещастно и тази тъжна нотка ме разсейва. Не мога да си спомня момент, в който тонът й да не е бил раздразнен.
	— Той какво представляваше? — иска да узнае тя.
	Съществуват безброй думи, с които бих могъл да опиша Кристиан, но характерът на един мъж личи по-добре от действията му, отколкото от жалейките на близките му. Кристиан преливаше от поговорки и сантименталности, които така и не разбирах, но ми доставяше голямо удоволствие да осмивам, колкото и да чувам. Не е имало ситуация, в която да попаднем, и на Кристиан да не му хрумне да изрецитира пословица. Любовта и лудостта са две звезди на едно и също небе. Не можеш да изградиш покрив, за да се опазиш от миналогодишния дъжд. Неизменно разполагаше с някоя готова, за да укроти моята необузданост.
	Чудя се какво ли би казал сега Кристиан, ако знаеше за плановете ми. Всеки друг би пожелал отмъщение, но ми е ясно, че той не би погледнал на кристала като на оръжие. Дори не би искал да го открия.
	Ако единственият ти инструмент е сабята, тогава винаги ще замахваш към проблемите си.
	Вместо да споделя всичко това с Лира, аз стискам пагоската огърлица и питам:
	— Мислиш ли, че тя ще го почувства?
	— Кой?
	— Гибелта на принцовете — отвръщам — Мислиш ли, че ще усети, когато Морската кралица умре?
	Лира изпуска въздишка, която се превръща в бяло облаче. Въздухът е разреден и опасен. С приближаването на бурята вятърът сякаш забива в нас кинжалите си. Мога да подуша дъжда още преди да е дошъл и долавям, че след минута небето ще се излее отгоре ни. Все пак не помръдвам. Нощта е белязана от мълнии и тътен, а плътните облаци пълзят един към друг и се сливат в необятна сянка, която закрива звездите. С всеки изминал миг притъмнява все повече.
	— Чудя се дали тя изобщо е способна да почувства нещо — промълвява Лира. Размърдва се и когато се обръща към мен, очите й са пусти. — Предполагам, че няма да се налага да се чудим още дълго.


>	32

	Тази нощ сънувам смърт.
	Слънцето е обагрено в кръв, а сред пяната на победеното ми кралство се носят човешки тела. Когато вълните най-накрая се извисяват достатъчно, че да достигнат нощта, се спускат надолу и телата се блъскат в дъното.
	Пясъкът изригва под тях и обсипва кралството ми със златен прашец. Насред всичко това тризъбецът на майка ми се втечнява. Викам я, но вече не съм част от този велик океан, така че тя не ме чува. Не ме вижда. Няма представа, че наблюдавам падението й.
	Тя оставя тризъбеца да чезне и да се разтопи.
	Елиан стои до нея и озарената от слънчевите лъчи вода се разделя заради него. Очите му са като огромни водни басейни, а устата му е съставена от останки от кораби и натрошени корали. Всяко негово движение е бързо и плавно. Той принадлежи на океана. Сътворен е от него, също колкото и аз.
	Сродници сме.
	Елиан се взира в морското дъно. Искам да го попитам защо е така очарован от пясъка, когато в този океан има цял напълно непознат за него свят. Защо той не го вижда? Защо не го е грижа достатъчно, та да погледне? Аз видях света през неговите очи — не може ли и той да го съзре през моите?
	Потребността да крещя ме разкъсва, но успявам да си спомня думата единствено на псариин, а не смея да говоря езика пред него.
	Наблюдавам го как се обръща към пясъка, а лицето му е също толкова съкрушено като това на майка ми.
	Едва когато съм убедена, че ще изгубя разсъдъка си заради тежестта на мъката, която изпитвам, успявам да си спомня неговия език. Прехвърлям набързо мидаския и издирвам нужните ми думи. Искам да му опиша колко пълен с магия и възможности може да бъде моят свят, ако майка ми не го управлява. Искам да го утеша с вероятността за мир, без значение колко е малка. Да му заявя, че нещата могат да са различни, стига аз да съм кралицата. Че не съм родена убийца. Но нацелвам думите прекалено късно. Докато се оформят в ума ми, вече мога да съзра истината за това какво вижда Елиан.
	Изобщо не се взира в пясъка, а в сърцата, които се подават от него.
	Не гледай. Не гледай.
	— Ти ли го направи? — Очите на Елиан намират моите. — Ти ли го направи? — пита отново на псариин.
	Бръсначите на моя език са достатъчно остри да прережат езика му и аз потрепвам, когато от устните му се стича кръв.
	— Отнела съм много сърца — признавам. — Неговото беше последното.
	Елиан клати глава и смехът, откъснал се от гърлото му, е идеално ехо на този на майка ми.
	— Не — отсича. — Не беше.
	Протяга ръце и се препъва ужасено назад. Вече не държа положението под контрол, когато краката ми се подкосяваш и ме запращат на земята. Поглеждам към сърцето в ръката на Елиан, а между пръстите му се събира кръв. Не просто нечие сърце. Неговото собствено.
	— В това ли се целеше? — крещи той.
	Прави крачка напред, а аз клатя глава, предупреждавам го да не се приближава.
	— Лира — шепне Елиан, — не искаше ли именно това?
	Будя се отчаяна за глътка въздух.
	Дланите ми стискат тънкия бял чаршаф, а косата ми е полепнала по голите ми рамене. Корабът се поклаща леко, но движението, което преди намирах за утешаващо, сега усилва замайването ми с всеки изминал миг. Сърцето ми блъска бясно в гърдите, като по-скоро подскача, отколкото да тупти.
	Когато юмруците ми освобождават чаршафа, по дланите ми има драскотини. Гневни червени резки. Независимо колко се опитвам, не успявам да овладея дишането си.
	Образът на сърцето на Елиан не си отива от съзнанието ми. Предателството в очите му. А наказанието да чуя смеха на майка ми е като фонова музика.
	Прекарах живота си в криене от възможността да бъда различна от онова, което майка ми заяви, че трябва да бъда. Погълнах детето в желанието си да бъда друго. Бях сирена, следователно бях убийца. Никога не е било погрешно или правилно — просто безспорен факт. Но сега спомените ми са жестоки сънища, изкривяващи се в безмилостни изображения и обвиняващи ме за минало, което не мога да отрека.
	Истината за това коя съм, е прераснала в кошмар.


>	33

	Когато „Саад“ хвърля котва, водата вече е гъста киша. Тук присъствието на студа е неизменно и с бързото приближаване на вечерта въздухът изглежда почти замръзнал заради неизбежното отсъствие на слънцето. Независимо от това обаче е ярко, все едно е сутрин. Бялата вода, осеяна с туфи лед и сняг, е огледало на вкочаненото небе и изгражда образа на кралство, така красиво лишено от тъмнина. Дори посред нощ небето не потъмнява повече от изпъстрено синьо, а земята играе ролята на светлина, за да посочва пътя. Снегът отразява вечното блещукане на звездите.
	Пагос.
	Усещам пулсирането на огърлицата до сърцето си, щом пристъпваме по снега. Най-накрая кристалът е близо. Разполагам с ключа и картата на маршрута — остава само Лира да ми разкрие тайните на ритуала.
	Въздухът вледенява кожата ми и макар ръцете ми да са в ръкавици, тиквам юмруци в джобовете си. Тук вятърът прониква през всички пластове. Облечен съм в толкова дебело кожено палто, че всяко движение представлява усилие. То ме бави повече, отколкото ми се нрави, и макар да ми е ясно, че не съществува непосредствена заплаха от нападение, не желая да съм неподготвен, ако все пак се случи. Опасението ме разтриса по-силно, отколкото студът изобщо би могъл.
	Когато се обръщам към Лира, по крайчетата на косата й има скреж.
	— Опитай се да не дишаш — съветвам я. — Въздухът може да заседне някъде по средата.
	Лира вдига качулката си.
	— В такъв случай ти се опитай да не говориш — отвръща тя. — Никой не иска думите ти да бъдат запазени във вечността.
	— Същински перли на мъдростта са.
	Едва успявам да зърна очите на Лира под дебелата пухкава кожа на палтото й, но безрадостната извивка на усмивката й никога не си отива. Задържа се в израз на преднамерена развеселеност, сякаш обмисля какво да каже. Готви се да отвърне на следващия удар.
	Лира вади парченце лед от косата си с пълно безразличие.
	— Ако такава е стойността на перлите в днешни дни, ще се погрижа да инвестирам в диаманти.
	— Или в злато — предлагам самодоволно. — Чувам, че стойността му се измервала в теглото му.
	Кай изтръсква снега от сабята си и изрича подигравателно:
	— Когато решите, сте добре дошли да спрете да ме погнусявате.
	— Ревнуваш, защото аз не флиртувам с теб ли? — пита го Мадрид и загрява пръст на спусъка.
	— Няма нужда да флиртуваш с мен — заявява той. — Вече знам, че ме смяташ за неустоим.
	Мадрид прибира оръжието си.
	— Всъщност е изключително лесно да ти устоя, когато си облечен по този начин.
	Кай свежда очи към елегантното червено палто, плътно прилягащо на жилавата му фигура. Кожената яка обгръща челюстта му и закрива долната част на ушите му, като го кара да изглежда така, сякаш няма шия. Той отправя усмивка към Мадрид.
	— Така е, защото според теб съм по-секси, когато не нося нищо.
	Торик изпуска тежка въздишка и стиска основата на носа си. Не съм сигурен дали е заради часовете, прекарани без храна, или защото е невъзможно да носи изрязани панталони в хапещия студ, но търпението му се изчерпва бързо.
	— Мога да се закълна, че съм поел на мисия на живот и смърт с банда похотливи хлапета — отсича той. — Още малко и ще започнете да си разменяте любовни писъмца в бутилки от ром.
	— Добре — отговаря Мадрид. — Сега вече на мен ми се гади.
	Смея се, но звукът е погълнат от ритъма на номадските барабани. Към нас приближава конвой от воини. Поне дузина са, в идеален военен строй „стрела“, и маршируват целеустремено в една и съща посока. Дори във виелицата няма как да бъдат пропуснати. Снегът не успява да накърни внушителните им стойки, нито впечатляващо стегнатата им формация. Крачат в пълен синхрон и стъпалата им тъпчат снега с всеки удар на барабаните. Изглеждат като гиганти, а униформите им са толкова тъмни, че придават цвят на иначе пустия пейзаж.
	Когато ни достигат, следва моментно мълчание, през което се оглеждаме взаимно. Даже под слоевете кожа и брони не е трудно да се различат благородниците сред войниците. Четиримата членове на пагоското семейство се извисяват като титани с величествени ловни украшения за глава, които се спускат по гърбовете им във внушителни наметки. Очите им се взират в нас през челюстите на съответните животни: полярна мечка, арктическа лисица, пустинен вълк и по средата между воините и братята — снежен лъв.
	Всяко животно е в ослепителен нюанс на бялото, който се прелива в снега в краката им. В остър контраст е с черните им брони и оръжия — стрели и саби в най-тъмните оттенъци на абаноса. Начинът, по който сияят, до голяма степен е присъщ на течност.
	Пагоските братя дърпат назад животинските кожи, които ги предпазват от студа. Както очаквах, крал Кадзуе е снежният лъв. Най-смъртоносното създание сред тях. Макар то да е по-високо от всеки човек, пагоският крал се вмества идеално в габаритите на животното. Не изглежда дребен на фона на гигантското му тяло.
	— Принц Елиан — поздравява крал Кадзуе.
	Кожата му е толкова бяла, че е почти синя. Устните му се сливат с останалата част от лицето му и всичко у него е заострено и право. Очите му са пронизващи точки, разположени в края на веждите, а косата му се състои от подобни на мечове кичури, които дращят по оръжията му.
	Кадзуе поднася ръка към корема си и се привежда в подобаващ поклон. Братята му следват примера му, докато пазителите около тях остават твърдо изправени. В Пагос няма обичай войниците да се кланят на благородниците.
	Това е поздрав, отправян единствено между благородници, а от войниците се очаква да бъдат неподвижни и безучастни. Незабележими, докато присъствието им не бъде отчетено.
	— Ваше Кралско Величество — произнасям в отговор на поздрава. — Бих желал да ви благодаря, че ни приемате в кралството си. За нас е чест, че ни посрещате тук.
	Обръщам се към принцовете, чиито украшения за глава отговарят на възрастта им и съответно на правото им над трона. Вторият, принц Хироки, е полярната мечка, Тецу е пустинният вълк, а на най-младия, принц Коджи, се пада арктическата лисица. Поздравявам ги официално и те на свой ред се покланят.
	Чудя се кой ли сред тях е наивникът, разприказвал се пред Райкрофт.
	— Разбира се, не само братята ми са тези, които ви приветстват с добре дошли — добавя Кадзуе, — но и цялото семейство.
	Махва с ръка зад гърба си и измежду войниците се показва нова, пета фигура, облечена също толкова величествено като принцовете и краля. По-ниска е и осанката й далеч не е така войнствена, но излъчва сходно негодувание. Няма нужда новодошлият да сваля кожата си, за да го разпозная.
	Сакура се усмихва, щом зърва лицето ми, а светлосините й устни напомнят за безбожния цвят на небето. Косата й е по-къса отпред, с бретон, подстриган на черта, за да прикрива ъгълчетата на очите й. Тежка бронзова верига се спуска по челото до лявото й ухо, продупчено от бяла кост.
	Няма вид на принцеса. Изглежда като кралица.
	— Принц Елиан.
	— Принцеса Юкико.
	Тя се усмихва, когато използвам истинското й име.
	До мен Кай се напряга, а негодуванието му се усилва. Сега, когато екипажът е изправен пред жената, заради чиито манипулации се отказах от времето си на „Саад“ — моето и тяхното време, — от хората ми не може да се очакват точно усмивки.
	Побутвам припряно Кай, преди да е успял да каже нещо. Колко ли е споделила принцеса Юкико със семейството си за пребиваването си в Мидас? Дали им е съобщила, че е собственичка на знаменитата таверна „Златната гъска“? Че наравно с алкохола е търгувала и с кралските ми тайни, както и че е прекарвала нощите си в хазартни игри с отрепките на моето кралство? Съмнявам се. Но дори да го е направила, ако Кай се обърне към нея под неофициална форма, това няма да остане незабелязано. Може и някога да е бил син на дипломат, но обезнаследяването му не е тайна за никого. А и тя е принцеса. Потенциална кралица. Моята потенциална кралица.
	Потръпвам при мисълта и се изпълвам с надежда, че сделката ми с Галина е достатъчна, за да направи тази с Юкико невалидна.
	Усещам погледите на екипажа по гърба ми. Но независимо колко много неща искат да ми кажат, аз имам също толкова за споделяне с принцесата. За сделката, която желая да обсъдим, и контра предложението, което отчаяно държа да й представя. Сега обаче не му е времето. Не и при наличието на толкова зорки очи и наострени уши.
	Покланям се за поздрав.
	— Виж се само, мъчиш се да прикриеш изненадата си — обажда се принцеса Юкико. — Няма причина да го правиш. Да се спотайваш и криеш. Не сме ли стари приятели? Къде другаде да бъда, освен сред такива скъпи другари и семейството ми?
	— Разбира се — потвърждавам сковано. — Просто съм изненадан колко бързо си изминала пътуването.
	— Не всички кораби плават — обяснява Юкико. — Някои предпочитат да летят.
	Тонът й е неоправдано самоуверен и за разлика от Лира, в нейната арогантност няма нищо привлекателно. Устоявам на подтика да завъртя очи и се задоволявам с отсечено кимване в знак на разбиране.
	Пагоските дирижабли са едни от най-добрите в стоте кралства. Варират от куршуми — стрелкащи се балони с достатъчно място за половин дузина пътници — до пищни кораби, толкова разкошни, че ги определят като реещи се палати. Разполагат с най-малко осем отделни витла и се разпростират до три етажа в зависимост от товара или, далеч по-често, от социалния статут на пътниците.
	Кралството Пагос винаги е било в добри отношения с Ефевреси, а там вдъхват живот на най-великите изобретения на света. В тази страна се радват на почти всеки технологичен триумф и в днешни времена рядко се среща изобретение, чийто произход да не може да бъде проследен обратно до Ефевреси. С Пагос са съюзници от толкова отдавна, че да не им пречи фактът как се намират на двата противоположни края на света. Рядко се среща по-могъща сила от две кралства, обединени от десетилетен брачен съюз. Това означава, че в Пагос са добре запознати с много от технологичните постижения на Ефевреси. Което, на свой ред, пък значи, че са едно от малкото кралства, имащи възможността да осъществяват повечето от пътуванията си по въздух вместо по вода. За останалата част от стоте кралства въздушните кораби обикновено са ненадеждни. Неизправностите не са необичайни и освен ако пътуването няма да трае повече от месец, неприятностите са повече, отколкото си струва.
	— Ти си принцесата? — пита Лира.
	Макар неуважението й към околните обикновено да ме забавлява, отправям към Лира многозначителен поглед, с който я предупреждавам да не изрича нищо неуместно. Тя обаче или не го забелязва, или не я е грижа. Лесно ми е да позная кое от двете е по-вероятно.
	Юкико кимва.
	— Не знаех, че капитанът набира нови членове за „Саад“.
	— О, аз не съм нов член — обяснява Лира. — Тук съм просто за да го убия. — Втренчва се настоятелно в принцесата. — И всеки друг, изпречил се на пътя ми.
	Кай прави непохватен опит да заглуши смеха си с опакото на ръката си.
	Стрелвам остро Лира с очи и стискам зъби. Да не би студът да я е ударил в главата? Или така е привикнала към нашите отношения, че вече си въобразява как може да се държи по подобен начин с всички благородници? Мъча се да привлека вниманието й, но тя го е съсредоточила върху Юкико.
	Взорът й е студен като вятъра.
	— Шегува се — намесвам се и изтиквам Лира зад гърба си. — И сигурно е пияна. — Лира се изсмива и аз я хващам през кръста, за да я накарам да замълчи. — Не обръщай внимание на екипажа ми — приканвам и се усмихвам закачливо. — Когато храната намалее, живеят основно на ром.
	Крал Кадзуе приема коментара ми със смях, макар и точно толкова премерен, колкото е военната му стойка. До него Юкико се втренчва в ръката, която съм обвил около кръста на Лира.
	— Има по-важни неща за обсъждане — заявява Кадзуе. — Елате, трябва да поговорим в двореца, далече от зъбите на нашия климат. Ако съдя по това, което чух от сестра ми, налице е доста интересна сделка.
	След като ни показват покоите за гости и ни предоставят достатъчно храна, за да се подобри настроението на Торик, аз съм придружен до главната зала. Сам съм по настояване на крал Кадзуе, но същевременно зад мен с равномерна крачка се движат седем стражи, докато кралският портиер върви напред. Когато дойдоха да ме вземат от новите ми покои, въоръжени до зъби с копия, които изглеждат така, сякаш всъщност са изработени от зъби, го приех като комплимент. Острата им липса на вяра в мен почти е свидетелство за моята репутация.
	Главната зала се крие зад двойни врати, изсечени от айсберг, които явно се въртят посредством колесен механизъм. Зъбните колела вдигат прекалено много шум, докато отварят внушителните порти, за да разкрият залата зад тях. Пространството не е голямо, но всичко в него е пищно и величествено. От полилеите се спускат замръзнали капки, а от масивния леден под, подобно на бурени, се издигат ледени пръчки. Пристъпвам напред, като до известна степен очаквам да се просна с крака във въздуха, но повърхността е изненадващо суха под стъпалата ми.
	Петимата пагоски потомци ме наблюдават от троновете си. Всички са облечени в черни дрехи, които се стелят като масло. Зад разкошните им тронове има един-единствен прозорец, покрит със син скреж. Пълзи по стъклото като някакво цвете и закрива гледката към последните минути слънце.
	— Надявам се, че стаите са по вкуса ви — обажда се крал Кадзуе. — Трябва да призная, че се радвам, задето екипажът ти е в намален състав. Стотина пирати са достатъчни, страх ме е да си помисля в какво би се превърнал дворецът ми с цял легион пирати в него.
	— В извънредно забавно място, бих се обзаложил.
	Младият принц Коджи се изхилва под нос.
	— Историите говорят сами за себе си — изтъква той. — Леко съжалявам, че няма да ги изживея от първа ръка.
	— Следващия път ще ги доведа всичките — обещавам му. Отново се обръщам към краля. — Сделката все още ли е в сила?
	— Не помня да съм сключвал сделка с теб — отсича крал Кадзуе. — Но сестра ми явно си въобразява, че разполага с пълномощията да го прави — отправя раздразнен поглед към Юкико, ала тя демонстрира пренебрежение с извъртане на очи, все едно е някакъв досадник.
	Принц Хироки се накланя към брат си.
	— Дала му е картата — изрича. — Надявам се, че сме получили нещо равностойно в замяна.
	— Така е — потвърждавам и вадя огърлицата от джоба си.
	Оставям я да увисне във въздуха между нас — красива синя капка, която танцува на верижката. Все още е опръскана с кръвта на Лира.
	Юмрукът на крал Кадзуе се стяга около подлакътника на трона му.
	— Каква находка само ни представяш така нехайно — отбелязва. — Къде я откри?
	— На същото място, където открих затворника, заключен в тъмницата ви.
	Принц Хироки се размърдва в трона си и аз спирам да се чудя за кого от братята говореше Райкрофт.
	— Цапрар — ръмжи крал Кадзуе. — Талис Райкрофт и проклетата му банда крадци. Трябваше да се досетя, че всичко, което е изгубено, ще открие пътя си към неговите ръце.
	— Вече не е в неговите ръце — изтъквам и стискам медальона. — В моите е.
	Принц Тецу се привежда заплашително напред.
	— Добре ще постъпиш, като го предадеш.
	— Хайде, хайде — подхилква се кралят. — Убеден съм, че планът му е точно такъв.
	— Разбира се — потвърждавам. — Веднага щом ми бъде отправено уместно предложение.
	Усмивката на Юкико е бавна и коварна.
	— Няма как човек да не се възхити на куража му — процежда.
	Крал Кадзуе се изправя на крака.
	— Искаш достъп до нашата планина, за да откриеш Кристала на Кето — обявява. — А после какво?
	— После ще ви върна безценната огърлица, а също и кристала, щом приключа с него. Това е шансът на Пагос да влезе в историята като кралството, допринесло за безвъзвратното унищожение на сирените. Семейството ви ще бъде запомнено като легенда.
	— Легенда? — острият смях на краля прорязва въздуха. — Какво ми пречи да ти я отнема още сега?
	— Щом Кристалът на Кето бъде освободен, Морската кралица ще го узнае — обяснявам му. — Може да сте много неща, Ваше Величество, но убиец на сирени не е сред тях. Ако тя ще умира, трябва да се случи от моята ръка. Нека изкача планината и ще напишем историята заедно.
	— Изкачването е рисковано — изтъква кралят. — Дори по нашия свят маршрут. Какво ще каже баща ти, ако изложа сина му на подобна опасност? Дори да е заради възвишена цел като спасяването на света. Нещо повече — кимва към сестра си. — Юкико измина целия този път и най-накрая се завърна у дома след толкова много години. Струва ми се любопитно, че го е сторила само защото вярва в твоята кауза.
	Юкико ме изучава развеселено — идеята, че може да съм смутен, й доставя удоволствие. Сякаш бих им доставил това удовлетворение. Не съм сигурен дали кралят ме провокира, или Юкико наистина не им е казала за годежа, но знам, че няма да съм първият, който ще го спомене.
	— Разбира се, че не — заявява Юкико на брат си. — Дойдох, защото искам да съм първата, която го е зърнала. Искам да присъствам, когато Кристалът на Кето най-накрая бъде открит.
	Стискам здраво зъби. Последното, което ми е нужно, е смъртоносна принцеса да ме следва по петите в Облачната планина.
	— Не смятам, че ще е особено безопасно — възразявам. — Както спомена кралят, преходът е рискован.
	— И тя го е изминавала преди — намесва се Хироки. — Като всички нас.
	— Не всички — поправя го Коджи.
	Хироки хвърля любящ поглед към най-малкия си брат и после насочва светлите си очи към краля.
	— Ако тя го придружи, поне ще сме сигурни, че няма да бъдем изиграни.
	Старая се да не изглеждам обиден.
	— И по този начин един от нашите ще бъде там, когато кристалът най-накрая бъде освободен от дълбините на купола — вмята Тецу.
	Юкико се привежда леко към тях.
	— Радвам се, че всички сте така нетърпеливи да се отървете от мен само след няколко дни в моята компания.
	Крал Кадзуе хвърля на сестра си кос поглед и после се обръща към мен с овладяно изражение.
	— Ако успееш да убиеш Морската кралица и Гибелта на принцовете, ще трябва да обявиш пред света, че и ние имаме пръст в смъртта им — отсича.
	Не е молба и аз накланям глава в знак на съгласие, щом долавям деликатността на момента. Толкова съм близо, че почти го усещам в гърлото си, досущ като жажда.
	— Кристалът, огърлицата и славата. — Крал Кадзуе се настанява обратно на трона си с хищен взор. — Искам Пагос да получи всичко.
	— Ще им кажа, каквото ми заръчаш — уверявам го. — Стига Гибелта на принцовете да е мъртва, другото е без значение за мен.
	Синовете и дъщерята на Пагос ме поглеждат от ледените си тронове и един по един се усмихват.
	Когато най-накрая напускам главната зала, Лира ме очаква, опряла стъпало на ледената врата. Косата й е влажна от студа и е облечена в плетен пуловер, който смалява още повече тънката й талия. Когато ме вижда, изпуска въздишка и се откъсва от вратата.
	— Какво правиш? — питам.
	Лира повдига рамене.
	— Просто исках да се уверя, че не си мъртъв.
	Гледам я мнително.
	— Подслушвала си.
	— И тъкмо приключих — отсича тя и извива вежди, сякаш ме предизвиква да предприема нещо по въпроса.
	Преди да е имала шанса да се отдалечи, аз я сграбчвам рязко за китката и я придърпвам към себе си. Лира се извърта с такава скорост, че косата й пада върху лицето. Разтърсва глава, за да я махне от очите си, и поглежда намръщено към сключените ни ръце.
	— Искам да науча какво си въобразяваше по-рано — обявявам. — Да заплашваш да убиеш принцеса в собственото й кралство просто ей така. Не е най-добрата ти проява на хумор.
	Лира изтръгва ръката си от моята.
	— Кай го сметна за забавно.
	— Макар да се радвам, че двамата започвате да се разбирате, трябва да се помъчиш да запомниш, че Кай е идиот.
	Тя се подсмихва.
	— Също и ти, щом вярваш на пагосианци.
	— Няма нужда да вярвам на никого. Просто имам нужда те да вярват на мен.
	— За пират не си особено добър лъжец — заключава. — Също така не те бива особено в пазаренето. Всичко, което даде, изглежда много повече в сравнение с нищото, което получи в замяна.
	— Не е нищо. Целта е да се сложи край на войната.
	— Ти наистина си дете, ако смяташ, че ще е толкова лесно.
	— Според теб да предам кралството си на принцеса Юкико е било лесно? — изричам учудено. — Не трябва само да се оженя за нея. Ще се наложи да се откажа от всичките си мечти и да се посветя на задължения, към чието избягване се стремя цял живот.
	Стискам инстинктивно дланите си в юмруци до тялото, докато следя за реакцията й. Искам Лира да проумее, че не съм сключил тази сделка по обикновена прищявка и че съжалявам за нея през всеки изминал ден оттогава. Наясно съм с последствията от действията си и правя всичко по силите си да открия изход.
	Лира ме наблюдава безмълвно и не съм сигурен какъв отговор очаквам или дали изобщо имам правото да очаквам нещо, но мълчанието й е по-изнервящо от всичко, което съм допускал.
	Часовникът на стената бие и отбелязва началото на нощните ветрове. Лира изчаква, докато трите тона приключат, и най-накрая преглъща. Прекалено шумно.
	— Наистина ли ще се ожениш за нея? — пита и после клати глава, все едно не желае да научава истината. — Предполагам, че планът е хитър — съгласява се. — Получаваш Кристала на Кето и съюз с могъщо кралство. Дори да се наложи да се откажеш от живота си на „Саад“, пак ще излезеш победител.
	Насилената й усмивка посърва леко накрая и когато заговаря отново, гласът й е тих и хаплив.
	— Ти май никога не губиш, нали, Елиан?
	Не съм сигурен как да й отговоря, защото напоследък имам усещането, че единствено губя. Сделката с Юкико е само поредният удар.
	Въздъхвам и когато Лира отмята косата от лицето си, изпитвам потребност да й разкрия плана си. Всичко, което съм организирал, за да избегна изпълняването на договорката си с Юкико, се върти на върха на езика ми. Ясно ми е, че няма причина да се оправдавам пред Лира, но усещам натрапчивия импулс да сторя именно това.
	— Когато мисията приключи, няма да има значение каква сделка съм сключил — обаждам се. — Ако оцелея, ще отправя предложение, на което Юкико няма да е способна да откаже.
	— Не смяташ ли, че вече си предложил достатъчно? — чуди се Лира.
	В начина, по който ме гледа сега, няма нищо мило.
	— Излагаш на опасност цялото си кралство, като се оставяш да бъдеш манипулиран от жадна за власт принцеса, която…
	Замълчава и свежда очи към пода с неразгадаемо изражение.
	— Лира.
	— Недей — вдига ръка и запазва дистанцията помежду ни. — Не ми дължиш нищо, особено под формата на обяснение. Благородниците никога не дължат нищо на никого.
	От думата благородници ме жегва повече, отколкото е редно. Прекарах толкова време да се отърва от титлата като единствения ми отличителен белег и ме заболява, когато тя го изрича с такава убеденост, сякаш никога не е гледала на мен като на друго. Винаги принц, никога просто мъж.
	Издишвам предпазливо и тиквам ръце в джобовете си.
	— Не помня някога да съм казвал, че ти дължа нещо.
	Лира се обръща. Не мога да бъда сигурен дали ме е чула, но се отдалечава, без да поглежда назад, и аз не я следвам. Част от мен го иска — по-голяма, отколкото ми е приятно да призная, — но няма да знам какво да кажа, ако го направя.
	Прокарвам ръка през косата си. Наистина нямам търпение тази вечер да приключи.
	— Не съм сляпа за това.
	Юкико пристъпва от сенките, досущ като призрак. На бледата светлина от факлите очите й изглеждат почти бели, дори когато ме доближава. Сиянието от пламъка заглажда острите черти на лицето й и тя придобива благ вид. Нежен.
	Светлината наистина играе номера на разсъдъка ми.
	— За мен е без значение — отронва тя.
	— Убеден съм, че нямам представа за какво говориш.
	— За момичето — пояснява Юкико. — За Лира.
	— Предполагам, че би било доста трудно да си сляпа за нея.
	— Да — усмивката на Юкико искри по-ярко от пламъка. — Очевидно е, че ти го вярваш.
	Потърквам слепоочията си — никак не съм във форма за още един загадъчен разговор.
	— Кажи ми каквото имаш за казване, Юкико. Не съм в настроение за игри.
	— За разлика от обичайно, значи — отвръща тя. — Но ще изпълня искането ти, тъй като си гост в дома ми.
	Тя преплита пръсти в косата си и прехапва ъгълчето на устата си. Жестът прилича много повече на поличба, отколкото на закачка.
	— Може да държиш на нея, но това няма да промени нищо — подема Юкико. — Любовта не е за принцове и определено не е за крале. Обеща ми да станеш крал. Моят крал. Бих искала да ти напомня за това обещание.
	Свирепият взор в очите на Лира пробягва през ума ми. Дори не ме погледна повторно, когато си тръгна. Видът й издаваше, че последното, което иска да чуе, са мотиви или обяснения. Оставяш се да бъдеш манипулиран, заяви ми. Благородниците никога не дължат нищо на никого. Но не е истина. Дължа много неща на много хора и Лира не прави изключение. Може би не й дължа обяснение, но й дължа живота си, а това ми изглежда същото.
	Размърдвам се и щом осъзнавам, че Юкико търси именно тази реакция, я гледам сърдито.
	— Не съм ти обещавал крал — изтъквам. — Сигурен съм, че условието, което прие, беше кралство. Вълнува ли те изобщо кое точно?
	— Струва ми се, че се опитваш да развалиш сделката.
	— Не да я разваля — поправям я. — Да я предоговоря.
	Юкико се ухилва, обляга се на рамото ми и отърква ръка в гърдите ми също като котка. Усещам студения й дъх на шията си и когато завъртам глава, долавям усмивката в гласа й.
	— Толкова много трикове — шепти. — Ще са ти нужни по-широки ръкави, та да ги побереш всичките.


>	34

	Планинският връх е скрит от облаците, на които е кръстен, и нестихващите снежни виелици до голяма степен прикриват неговата величественост. Дори при това положение аз пак се дивя. Ясно ми е, че далече отвъд небето, което прикрива скалистия склон, следва безкраен връх. Вход към звездите. Облачната планина на Пагос е най-високата точка на света, възможно най-отдалечена от морето и още повече от хватката на майка ми. От моята. Ако Второто око на Кето наистина е в тази планина, тя би била идеалното скривалище. Тук би ми било невъзможно да го проследя. Досега.
	Лицето ми е покрито от слоеве плат, които покриват всичко, освен очите ми. Ръцете ме сърбят да отдръпна тъканта и кожата, но студът е по-свиреп, отколкото ми е по силите да понеса. Също така не смея да пусна снежните колове, които стискам. Дори не съм сигурна дали ще мога, ако поискам. Имам чувството, че дланите ми са замръзнали в юмруци.
	Следваме пътеката нагоре през величествената планина с дни, които прерастват в седмици, а тишината е повече, отколкото някога съм чувала да се настанява сред екипажа на „Саад“. Дори Кай, който крачи в такъв съвършен синхрон с Елиан и от време на време хвърля поглед назад към Мадрид — може би за да се увери, че тя не се е превърнала в заледена скулптура или че свирепият вятър не е я е издухал от скалите, остава смълчан. При Елиан не е по-различно.
	Фактът, че явно не съм единствената, на която не говори, ми действа странно утешително. Държи се като перфектния стоик и следва ревностно стъпките на принцесата. Поради някаква причина тази част не е толкова утешителна.
	Наясно съм, че бракът е страничен ефект от титлата на кралска особа. Същото важи за толкова много неща. Препятствия за преодоляване, така умело маскирани като задължения. Изпитания, дегизирани като отговори, и товари, скроени за най-малко склонните да ги поемат. Всички това е просто поредица от последствия, породени от съдбата да си наследник на кралство. Юкико е страничният ефект на Елиан, както Плътоядеца беше моят. Той размени карта срещу самия себе си във възвишен опит да спаси мисията си, като пожертва гордостта си. Подобни постъпки могат да бъдат предвидени. Предсказуеми са. Но също така дразнещи.
	Нямам представа какво очаквах да постигна, като предизвиках Елиан в двореца, но не беше седмици на натрапчиво мълчание. Дори не съм сигурна защо попитах за Юкико — не заради нея го чаках, докато разговаряше с пагосианските благородници. Не успях обаче да се сдържа. Напоследък ми се струва непосилно. Може би се обърна в моя полза, защото първоначалната ми причина да го заговоря — навярно за да попитам дали някога е обмислял съюз — не беше кой знае колко по-добра. Беше глупаво да си въобразявам, че мога просто да отида при него и да му задам въпроса дали е склонен да изкове мир между видовете ни. Няма да те убия, ако ти не ме убиеш. Нелепо е. За мен си остава просто размисъл относно сделка с някого, показал ми единствено лоялност, и начин да измина път, който не съм допускала, че е възможен. Освободена от сянката на майка ми, преминала в нов етап, който не е определян от смъртта. И мир, макар и крехък. Но как мога да очаквам Елиан да стори същото, щом дори не знае коя съм? При положение че съм убила приятеля му и безброй други принцове? И отгоре на всичко се канех да убия и него.
	Катеря се с гърба на Елиан пред очите ми, но в съзнанието си съзирам ясно лицето му. Небето се изгубва в тъмнината и после слънцето се изкачва обратно, а ние продължаваме все така. Колкото по-нагоре се изкачваме, толкова по-упорито влудявам себе си с размисли. Превъртам в ума си разговори, постъпки и възможности. Чудя се кога започнах да се чувствам изцяло като човек.
	Небето сменя толкова нюанси на синьото, че им губя бройката. Цветно покривало, което се слива ведно с облаците. Рисува картина като фон за бялото сияние на луната и пътеводната й светлина.
	— Трябва да се движим по-бързо! — кресва Юкико. Едва дочувам гласа й заради фучащия леден вятър. — Следващият ни лагер е на два часа път и трябва да го достигнем преди залез.
	— Залезът е след час! — виква Елиан в отговор.
	Юкико оформя облачета с дъха си.
	— Следователно се налага да вървим по-бързо.
	Вятърът приглушава гласовете им, но дори аз дочувам въздишката на Елиан. Той прегърбва леко рамене и ни хвърля бърз поглед, за да се увери, че всички продължаваме да сме зад него.
	— Изпълнимо е — провиква се към нас, макар да се чудя дали не го казва, за да убеди сам себе си.
	— Не съм сигурен, че ще мога да вървя без пръсти на краката — обажда се Кай.
	— Мадрид ще те носи.
	— И аз нямам пръсти на краката. Нито на ръцете — вирва облечените си в ръкавици ръце Мадрид и хленчи. — Мисля, че изгубих няколко вчера.
	— В такъв случай поне ще са добре запазени — натъртва Кай, като забива ботуш в снега. — Ако ги приберем по пътя надолу, някой лечител би могъл да ги пришие обратно.
	Макар да ми е по силите да видя само очите на Мадрид, съм убедена, че прави гримаса.
	— Нямаме време за това — смъмря ги Юкико. — Спрете да си прахосвате енергията и мърдайте.
	Мадрид забива кол в земята и дърпа кожената си маска надолу. По устните й се трупа скреж.
	— Това кралска команда ли е? — пита.
	Юкико отмята украшението си за глава и климатът сякаш й се подчинява. Господства над студа, точно както аз го правех някога.
	— Намираш се в моето кралство.
	— Но не и в твоя двор — отвръща Мадрид. Обърсва татуираната си буза, която е започнала да се покрива с пришки от вятъра, и кимва към Елиан. — Нашият крал е ето там.
	— Май забравяш нещо. Още не е крал.
	Ако въздухът вече не се беше заледил, щеше да се случи след последния коментар. Кай се напряга и забелязвам как ръката му се стрелва встрани от тялото му. Елиан бърза да му отправи остър взор и Кай с неохота отпуска стойката си. Ръцете му обаче все така потрепват.
	Забелязвам, че същото важи и за моите.
	Торик сумти. Явно не умее да тълкува изражението му така добре като Кай и веднага щом Елиан заема примирена поза, първият му помощник се втурва ядосано напред. Торик приближава към Юкико и за пръв път осъзнавам каква заплаха представлява огромното му туловище. Вече не е добрият великан, който бди над „Саад“. Напредва към принцесата, а изпод тежките му стъпки хвърчи сняг.
	— Ти, малка…
	— Достатъчно.
	Гласът на Елиан препречва пътя му. Принцът вдига ръка и Торик се заковава на място.
	— Капитане… — подема.
	— Казах, достатъчно — повтаря Елиан. Както винаги, тонът му не издава нищо повече от онова, което той иска. Съвършено спокойствие и безразличие. Но дори от моето място успявам да видя примигващите му срещу бурята очи, напомнящи на свирепи портали към сърцето му.
	— Приключихме ли вече? — интересува се Юкико.
	С всяка секунда крайчетата на сините й устни се повдигат нагоре, а моите се изкривяват злобно под маската ми. Пристъпвам напред и дърпам плата от лицето си. Въздухът хапе.
	— Още не — отговарям.
	Юкико насочва стоманения си взор към мен. С ъгълчето на окото си забелязвам как Елиан внезапно се напряга. Когато Юкико прави крачка към мен, той бавно отмества ръка от тялото си. Посяга към ножа, който знам, че е скрит там.
	— Искаш ли да добавиш нещо?
	Много неща, мисля си.
	Най-лошото от всички е начинът, по който гледа на Елиан, сякаш е по-добра от него. Манипулира принца, за да сложи ръка на кралството му, точно както майка ми манипулира мен, за да открадне моето и да удължи царуването си. И досущ както аз паднах в капана на Морската кралица, Елиан ще падне в този на Юкико. Може някога да е било различно, но сега ми става ясно, че няма начин да открадна Окото и да позволя на кралството ми да просперира, докато задълженията на Елиан към принцесата го съсипват. Трябва да съществува вариант двамата да спечелим тази и всички други битки.
	Не сме наивни наследници, които да бъдат извайвани според чужди желания. Воини сме. И владетели.
	— Елиан може и да не е крал, но ти също не си кралица — изтъквам. — Не и ако не изтребиш братята си.
	— Кой има време да убива в наши дни? — чуди се Юкико. — По-добре да си присвоя друго кралство, отколкото да чакам тукашното.
	Намекът не ми убягва. Мисли си, че може да тика в лицето ми сделката си с Елиан. Предполагам, че е точно така. Защото не мога да сдържа раздразнението си, щом го видя да стои покорно до нея, без право на избор относно собственото си бъдеще. Да го използва за подлите си планове, както възнамерявах да постъпя аз. Прекалено силно напомняне за живота ми преди „Саад“. Преди Елиан да ме накара да осъзная какво е да си свободен. Именно човекът, който ми позволи да надзърна бегло към надеждата, сега е готов да жертва своята.
	— Трябва да бъдеш внимателна — заявявам на Юкико. — Работата е там, че когато вземеш нещо, което не е твое, винаги ще има друг, готов да си го върне.
	— Значи ще трябва да си пазя гърба.
	— Няма нужда — уверявам я. — Оттук го виждам перфектно.
	Юкико прехапва ъгълчето на устната си, наполовина развеселена и наполовина любопитна. Щом се извръща от мен, си позволявам да хвърля бърз поглед към Елиан. В усмивката му има нещо опасно и броя секундите, преди да погледне към мен. Новото бяло на света е пронизвано от зелено. Накрая обаче Кай стиска рамото на Елиан и го побутва напред.
	Когато пада нощта, устройваме лагер на плосък участък от склона. Към земята са приковани палатки, разположени в кръг около място за наклаждане на огън. Скупчваме се около него и готвим малкото останала ни храна. Студът е по-лош, когато сме неподвижни, и ръцете ни са така близо до пламъка, че има опасност да се изгорим.
	Вятърът фучи още по-силно и екипажът сгрява гърла с рома, донесен от Мадрид, вместо повече храна. Когато нощта напредва и смехът се снижава до тежко дишане, аз се заслушвам в звука на вятъра с ясното съзнание, че няма да мога да заспя. Не и когато Второто око на Кето е толкова близо. Мисията ми да сваля майка ми от трона и съдбата на Елиан заплашват да се преплетат и вече не мога да затворя очи, без да се замисля как ще завърши тази война.
	След известно време снегът започва да се сипе по-леко върху палатката и насред чезнещия вятър долавям приближаването на чифт меки стъпки. Чувам ги, преди да зърна сянката, която бледнеещата светлина на моя фенер хвърля върху подслона.
	Когато отворът се разкопчава, никак не се изненадвам да видя Елиан, приклекнал отвън.
	— Ела с мен — приканва ме и аз изпълнявам.
	Никога не съм виждала звезди. Не и по начина, по който ги вижда Елиан. Съществуват толкова много неща, които не съм правила. Преживявания, за които, изглежда, никой, освен Елиан, а още по-малко пък аз, не е мечтаел. Звездите са едно от тях. Принадлежат на Елиан така, както не принадлежат на никого другиго.
	Елиан не просто гледа към звездите, а също така си ги представя. Рисува с тях картини в ума си, съчинява истории за богове, войни и души на откриватели. Мисли си къде ли ще отиде неговата, когато умре, и дали и той ще се слее с нощта.
	Разказва ми за всичко това на върха на Облачната планина в компанията на луната, вятъра и необятния простор пред нас. Екипажът спи, както и пагосианската принцеса. Сякаш целият свят спи. А ние — само ние, най-сетне сме будни.
	— Никога не съм го показвал на друг — уверява ме Елиан.
	Няма предвид звездите, а как ги вижда. Те са неговата тайна, точно както океанът е моята, и когато говори за тях, усмивката му не им отстъпва по сияйност. Чудя се дали някога съм имала подобен вид. Дали, когато бленувам за дома, очите ми блестят, дали мисълта за него ме залива като вълна и ме преобразява така лесно, както се случваше преди?
	— Според мен съществуват много неща, които не си показвал на друг.
	Не говорим за Юкико или за брака, който изглежда неизбежен като войната ни. Не вършим друго, освен да се преструваме, че предстоящият кошмар съдържа нещо различно от тъмнина и вземане на решения.
	Елиан поема дълбоко въздух. Ръката му е съвсем близо до моята.
	— Представях си, че като открия кристала, ще се почувствам по някакъв определен начин — отронва.
	— Победоносен?
	— Умиротворен. Но сега сме толкова близо, а аз изпитвам точно обратното. Сякаш се ужасявам от мига, в който ще отворим купола.
	Усещам трепет в гърдите си. Може би е надежда.
	— Защо?
	Елиан не отвръща и това е достатъчен отговор. Въпреки всичко той не желае да бъде отговорен за унищожаването на цяла раса, без значение за колко зловещи ни смята. Иска ми се да му кажа, че и аз го чувствам: ужаса, примесен със зова на дълга.
	Ще ми се да го уверя, че не всички сме родени чудовища.
	Второто око на Кето би могло да унищожи всички ни и като че ли никой не държи да бъде този, който ще го притежава. Претеглям идеята да му разкрия истината, вероятността той да застане на моя страна, както успя да накара мен да застана на неговата. Звучи ми като вълшебна приказка дори повече от историята за Окото, защото, кажа ли на Елиан коя съм, той никога няма да го приеме. Бих могла да му дам дума, че съм се променила. Или не че съм се променила, а съм се върнала към истинската си същност. Към онази, която щях да бъда, ако не беше майка ми. Човечността ме преобрази по начин, далеч по-изконен от замяната на опашката с крака и на люспите с кожа. Сега отвътре съм също толкова различна, колкото и отвън. Изпитвам неподправен ужас от това, което съм сторила, и всепоглъщащо желание да започна начисто. Да стана кралицата, която Крестел искаше да бъда.
	Обръщам се към Елиан и позволявам на снега да навлажни бузата ми.
	— Веднъж поиска от мен да ти кажа нещо за сирените, което не ти е известно — заговарям. — Сред тях съществува легенда, която предупреждава какво би се случило, ако човек се сдобие със сърцето на сирена.
	— Никога не съм я чувал.
	— Защото не си сирена.
	— Нито пък ти — отвръща Елиан със също толкова сух тон.
	Подсмихвам се безрадостно и продължавам:
	— Казват, че ако някой човек се добере до сърцето на сирена, до края на живота си ще бъде неподатлив на песента й.
	Елиан повдига цинично вежда.
	— Имунитет към песента на мъртва сирена?
	— Към песента на всяка сирена.
	Не знам защо му го казвам, освен заради надеждата, че ако тази война никога не свърши, поне той ще съумее да оцелее. Или ще има някакъв шанс.
	— Според легендите — продължавам — причината сирените да се размиват до пяна така бързо е, за да се предотврати подобен развой.
	Елиан обмисля чутото.
	— Възможно ли е според теб? — пита. — Ако някак успея да изтръгна сърцето на сирена, преди да се е разтопила, изведнъж ще съм в състояние да се изправя пред всяка от тях, без да се тревожа, че ще бъда омагьосан?
	— Предполагам, че няма значение, при положение че планираш да ги избиеш всичките — отговарям.
	Очите на Елиан помръкват леко.
	— Струва ми се, че разбирам защо фамилиите основоположници не са искали да си послужат с кристала, когато е бил издялан — отронва. — Геноцидът не изглежда особено справедлив, нали? Може би ще е достатъчно да унищожим Морската кралица. Възможно е останалите да престанат. Може би дори Гибелта на принцовете ще престане.
	Насочвам лице към небето и питам съвсем тихо:
	— Наистина ли вярваш, че убийците могат да престанат да бъдат убийци?
	— Искам да го вярвам.
	Тонът му е далече от този на уверения принц, когото срещнах толкова отдавна. Не е мъжът, командващ кораб, нито момчето, родено да управлява империя. И двете е и същевременно не е никое. Той е нещо по средата, което само аз успявам да зърна. Пролука в света, който го е уловил в капан.
	Мисълта сякаш ме възпламенява. Откъсвам взор от звездите и го насочвам към него, а бузата ми под подгизналото от снега одеяло е мокра. Елиан толкова прилича на водите, които пори. Спокоен и умиротворен на повърхността, но отдолу цари лудост.
	— Ами ако ти издам една тайна? — питам.
	Елиан се завърта към мен и изведнъж ме заболява само от погледа му. Завладява ме опасен копнеж и в главата си се предизвиквам отново и отново да му кажа. Да му разкрия истината и да проверя дали хората са способни на прошка със същата сила, с която и на мъст.
	— Какво ще стане?
	— Ще промени начина, по който гледаш на мен.
	Елиан свива рамене.
	— Тогава не ми я издавай.
	Завъртам очи.
	— Ами ако е необходимо да я научиш?
	— Хората не издават тайни, защото е необходимо някой да ги научи. Правят го, защото изпитват потребност да ги споделят на друг.
	Преглъщам. Имам чувството, че сърцето ми блъска достатъчно силно, за да бъде чуто.
	— Тогава вместо това ще те помоля за нещо.
	— Да пазя тайна?
	— За услуга.
	Елиан кимва, а аз забравям, че сме убийци и врагове, че когато самоличността ми стане ясна, е напълно възможно той да се опита да ме убие. Не мисля как Юкико предявява претенции към него като към награда, чиято стойност не осъзнава. Не мисля и за Морската кралица, нито за същността на предателството. Мисля за човешкото ми сърце, което внезапно затуптява изключително бързо — прекалено бързо — и за бръчката на челото на Елиан, докато чака да заговоря.
	— Някога ще ме целунеш ли?
	— Това не е услуга — произнася бавно Елиан.
	Ръката му се отмества от моята и усещам внезапна празнота. В следващия миг полага длан на бузата ми, обгръща лицето ми, а палецът му се отърква в устните ми. Чувствам, че случващото се е най-лошото, което някога съм вършила, и най-доброто, което някога бих могла да извърша. Много странно, но изведнъж двете са едно и също.
	Колко странно, че вместо да му отнема сърцето, аз се надявам той да завладее моето.
	— Помниш ли първата ни среща? — пита.
	— Ти каза, че съм по-очарователна, когато съм в безсъзнание.
	Елиан се смее и е толкова близо, че успявам да доловя как тялото му се тресе срещу моето. Мога да зърна всеки белег или луничка върху кожата му. Всяка пъстроцветна точица в очите му. Облизвам устни. Почти успявам да го вкуся.
	— Попитай ме отново — приканва той.
	Челото му се опира в моето и дишането ми се накъсва. Затварям очи и вдъхвам аромата му. Лакрица и морска сол, а ако помръдна — дори само ако издишам, крехкото присъствие между нас, каквото и да е то, ще изчезне заедно с вятъра.
	— Просто го направи — казвам.
	И той изпълнява.


>	35

	Пътеката свършва във вода, както и започна.
	Юкико е наша водачка и ни насочва по свещения маршрут на пагосианците, който съкращава пътуването ни наполовина, без изобщо да се губим или лутаме. Тя ни отвежда до лагери с огньове, достатъчно жежки да прогорят дупка в планината, катерим се по друмове, прокарани не само през планината, а през самото време. По-кратки маршрути, по-бързи за преход трасета, осеяни с хитрости. Има технология, която дори ни пренася през част от пътя. Не е изненадващо, че пагосианците с кралска кръв са способни да издържат на изкачването, щом разполагат с толкова трикове. Не е учудващ и фактът, че никой, който не е от техния род, не оцелява.
	Макар да не ми е приятно да се съгласявам с такива като Юкико, дори аз трябва да призная, че семейството й е проявило съобразителност. Използвали са всички възможни ресурси, за да поддържат легендата за произхода си, и са си гарантирали лоялността на поданиците — ако не с друго, то чрез благоговеене пред тях. Добре са си изиграли картите. Като Елиан с неговата златна кръв. Или като мен и смъртоносната сила на Кето. Макар че в моя случай легендата е истина.
	Заковавам се на място и целият екипаж спира край мен. Елиан размахва облечената си в ръкавица ръка опасно близо до моята и макар да чувствам въздушната искра и топлината помежду ни, не го поглеждам. Не мога. В състояние съм единствено да се взирам напред, а колкото по-дълго стоя неподвижна, толкова по-дълбоко потъват краката ми в снега. Напред лежат чудеса. Ето го двореца, издигнат с последните издихания на моята богиня Кето.
	Макар от върха на планината да ни дели повече от километър и половина, сме се озовали в дъното на голям каньон, заобиколен от улеи с водопади, чиято вода се разбива върху група черни скали. Приличат на останки от свлачище и когато водата пада мощно върху тях, образува облаци пара, съскащи при издигането си, преди окончателно да се разсеят в небесата. Сред пяната по ръбовете на обширен ров плуват безцелно камъни като граници, които обграждат по чудо незамръзващата вода. В центъра му, обграден от купища сняг, е дворецът. Това е айсберг, извисяващ се чак до върха на водопадите, с прозорци от втвърден вятър и орнаментирани шпилове, които се извиват и стърчат под необичайни ъгли. Снежна скулптура, крепост със склонове и ръбове, които съперничат на самата славна планина.
	До двореца води стар мост от лед, който обаче изглежда твърде нестабилен да издържи напора на армия от сто души. Но в един спокоен ъгъл на рова, най-отдалечен от падащата вода, която ни обкръжава, откриваме голяма флотилия от гребни лодки. Разпределяме се по тях и гребем към входа на двореца, като нашата лодка се придвижва отчасти благодарение на силата на Торик, и отчасти заради мощния вятър, който ни тласка напред в зигзаг.
	Когато слизаме, дворецът се извисява над нас и ми се налага да извия гърба си в дъга, за да го огледам добре. Но няма време да му се любуваме или да се чудим как е възможно дворец, съграден от снежни бури, да изглежда по-топъл. Тук е поне с един-два градуса над температурата в останалата част от Облачната планина. Юкико тръгва решително напред и ние я следваме в дълбините на айсберга. Когато тя закрачва твърде бързо, че да можем да я настигнем, използваме светлината от факлата й да ни води.
	Стените блестят като огледални зали и внезапно броят ни се удвоява. Утроява се. Виждам единствено лица и облачета видим дъх, които се смесват сред нас и образуват мъгла. Няма начин да не изостанем малко, понеже забавяме ход, докато се опитваме да разгадаем коя е истинската Юкико и кои са отраженията й. Когато дистанцията помежду ни се увеличава, а тя завива зад един ъгъл далече напред, сме принудени да се движим в мрак. Ръката на Елиан открива моята. Стисва я само веднъж и ме пронизват бързи тръпки. Горещи. Тялото ми се устремява към него, а свободната си длан притискам към стените на глетчера. Когато откриваме завоя, светлината на Юкико отново озарява лицата ни.
	Не пускам ръката на Елиан.
	Юкико спира при голяма ледена стена, която блести на сиянието на пламъка в ръката й, и собствените ни лица се връщат при нас като ехо. Тя закрепва факлата в малка стойка и отстъпва крачка назад.
	— Пристигнахме — съобщава.
	Елиан ме стрелва с поглед, откачва ключа, висящ на шията му, и го подава на Юкико. Очите му са нетърпеливи, когато Юкико го приближава към вдлъбнатина в стената. Отворът приляга идеално на формата на огърлицата — съвършената ключалка за нашия ключ, и когато Юкико я долепя до стената, тя щраква стабилно на място.
	От тавана се посипва сняг и се спуска по стените като вода. Разнася се тежко проскърцване, масивната ледена стена се накланя назад и открива пространство, твърде огромно, че да се помести в скромните размери на двореца.
	Елиан бърза да влезе, какъвто си е ненаситен изследовател. Следвам го плътно, без да обръщам внимание на принцесата, която задминавам. Навред е синьо. Към тавана са долепени големи късове скреж, спускащи се оттам на гроздове. Изникват от стените подобно на клони, а подът е нашарен с корени, досущ като вени. Това е гора от сняг и лед.
	Хората от екипажа вървят бавно и оглеждат наоколо с разширени от почуда очи. За разлика от останалата част от айсберга, вътрешното пространство е много красиво. Място, докоснато от Кето. Елиан обаче не се любува на обстановката. Вглежда се целеустремено напред към центъра на купола.
	Струя океанска вода тече в идеална смесица от изумрудено и сапфирено и аз мигновено я разпознавам като водата на Диаволос. На моя дом.
	В сърцевината й е Второто око на Кето.
	Не прилича на нищо, което съм виждала до момента. Дори окото на тризъбеца на Морската кралица не може да се сравнява с грубо оформените си очертания и цвят, избледнял от десетилетията под вода.
	Този камък е непокътнат. Представлява идеален кръг и носи оттенъка на разноцветните очи на майка ми и на галоните кръв, пролети в негово име.
	Вграден е в солидна ледена скулптура, но когато Елиан протяга ръка да го докосне, не поддава. Не е замръзнал, а виси. Във времето, в пространството.
	— Значи не можем да го разтопим — казва Елиан.
	— И дума не може да става да го отчупим — настоява Юкико. — Има опасност да пукнем кристала.
	Той се обръща към нея.
	— Бездруго се съмнявам, че ще съумеем да го отчупим. Струва ми се, че това нещо е непроницаемо.
	Юкико поклаща яростно глава.
	— Трябва да го отворим. Ритуалът. Какъв е?
	Всички очи се обръщат към мен и аз си поемам дъх, приготвям се. Това е моментът, към който съм се стремила. Онова, заради което се постарах да се озова на кораба на Елиан. Поглеждам го — косата му се къдри при ушите, стърчи във всички посоки от спането в мокра палатка. Смръщен е и край брадичката му пулсира мускул. Усещам нелепата миризма на лакрица, когато въздиша.
	Трябва да избирам.
	Прочиствам гърло.
	— Кръв от сирена — изричам.
	Елиан се обръща към мен.
	— Какво?
	— Да не мислиш, че всеки може да грабне Кристала на Кето? — питам. — Трябва да е воин, достоен за неговото вълшебство.
	— Воин — промълвява той.
	— Убиец на сирени.
	Лъжи и нови лъжи се смесват с полуистини върху езика ми.
	Кай отмята рязко ръце във въздуха и пристъпва напред.
	— Че откъде ще вземем кръв от сирена? — пита. — Защо чака досега, за да ни го кажеш?
	— Няма значение кога ни го е казала — заявява Мадрид и се втренчва в мен с неразгадаемо изражение. — Сирените нямат кръв — у тях тече киселина. Не можем да я съберем, при положение че се превръщат в морска пяна, а дори да успеем, тя би разяла всичко, в което я сипем.
	— Ножът ти — посочвам към колана на Елиан. — Той е единственото оръжие на света, способно да носи кръвта на сирена.
	— Само че не я носи, а я изпива — пояснява Елиан.
	— Абсорбира я — поправям го. — Не ми казвай, че не си забелязал как с всяка убита сирена го чувстваш все по-як, малко по-тежък?
	Елиан запазва мълчание.
	— А ти откъде знаеш? — накланя глава встрани Юкико. — У теб има нещо, което не успявам да разтълкувам.
	Игнорирам я и задържам вниманието си върху Елиан. Веждите му се сбърчват и знам, че в този момент той се съмнява в мен. И че ако аз пренебрегвам думите на Юкико, той ги взема предвид. Изпълнен е с подозрение — може би от самото начало — и макар да има пълното право, а част от мен да се гордее с него заради прозор — ливостта му, все пак ме заболява. На мен не може да се има доверие и съм съкрушена, че той навярно го знае.
	И все пак не мога да го оставя да освободи Окото.
	Отправям му безгрижна усмивка.
	— Казах ти, че ще съм ти от полза, ако ме държиш подръка.
	Елиан изважда ножа от колана си и го вдига на светлината в огромната пещера. Завърта острието и прави крачка към мен. Обмислям да отстъпя, но оставам като вкоренена на мястото си. Ако се отдръпна сега, само ще изглеждам гузна.
	— Е? — изричам въпросително.
	— Нищо — отвръща той. — Вярвам ти.
	Прави мигновена пауза, сякаш чака да му възразя и да му кажа, че греши. Още по-абсурдното е, че искам да го сторя. Изпитвам подтика да му заявя, че никога не бива да допуска глупостта да ми вярва. Но не продумвам, тъй че Елиан се обръща към замръзналите води на Диаволос и забива ножа си в центъра.


	Би трябвало да се почувствам доволна от неуспеха му.
	Кръвта в ножа отдавна си е отишла. Изпита е и е превърната в магия, която го прави неуязвим и му позволява да погълне живота на сирена. Знаех го, но вдъхнах надежда на Елиан, понеже така правят лъжците, когато не искат да бъдат изобличени. Трябваше да ги оставя да мислят, че вярвам в силата на ножа да подейства. Иначе защо бих чакала досега, та да ги осведомя, че кръвта е ключът?
	Трябваше да оставя Елиан да се провали, за да успея аз. Просто не очаквах, че ще се почувствам толкова зле заради това.
	Минаха часове и съм сигурна, че вече трябва да е нощ. Във всеки случай екипажът спи в няколко малки помещения извън купола. Решени са да не си тръгват, докато не открият начин да освободят сърцето. Ако устремът на Елиан не е достатъчен, то яростта на Юкико неминуемо би ги задържала.
	Само се опитай да си тръгнеш без славата, която обеща на брат ми, каза тя.
	Стискам леката сабя и се взирам във Второто око на Кето, което се намира във водата на дома ми. Колието с раковината пулсира върху кожата ми. Копнее да се съедини с могъщото море, което я е създало. Аз също усещам мощното притегляне на Диаволос, жадно да ме придърпа.
	Хващам здраво сабята и порязвам с нея дланта си.
	Невъзмутима съм, когато кръвта потича на струйка и капва върху окото. Няма раздираща болка, нито безкраен киселинен студ. Кръвта е топла, червена и тъй човешка. И все пак.
	Когато кръвта докосва водата, тя се разтваря. Върхът на скулптурата сам пада, разтопява се и образува достатъчно голям отвор, че да бръкна вътре. Вземам камъка и въздъхвам. Сега изглежда мъничък, но чувствам как силата му протича през мен. Потенциалът за диво разрушение. Почти изгаря ръката ми.
	— През цялото време имах някакво усещане за теб.
	Обръщам се рязко, стиснала здраво Окото в юмрука си.
	— Знаех си, че нещо не е наред — казва принцеса Юкико. Души въздуха, сякаш може да помирише чудовището в мен. — Не си съвсем човек.
	Прибирам сабята в ножницата й и отвръщам тихо:
	— Не знаеш какво говориш.
	— Може би, но нека все пак го изрека. Ти си една от тях, нали? Сирена.
	Не отвръщам нищо и тя явно го приема като отговор. Разтяга тънките си устни в усмивка и бузите й се закръглят като ябълки.
	— Как постигна това преобразяване? — пита. — Как изобщо е възможно?
	Стисвам зъби — мразя, че ме гледа като риба, уловена на въдица. Сякаш съм нещо, което трябва да бъде проучено и анализирано, а не вдъхващо страх създание. Тръгва към мен, заобикаля и се озовава от другата страна на замръзналата скулптура.
	Хвърлям й изпепеляващ поглед.
	— Морската кралица не го възприемаше като преобразяване, а като наказание — изтъквам.
	— И кражбата на кристала е твоето изкупление? — интересува се тя. Все така с любопитство и без страх. — Питам се какво ли престъпление си извършила, за да си навлечеш подобна съдба.
	— Че поначало съм се родила — отговарям й. — Морската кралица не си пада по конкуренцията.
	Тогава подигравателната усмивка напуска устните на Юкико и я замества нещо друго. Възхищението се сменя с шок. Почудата — с несигурност. Любопитството — със страх.
	— Ти си тя — промълвява Юкико. — Гибелта на принцовете.
	Изражението й се задържа още миг и после колебанието си отива от лицето й също толкова бързо. Тя се усмихва прозорливо и коварно.
	— Точно ти от всички хора ли не разбра? — пита.
	Отнема ми секунда да осъзная, че вече не говори на мен.
	Извръщам се към входа на куполовидното помещение, където стои Елиан. Лицето му е безизразно, погледът му е насочен към Окото в ръката ми. Пребледнявам и сърцето спира да бие в гърдите ми. Изведнъж всичко сякаш се втечнява, с изключение на плътния въздух, който задръства гърлото ми.
	Вярвам в теб.
	За момент се залъгвам с жалката мисъл, че може би не е чул. Но когато очите му срещат моите, знам, че знае. Наясно съм, че е сглобил пъзела, който толкова се старах да разпръсна. А когато посяга към сабята си, се досещам, че тази нощ ще завърши с кръв.


>	36

	Гибелта на принцовете.
	Не съществува нищо извън тези три думи.
	Светът застива и аз диря из паметта си знак, сигнал, следа. Търсенето не ме оставя с празни ръце, а с идеята, че съм глупак.
	Спасихме Лира насред океана и наоколо нямаше помен от друг кораб. Когато тя се върна в съзнание, у нея имаше нещо завладяващо, което се изпари в мига, когато се опита да ме нападне. Тя говореше псариин на палубата на моя кораб. И, богове, онази сирена. Какво беше казала? Паракало. Молеше се за живота си и не ми мина през ума да се усъмня защо, макар никоя сирена да не е правила подобно нещо досега. Естествено, че се моли. Не на мен, а на една от техните. На своята принцеса.
	— Точно ти от всички хора ли не разбра? — пита Юкико.
	Не отговарям.
	Знаех, че Лира крие нещо, но не си представях това. Ръката ми сама се вдига към гърдите и притиска белезите, скрити под ризата ми. Белези, твърде наподобяващи онези, които видях по Райкрофт, след като Лира беше приключила с него. През онзи ден в Мидас Гибелта на принцовете ме намери, след като аз не успях да я открия. Остави русалка да отнеме силите ми, а после заби нокти над сърцето ми, докато се готвеше да го изтръгне от гърдите ми. Ако не бяха дошли кралските стражи, тя щеше да ме убие.
	Лира щеше да ме убие.
	Издърпвам сабята си в мига, в който очите на Лира се стрелват към моите. Отначало не съм сигурен какво искам да направя и само стискам оръжието толкова силно, че то мачка костите ми. Но когато Лира не помръдва, въпреки че я приближавам все повече и повече, гневът ми се възпламенява. Какво предателство. Дори не проявява приличието да трепне.
	— Елиан.
	Изрича името ми с придихание и аз си изгубвам ума.
	— Ще те убия — казвам й.
	Дори и като човек Лира е бърза. По-бърза от повечето бойци новаци, които съм срещал, и далеч по-гъвкава. В тялото й има нещо първично. Насочвам острието към нея, а тя изправя рамене с едно бързо движение. Изглежда стъписана, но се съвзема навреме, че да отправи удар към мен. Сграбчвам китката й на сантиметри от лицето си и я извивам. Тя оголва зъби и понечва да ме ритне с брутална сила. Избивам тяло встрани, но стъпалото й ме уцелва в бедрото и болка пронизва крака ми.
	Кимвам към колана й.
	— Сабята ти — излайвам.
	— Нима си загрижен, че съм невъоръжена? — пита.
	— Не бъркай честта със загриженост — изричам през зъби. — Ако трябва, ще те пронижа и беззащитна.
	Отново се хвърлям към нея, а тя се отмества от пътя ми някак тромаво. В секундата, когато остава извън обсега ми, чувам металическото звънтене на изтеглено оръжие.
	Лира вдига сабята в идеална дъга, точно както съм я учил, и ръмжи насреща ми.
	И тогава съзирам животното у нея.
	Оръжията ни надават дружен писък. Стомана в стомана.
	Блокирам следващия удар на Лира и повторно улавям китката й. Когато я огъвам рязко вляво, сабята пада от ръката й. Завъртам я към себе си, като приковавам ръцете й към тялото. Сърцето ми блъска лудо в гърба й, а тя се гърчи в хватката ми. Студена е — винаги е такава, но между телата ни се стича пот.
	— Довърши я! — крясва Юкико.
	Преглъщам и се сещам за сабята, заклещена помежду ни. Ръцете ми не могат да се отместят от Лира, за да застанат под правилния ъгъл, а и мисълта за подобна близост, при която бих чул ахването й, когато животът я напуска, ми идва твърде много.
	Гади ми се от това.
	Спомням си вкуса на целувката й под звездите с техните истории. Цяла една галактика ни наблюдаваше, когато тялото й се прилепи към моето. Когато ме помоли да я целуна и трябваше да впрегна всичките си сили, за да запазя спокойствие.
	Лира извива буза към мен и издиша приглушено.
	А после рязко вдига лакът и ме фрасва с него в челюстта.
	Пускам я и тя се втурва, за да грабне сабята си.
	Засмивам се безрадостно и притискам ръка до удареното място.
	— Със сигурност оправдаваш легендата за себе си — отбелязвам.
	— Достатъчно, Елиан.
	Тя вдига сабята си между нас като бариера.
	Изплювам кръв на пода.
	— Ще бъде достатъчно, когато си мъртва.
	Щом нападам отново, пренебрегвам всичко, освен ехтежа на предателството у мен. Нанасям удар след удар, острието ми звънти срещу нейното. Отново и отново. Всяка атака е писък във въздуха и времето едновременно препуска и е напълно замряло. Безкрайни секунди и минути, докато тя не пада на колене и кристалът се изтъркулва на пода с нея.
	Лира не посяга към него, нито пък аз. Не мога да правя друго, освен да се чудя колко още ще държи сабята хоризонтално над главата си, за да се предпази от настъпленията ми.
	Поема всеки удар с мъртвешки поглед. Накрая лактите й се разтреперват и глезенът й най-сетне поддава. Оръжието изтраква върху студения под. Лира се просва на земята и чака, а изражението й е на безразличие. Предоставя ми възможността, която си мислех, че искам.
	Стиска раковината на колието си и аз трепвам. Сякаш ме дразни с всеки знак, за който съм бил сляп. Пак вдигам сабята си, усещам тежестта на стоманата в ръцете си. Сега мога да отмъстя за Кристиан. Да отмъстя за всеки принц, загинал в океана, и за другите, които ги грози опасността да умрат в бъдеще. Мога да я убия и да се приключи с това.
	Пускам сабята.
	Лира издишва тежко. По челото й избива пот и неспокойният й поглед ме пронизва. Иска ми се да я бях убил. Иска ми се тя да ме беше убила. Вместо това се взираме един в друг. Тогава Лира поклаща глава и подсича краката ми с ритник.
	Стоварвам се на пода до нея, а тя въздъхва ядосано.
	— Следващия път, когато искаш да убиеш някого, не се колебай — казва ми.
	— Не трябва ли аз да го казвам на теб?
	— Какво ти става? — пита Юкико. Надигам се до седнало положение, а пагосианската принцеса се мръщи насреща ми. — Тя е Гибелта на принцовете.
	Изрича го, сякаш си мисли, че съм забравил. Сякаш съм оставил Лира жива, защото съм прекалено глупав, а не защото съм твърде човечен.
	Изправям се и се отупвам.
	— Наясно съм с това — отговарям и вдигам двете саби от пода.
	— Тя е дошла за кристала — изтъква Юкико. — Също като нас.
	— А сега ще се наложи да си тръгне без него.
	Лира се втренчва в Кристала на Кето, който лежи на сантиметри от мястото, където тя седи прегърбена на пода. Дори не се опитва да посегне към онова, за което е тук.
	— Стани — нареждам й.
	Юкико се втурва напред.
	— Не можеш да постъпиш така — тросва се вбесено. — Ако хората ти не спяха като умрели, и те биха ти казали, че не можеш просто да я пуснеш да си тръгне.
	Бавно накланям глава към Юкико.
	— Още не си кралица. Така че и за секунда не си мисли, че си по-различна от тях и можеш да ми казваш какво да правя.
	Избърсвам засъхналата кръв от устата си. Постоянно съм оцапан с кръв, но тази вечер е един от редките случаи, в които тя е моя. Последния път беше под палубата на кораба на Райкрофт. Последния път бе кръвта на Лира.
	Като по команда Лира се изправя на крака и следи какво ще направя. Не искам да се чувствам разтърсен, но е точно така. Виждам я да чака следващата ми заръка като верен член на екипажа ми и веригите, които ме държат цял, се късат като изгнили въжета.
	— Върви си, откъдето си дошла — заявявам на Лира. — Още сега.
	Навеждам се да взема кристала от пода, но Лира се бави. Зървам как сянката й се размърдва колебливо на слабата светлина. Времето в стаята се влачи бавно като тиня.
	— Ще ми се да можеше това да е краят — промълвява тя.
	Звучи повече като предупреждение, отколкото като заплаха, ако изобщо съществува някаква разлика. Възвеличаване на неизбежната битка, която предстои. Не отговарям. Просто чакам стъпките й да отшумят извън купола и се изправям едва когато съм сигурен, че си е отишла.
	— Не можеш да я оставиш жива — изрича мрачно Юкико.
	— Ще има предостатъчно време да умре — опипвам кристала. — Редом с майка си.
	На Юкико не й се вярва.
	— Предупредих те — продължава тя. — Любовта не е за крале. Скоро сам ще се увериш, когато се оженим.
	— Вече може да престанеш да говориш за женитба — отговарям й. — Няма да го бъде.
	Юкико отвръща на погледа ми, но нейният е още по-остър.
	— Принц, който се отмята от думата си? Каква новост.
	— Казах ти, че ще ти представя алтернатива — в гласа ми личи явно нетърпение. — Може и да не искам да бъда крал на Мидас, но със сигурност знам, че не искам ти да бъдеш негова кралица.
	— И какво по-примамливо предложение би могъл да ми отправиш?
	Стискам зъби. Юкико вечно иска реакции, а Лира ми отне последната, която ми бе останала.
	— Предполагам, че знаеш за участта на кралица Галина.
	— Брат ми ме осведоми, когато седна на трона.
	— Кардиа набира все повече мощ чрез търговските сделки с други кралства. Неговата кралица е твърде популярна на север. Галина не може да се състезава с нея, при положение че не общува с поданиците си от страх да не им предаде прокобата. Айдилио страда, защото тя е решила да не си взема друг съпруг, който да й позволи да управлява.
	Равнодушието на Юкико е добре репетирано.
	— Че какво ме засяга това?
	— Не е отказала да си вземе съпруга.
	— Искаш да стана кралицата на Айдилио? — изсмива се невярващо Юкико.
	— Една от кралиците — поправям я.
	— И от къде на къде Галина ще се съгласи?
	— Силата й не влияе на жени. Ще можеш да осъществяваш контакти с други кралства от нейно име, да посрещаш сановници и дипломати. Ще общуваш с народа и ще вдъхваш лоялност. Ще поемеш всички онези задачи, които са непосилни за Галина.
	— А откъде ще дойдат наследници? — пита Юкико.
	— Тя няма желание да предава проклятието си на потомство.
	— Всичко си обмислил — едва ли не мърка Юкико. — Да не би дори да си говорил с кралицата?
	— Галина се съгласи, че ще е взаимноизгоден ход, особено след като й осигурява връзки с Ефевреси и Пагос. И, разбира се, си спечелва дълга на Мидас към нея.
	— Ами ако откажа?
	Стягам челюст.
	— Или ще се ожениш за могъща кралица и ще управляваш редом с нея, или ще останеш в Мидас с бъдещ крал, който ще поставя под въпрос всяка твоя стъпка. Кой знае дали ще съм жив до края на деня? Наистина ли искаш да си сгодена за принц с надвиснала над него смъртна присъда?
	Юкико ме изучава и знам, че е без значение дали сделката е добра, или не. В момента я е грижа единствено да спечели, а ако отстъпи твърде лесно, няма да се утеши с получаването на мощно кралство като награда. За нея изгубената репутация би имала по-сериозна тежест от спечеленото кралство.
	— При едно условие — заявява.
	— Естествено.
	— Когато дойде времето, искам Гибелта на принцовете да умре от твоето острие.
	Ръцете ми се стискат в юмруци в джобовете, кокалчетата ми пукат наравно с компаса. За собственичката на „Златна гъска“ е типично да бъде неморална като посетителите си и в духа на принцеса да се разпорежда със съдбата на човечеството.
	Примигвам, за да отпъдя образа на бавната сянка на Лира и на погледа й, когато разбра, че самоличността й ми е ясна. Как ме изтласка от пътя на куршума на Райкрофт и ме помоли да я целуна в полите на планината. Налага се да си припомня насила, че лъженето е най-голямата й дарба.
	— Уверявам те — казвам на Юкико, като си придавам небрежно изражение, — че при следващата ни среща няма да ми мигне окото.
	Усещам как компасът подскача до ръката ми и стрелката бавно се отклонява.


>	37

	Тичам по-бързо, отколкото съм мислела, че мога.
	През лабиринта на ледения дворец и тунелите, в които екипажът на Елиан още спи. Тичам, докато съвсем не изгубвам чувството за бяг и имам усещането, че се нося по въздуха. Че летя. Че плувам в лабиринта, както го правех в океана. Тичам, докато не помирисвам вода и зървам светлина в края на пътеката.
	Елиан ме остави жива, но този дребен акт на милосърдие ще бъде анулиран при следващата битка. Дали го направи, защото знаеше, че е без значение? Защото искаше първо да видя как умира майка ми? Не желая да се подвеждам по идеята, че означава нещо повече, но не мога да се сдържа. Позволявам си да се насладя на вероятността разкриването на моята самоличност да не е сринало моста, създаден между нас. Когато пусна сабята си, в жеста му имаше такава категоричност, че не ми е по силите да я опиша на никой език. Мисълта, че не ме иска мъртва, е невъзможна, но аз се вкопчвам в нея по-силно, отколкото в каквото и да било друго в моя изпълнен със злина живот. Все пак той ме целуна. Докосна бузата ми тъй нежно, а после притисна устни към моите и подпали пожар в мен, разтопи всички парчета от планината, полепнали по кожата ми.
	Мигове, които не могат да бъдат забравени и още по-малко изличени.
	Вече съм свободна от ледения дворец и грабвам веслото на една от малките гребни лодки. Добирам се до отсрещната страна на големия ров, задъхана и стиснала в ръка колието си с раковината. Плътните му жлебове се впиват в дланта ми, докато обмислям вариантите пред себе си. Елиан ще си помисли, че може да използва Окото, за да убие майка ми и всички сирени до последната в океана. Ще рискува живота си, като вярва, че разполага с оръжие, но в действителност това оръжие е безполезно в неговата ръка.
	След като кръвта ми капна върху него, то не може да има друга владетелка.
	Морската кралица ми е споделяла много неща за Окото на Кето, но онова, което помня най-ясно, е следното: който освободи Окото, става негов господар. Не излъгах Елиан, когато му казах, че е нужна кръв — просто не беше задължително да е кръв от сирена. Ако Елиан бе порязал собствената си ръка върху водите, Второто око на Кето щеше да е под негова власт. Би му дало същата мощ, която майка ми получава от тризъбеца си. Ето какъв план са замислили фамилиите основоположници, за да отнемат хората властта на Морската кралица — равностойна магическа битка.
	Пускам раковината в рова, както сторих в Айдилио, само че този път се съсредоточавам върху образа на майка ми. Зова я в съзнанието си достатъчно силно, та повикът да пробие цяла планина и да се разпростре над морето. Отначало не съм сигурна, че ще се получи, но после водата започва да ври и навред около мен ледът, плуващ из рова, се топи.
	Пуска мехури като над невидим огън и стълб вода изскача. Чувам познат напев и после смях, който не може да бъде сбъркан.
	Майка ми изниква от бездната.
	Още е красива, каквито са сирените кралици, и ужасяваща по начин, достъпен само за нея. Очите й изгарят моите, а дългите й пръсти галят тризъбеца, сякаш е домашен любимец. Цялата сила на света е съсредоточена в тези пръсти, готови да подчиняват морета и чудовищата в тях на прищявката й.
	Поради някаква причина сега ми изглежда много странна.
	Морската кралица се усмихва с прясна кръв по зъбите си.
	— Няма ли да кажеш нещо? — пита ме.
	Поглеждам към двореца, като очаквам Елиан да се завтече оттам във всеки момент. На входа обаче все още не се мярка никой, а заобикалящата го вода е спокойна, така че Морската кралица просто чака.
	— Знаеш ли къде сме?
	Тя хвърля равнодушен поглед наоколо и полага дългите си заострени пръсти върху тризъбеца. В очите й с изсечена форма не се забелязва и искрица, когато отвръща:
	— В Облачната планина.
	— Това езеро — дъхът ми изпълва с шум пространството между нас — е мястото, където е било скрито Второто око на Кето. Последвах принца, чието сърце ти искаше да отнема, и той ме доведе тук. До същото, което издирваш и ти. Открих това място, а ти не успя. Не можа ли да го доловиш с всичката мощ, която ти вдъхва проклетият ти тризъбец?
	Едва когато тя мигва, осъзнавам, че крещя.
	Внезапно всяка измама и извинение, които съм сигурна, че мога да сътворя, изглеждат маловажни. Съзнанието ми е изпразнено и в него витае само една мисъл: колко необосновано праведна се чувствам. Когато водата се раздели, ми се стори, че видях нещо странно у нея. Малка промяна, случила се в мое отсъствие, която не можех да определя. Сега си давам сметка, че не ми изглежда необичайна, а като непозната.
	Морската кралица се изсмива и земята около краката ми се напуква. Отпуска се назад и водата се надига във формата на трон, за да я посрещне.
	— Все същото глупаво дете си — подиграва ми се тя. — Мога ли да доловя всяка чаша вода, която някой човек допира до устните си? Да не мислиш, че е част от нашия свят само защото тече по същия начин?
	Морската кралица прехапва устна.
	— Всичко това е маскировка — обяснява тя. — Тази планина, този ров. Те не са наши, техни са. Оригиналът на безбройните навъдили се човешки кралства. Сътворени от човека, сътворени от магия. В тези води няма нищичко от нашата богиня. Не бих могла да се появя тук, ако ти не беше използвала раковината си, за да ме призовеш. Дори не бих узнала, че може да се стигне до такова място.
	— Сега знаеш.
	— А щом ми дадеш Окото, ще мога да го срина цялото, та да потъне в дълбините на Диаволос.
	Усмихвам се бегло.
	— Добър план, стига да имах подобни намерения.
	Морската кралица протяга ръката си с остри пръсти. Ръка със смъртоносни ножове.
	— Дъще, дай ми Второто око на Кето, докато още съм благоразположена — нарежда ми.
	— Не е съвсем възможно, тъй като в момента не е у мен.
	Изваяното лице на Морската кралица се сгърчва. Издълбаните й в кожата вежди леко потрепват, а изкривяването на устните е твърде внезапно, че да е усмивка. Тя накланя глава и ме изучава, преценява неочакваната промяна у мен. Детето й е все така дръзко, но този път е и някак потайно.
	Морската кралица се понася бавно напред. Очите й блестят на светлината.
	— Къде е то?
	Призовавам всичко, което съм научила от Елиан. Добре отработеното перчене произтича от умението да оцелява и идеята, че късметът никога няма да секне. Искам поне този път да видя нещо истинско у нея. Реакция, която не е премерила и репетирала.
	— У принца, който дойде да го търси, е — казвам. — Позволих му да го вземе в замяна на живота ми.
	Усещам сблъсъка със земята, преди да съм зърнала кръвта. Когато отварям уста да дишам, тя бликва от носа ми и се стича върху езика ми.
	— Нагла отрепка! — изпищява кралицата.
	Размахва бясно пипала. Едното се убива около шията ми и се стяга.
	— Да не си въобразяваш, че животът ти струва повече от това Око?
	Майка ми се устремява напред и ноктите й прорязват китките ми като бръсначи. Опитвам се да се изтръгна, но хватката й е безмилостна. Колкото повече се боря, толкова по-силно стиска тя, докато вече не се опасявам, че костите ми ще се пречупят при следващото движение.
	Тегли ме към ледения дворец. Ставите ми пукат при всяко грубо дърпане, краката ми се влачат по водата. Гърлото ми гори от хватката й, но не допускам усмивката ми да изчезне. Не правя друго, освен да изчаквам, докато тя не спира и не ме запраща на земята.
	Дори не ми минава през ума да й кажа, че именно аз освободих Окото и че когато отново се озове у мен, силата му ще ми принадлежи. Признавам, че така ще изложа на риск живота на Елиан. Но точно сега майка ми го вижда като заплаха, а аз се нуждая точно от това.
	Подвеждане, би казал Елиан. Би се гордял да види колко добре съм усвоявала уроците му.
	Морската кралица ме гледа така, сякаш съм болест.
	— Мислиш ли, че животът ти изобщо струва нещо?
	— Може би не за теб — извръщам глава и плюя. — Но току-виж за него струва.
	— Знаех си, че си слаба — нарежда тя, — но така и не осъзнах до каква степен. Наследничка на морското кралство Кето, на която трябваше да й втълпя бруталност с бой. Която по-скоро ще остави млад принц да се удави, отколкото да изтръгне сърцето му приживе. Която плака, докато убиваше сестра ми.
	При споменаването на Крестел дишането ми се учестява. Морската кралица ме поглежда, като че ли съм окаяно създание, нейна дъщеря, колкото която и да е друга твар в кралството й. Пълна противоположност на погледа, който Крестел отправи към Калия, когато спасяваше живота й.
	— Смятах, че съм го изчегъртала с нокти от теб — продължава Морската кралица. — Виж ти, колко много е останало. Тази човечност те е заразила като същинска чума дълго преди да отнема перките ти.
	— Ще го приема като комплимент — заявявам. — Ти искаше да си взема поука от това наказание и аз го направих. Знам, че принцът не е мой враг. В действителност той е една много по-достойна моя версия — взирам се в оцъклените й очи. — И в друг живот, ако имам избор коя да бъда, искам да съм като него.
	— Стига! — нарежда тя. — Ще ми дадеш онова, което ми принадлежи, преди да съм те убила.
	— Не — отвръщам. — Мисля първо аз да взема онова, което принадлежи на мен.
	От устните й се изтръгва презрителен звук.
	— Искаш короната ми ли?
	— Короната всъщност е моя.
	Върховете на ноктите й проблясват на дневната светлина.
	— Нима вярваш, че можеш да ме убиеш, Лира? — пита. — Да убиеш онази, която те е довела на света?
	Няма страх, само любопитство. Придружено от присмех и учудване.
	— Ако бяхме в океана, щеше да разполагаш с армия — посочвам. — Но тук сме в Облачната планина, възможно най-далече от дома. На това място, в присъствието на Елиан и екипажа му, практически си мърша.
	— Елиан? — изрича името му с жлъч. — Нима ти и мръсният ти човешки принц си въобразявате, че ми е нужен океанът, за да притежавам армията си? Където и да ида, силата ми ме следва, а също и те. Ако наистина искаш да сложиш край на тази война, ще ти угодя. Като майка трябва да удовлетворя желанието на дъщеря си.
	Тя потапя тризъбеца си дълбоко във водата и гледа как на лицето ми се появява тик. От тризъбеца като сълзи капе чернилка. Плъзва из рова, образува големи тъмни кръгове по пътя си. Портали към Диаволос.
	През първата, която е най-близо до краката ми, се протяга ръка. После друга. Цяла армия. Водата простенва от тази черна магия и започва да трепери, когато сирените постепенно се добират до планината. Нокти, зъби, перки и студени, студени очи.
	И тогава, не твърде далече от мен — още по-лоша гледка.
	Усещам мощта на Окото още преди да видя Елиан да излиза от двореца с екипажа си, строен като армия зад него. Оглежда надигащата се армия едновременно със страхопочитание и ужас. Изпускам дъха си и дори оттук мога да усетя привичния му аромат. Отчупва болезнена частица от мен.
	Елиан сякаш го е почувствал и среща погледа ми. Изглежда уморен, но готов за война. Винаги готов за предстоящото, дори то да е смърт. Докато ме наблюдава, в буреносните му очи се мярка нещо особено. Колебание. Облекчение. Толкова противоречиви чувства, че мога само да се намръщя в отговор. Каквито и да са, те изчезват от погледа му твърде бързо, че да мога да ги разтълкувам.
	Отварям уста да му викна — да го предупредя да бяга или да се крие, макар да знам, че няма да направи нито едното, — но той примигва и изражението му се изостря. Веднага забелязвам, че Морската кралица си е проправила път с нокти и вече се намира в полезрението му. В мига, щом се съзират един друг, сърцето ми заблъсква в гърдите.
	Сирените се множат, готови за атака, и знам, че ще използват песента си, за да попречат на Елиан и екипажа му да преминат. Това не е лов, а война. И ще искат кървава победа. Победа, достатъчно брутална, за да накара кралицата им да се гордее.
	Морската кралица се навежда, пипалата й докосват ръката ми, а устните й са като натрошено стъкло до ухото ми.
	— Глупаво момиче — шепне тя и допълва, като че ли й е хрумнало най-лошото, което може да произнесе: — Глупаво човешко момиче.


>	38

	Водата почернява от сирени, а след нея почернява и светът.
	Обсадили са планината със своето почти демонично присъствие и стремящото се да се издигне слънце наранява небето. Навред се надават съскане и пъклени писъци, докато сирените драскат към повърхността на водата с нечестиви и прелъстителни усмивки. Запленен съм против волята си. Такива красиви създания. Омагьосващи и смъртоносни. Дори когато хапят устните си и прокарват ноктести ръце през течните си коси, пак не мога да откъсна поглед.
	Всичко у тях е ужасно, но нищо не е отблъскващо. Ровът се простира на половин миля във всяка посока, а сирените сякаш изпълват всяко кътче. Най-вероятно са поне няколкостотин, многократно повече от нас.
	— Богове — проронва замаяно Кай. — Те са навсякъде.
	— Забелязахме — наглася Мадрид мерника на арбалета си. — Какво ще правим, капитане?
	— Ще се държите възможно най-почтително — отговарям.
	Тя снижава арбалета си и се намръщва.
	— Какво?
	Кимвам към центъра на хаоса.
	— В присъствието на кралска особа сме.
	Пред нас Морската кралица е истинско видение с размахващи се тъмносини пипала, а дъщеря й стои до нея с непоклатима лоялност. Страховита двойка. Въпреки новия човешки облик на Лира, когато е редом до майка си, двете изглеждат така, сякаш могат да овъглят дневната светлина.
	Морската кралица се понася през водата, а Лира я следва. Когато стига до мен, забелязвам, че очите й са с цвета на устните й.
	— Убиецо на сирени — процежда Морската кралица вместо поздрав.
	Макар да изрича съвсем малко думи, при това на моя език, те прозвучават различно от всичко, което съм чувал досега. Грозно и омразно, примамливо и отблъскващо. Мелодичността им ми причинява кошмарна меланхолия. Сякаш тя говори чрез погребални песни.
	— Ваше Величество — покланям се достатъчно ниско, че очите ми да не се отделят от нейните.
	— Лира — поклаща глава Мадрид, а предателството е пропило гласа й с огорчение. — Не може да е истина, нали? Ти си една от нас.
	Смехът на Морската кралица бълбука като вода.
	— Скоро ще научиш, че моята дъщеря не познава лоялността — обръща очи към тези на Лира. — Тя е една предателка и нищо повече.
	— Знаех си — обажда се Кай, но в гласа му няма удовлетворение. — Знаех си, че не бива да ти се доверяваме, а все пак го направих. През цялото време си ни разигравала?
	Изрича го като въпрос, сякаш не може да повярва. Сякаш няма да повярва, на фона на всичките си подозрения, докато Лира не го потвърди лично. Но тя не отговаря. Самият аз не знам дали е защото не я е особено грижа, или защото има твърде много за казване. Тя обаче не поглежда нито него, нито мен. Очите й са вторачени в майка й. При всяко движение на Морската кралица раменете на Лира потрепват към нас.
	— Имаш нещо мое — казва Морската кралица.
	Кристалът пулсира в джоба ми.
	— Не се безпокой. Възнамерявам да го върна.
	Морската кралица свежда глава, протяга ръце и прави подканващ жест.
	— Ами да го направим, без повече да се бавим.
	Втурвам се напред.
	Морската кралица се отмества от устрема на атаката ми с едно плавно движение и в същото време ордата й се надига. Сирените изскачат от водата, нахвърлят се върху екипажа ми с писъци, а зъбите и ноктите им се забиват в каквато плът срещнат.
	Лира се хвърля встрани и неколцина от екипажа ми хукват след нея. Опитвам се да я държа в полезрението си, но телата и сабите са твърде много и само след секунди я изгубвам.
	Виждам обаче кралицата. Тя е в центъра на рова, върху ивица скреж, която е като малък остров сред водата. При положение че Кристалът на Кето е в мое притежание, тя ще остави сирените да й свършат мръсната работа. Ще ги гледа как се жертват за нейното съкровище, без да се изложи дори на най-малкия риск.
	Веднага щом успея да я доближа, мога да използвам кристала, за да я пратя в ада, от който се е пръкнала.
	Затичвам се, като се пазя от налитащите сирени, а екипажът ми ме следва. Посичаме ги със саби, но внимаваме да не пръскаме наоколо киселинната им кръв. Кай изкрещява нещо и аз се обръщам тъкмо навреме, за да видя как се стоварва на земята, а една сирена пада посечена върху него. Мадрид я изритва, преди кръвта й да е направила поразия, и отново изправя Кай на крака.
	— Давайте напред! — крещи Юкико и прави жест със сабята си към кралицата. Ние ще ги задържим.
	В този момент тя е самото въплъщение на пагосианска принцеса, издигнала се е над ревността и ламтежа за власт. Истински неподправен воин като всеки от братята й, като кралете и кралиците преди тях. Размахва меча над главата си с достатъчно сила, за да причини буря. Готова е да убива.
	— Хайде! — кресва ми Кай.
	Тласва ме напред, а Мадрид ни прикрива със стрелба отзад. Шумът от гърмежи и писъци разтриса планината. При всяка стъпка някой от моите хора се отклонява, за да влезе в сражение с нападаща сирена. Те са навсякъде, изскачат от водата и се плъзгат по земята като змии. Тичам покрай безброй тела, ботушите ми са хлъзгави от лед и смърт и внезапно легион от дяволски крясъци ме заковава на място.
	Група от шест сирени изскачат от водата с нокти, лъщящи като кинжали. Приземяват се като котки със свити перки и ръце, извити за дране.
	— Пази се! — виква Кай, а до него Мадрид изръмжава в отговор:
	— Виждам, да не съм сляпа! — и обсипва смъртоносните създания със стрели.
	Сирените се дръпват от пътя ни, измамно гъвкави дори на сушата. Хрилете им се повдигат над голите ребра и разкриват плътта отдолу.
	— Сигурна ли си? — пита Кай, а Мадрид го смушква с лакът, хвърля арбалета на земята и вади сабята си от ножницата.
	Атакуваме по-настървено от всякога.
	Аз нанасям ударите си в гърлото, преди някоя от тях да е отворила уста да запее. Край нас ехтят приспивни напеви заедно с виковете за милост, но заради глъчката ефектът им е слаб и причиняват само леко замайване. Наоколо тегне твърде много смърт, че песните им да добият форма. И все пак няма да рискувам. Биха могли да ни подлудят и с една нота.
	Замахвам със сабята си и прерязвам югуларна вена. После още една. Прииждат бързи и безбройни като главите на Хидра. Щом оставя някоя сирена, посечена на земята, друга изскача на нейно място.
	Една от тях забива нокти в коляното на Кай. Очаквам цялата й ръка да го сграбчи, но атаката й е спряна, когато Кай пуска куршум в слепоочието й и измъква крака си от хватката й, без дори да трепне.
	— Давай! — виква Мадрид и премята ръката му през рамото си. Забива меч в устата на сирена. — Дръж кралицата!
	Спускам се в спринт, навеждам се и се претъркулвам, тъй като друга сирена скача насреща ми. Когато я пронизвам, чувствам как кожата ми пари под ръкава. Разяждаща кръв на сирена. Разкъсвам плата и посипвам изгорената плът със сняг, преди да продължа.
	Около мен валят куршуми, свистят във въздуха като фойерверки. Водата е пълна с тях, както и с плаващи трупове на сирени. Чувам бойни и предсмъртни викове. Екипажът ми измира, сирени измират, а аз не мога да различа кои вопли от кого идват.
	Поемам дълбоко въздух, когато стигам до островчето суша сред водата. Хуквам, но едва съм приближил Морската кралица, когато нещо се блъсва в мен и ме повдига над земята. Бузата ми се удря в пръстта.
	Не е сирена. А тритон.
	Създанието се мята обратно във водата и ръмжи, оголило острите си акулски зъби. Леко зашеметен съм, но когато напада отново, съм готов. Аз съм торнадо от стомана и ярост, пронизвам гумената му плът, дамгосаните гърди, набраздения корем. При все че кърви обилно, тритонът не се предава.
	Той ме сграбчва за гърлото с ръката си, нашарена като паяжина, и надава рев, който едва не ми пуква тъпанчетата. Изпускам сабята си. Острите като шипове нокти пробиват кожата на врата ми и чудовището ме вдига над земята с мускулестата си длан. Размахвам на сляпо ръце и крака, боря се за въздух. Когато успявам да напипам зовящото ме острие, не губя време.
	Забивам ножа си в основата на брадичката му, докато дръжката не се удря в кост. Мощта на оръжието бликва през стоманата по-силно, отколкото при всяка от предишните ми жертви. Тя е чисто животинска и инстинктивна и докато ножът ми я пие, аз правя същото.
	Създанието се сгромолясва до краката ми, а ноздрите на Морската кралица потрепват в неистов гняв.
	— Та петанете — изръмжава тя.
	— Съжалявам — грача и разтривам врата си, — не говоря кучешки.
	Водата около нея кипва яростно.
	— Мислиш ли, че дъщеря ми ще плаче, когато умреш? — процежда тя.
	Вдигам ножа си.
	— Убий ме и ще разберем.


>	39

	Подритвам сабята си от земята и я улавям. Държа и двете остриета насочени към Морската кралица.
	— Съвсем по човешки — просъсква тя. — Разчиташ на оръжия, за да убиеш.
	Морската кралица вдига ръка, извисява стълб вода и го запраща към мен. Отскачам встрани, но ръбът на голямата вълна удря глезена ми и ме завърта във въздуха. Приземявам се с подхлъзване, ледът изгаря крака ми през плата.
	Тя ме наблюдава злорадо, после отново вдига ръка. Приготвям се за сблъсъка, но той не идва. Вместо това тя запраша вода със силата на чук срещу половин дузина от хората ми. Мигом ги обгръща и ги повлича в рова, гъмжащ от протягащи нокти сирени.
	Озъбвам се и замахвам към нея със сабята си, но острието отскача от стъклената й кожа.
	— Глупак — изплюва злобно тя. — Илтиа аноитос.
	— Вече си изгубила — казвам й, като се надигам на крака. — Кристалът на Кето е у мен. Лира не можа да ми го отнеме.
	Но дори когато изричам думите, ми липсва увереност. Кристалът, който преди жужеше, сега лежи като мъртва тежест в джоба ми.
	Морската кралица отскача назад при вида на кристала в ръката ми.
	— Ще се погрижа Лира да бъде наказана за това, когато всичко приключи — отсича. — Всъщност мисля, че вече е наказана.
	Проследявам погледа й и замръзвам.
	Недалече Лира се бие с Юкико. Принцесата я блъска грубо към един леден стълб, а Лира отскача и се втурва напред, за да я прониже в гърдите със сабята си. Не е нужно да ги чувам, за да знам, че Юкико се смее. Лира може да е убиец в океана, но Юкико е пагосиански воин и върху твърда земя и сняг — особено в тази планина, всички предимства са на нейна страна. Пагосианците са обучени да бъдат безпощадни, а за Юкико Лира не е просто коя да е сирена. Само дето сега е лесна плячка.
	Неколцина от екипажа ми я заобикалят, готови да пронижат предателката. Изгубил съм от поглед Кай и Мадрид, но дори да бяха наблизо, не знам как биха постъпили. Дали биха помогнали на Лира, или на Юкико.
	Юкико вдига ръка към хората ми, за да се дръпнат. Дава знак, че иска сама да се разправи с Лира.
	Лира понечва да замахне с юмрук, но Юкико отскача встрани и при това успява силно да я плесне по бузата с опакото на дланта си. Почти усещам този удар. Лира плюе, а в следващия миг Юкико я сграбчва грубо и съдира дрехата на рамото й. Лира рита, но този път Юкико успява да я събори на земята.
	Пагосианската принцеса вади револвера от кобура си и Морската кралица изсумтява презрително.
	— Ето, виждаш ли? Досущ по човешки.
	Липсата на загриженост в тона й ме шокира повече, отколкото би трябвало. За нея това е игра. Всичко, от самата война до смъртта на дъщеря й. Ще остави Лира да бъде убита, за да живея с вината за случилото се. Ще откаже да я спаси, за да го сторя аз и да се опозоря.
	Спускам се към тях, преди да съм си съставил солиден план, а Морската кралица ми позволява да я изоставя насред водата. Няма нужда да поглеждам назад, за да знам, че ме наблюдава с доволна усмивка. Хили се, докато й върша мръсната работа, сякаш съм един от поданиците й.
	Пристигам твърде късно.
	Нещо се блъска в Юкико, тя се подхлъзва и отхвърча на три метра в снега. Сирената ръмжи, жълтата й коса пада на къдрици пред очите й. Тя извива рамене назад, облизва устни и отново скача. Проехтяват изстрели, но чудовището е по-бързо от куршумите.
	Ноктите й раздират тялото на Юкико и аз сподавям стон, когато озъбената сирена притиска ръка към гърдите на принцесата, решена да изтръгне още биещото й сърце като трофей. Стискам сабята си, поемам насечено дъх и се приготвям за смъртоносния удар.
	— Калия! — писва Лира.
	Сирената се обръща рязко към мен с червени капчици, осеяли лицето и косата й.
	Лира скача помежду ни, бърза като светкавица. Едва съумявам да спра острието си, преди да е прерязало шията й. Предизвиквам себе си отново да я оставя жива.
	Лира преглъща — това движение я тласва към стоманата, — но не отстъпва. На бузата й има розова резка и аз с мъка откъсвам поглед от нея.
	— Не и тя — промълвява и варди сирената от мен с тялото си.
	Пристъпвам побеснял напред, докато сянката ми не пада върху лицето й.
	— Мислиш, че ще пощадя някоя от тези твари само защото ти ми го казваш? — питам. — Тя току-що се опита да убие принцесата на Пагос.
	Лира хвърля поглед назад към Юкико.
	— Изглежда ми достатъчно жива — отвръща и разперва ръце, за да предпази сирената. — Принцесата бе тази, която насочи пистолет към главата ми.
	— Не ме е грижа.
	Понечвам да я заобиколя, но Лира притисва длани към гърдите ми. Почти ме избутва, но когато залитам няколко крачки назад, тя ме следва, без да отлепя ръце от ризата ми. Допирът пробужда буря в мен.
	Не е кожа до кожа, но все едно че е. Усещам студа, струящ от нея, и необяснимата топлина, която носи. Искам да се протегна и да я притисна към себе си, да я спася, както се спасихме взаимно на кораба на Райкрофт. Ала именно този мой инстинкт е проблемът, а фактът, че тя ще се опита да го използва срещу мен — същата слабост, която сама е създала, — ме кара да кипя от негодувание.
	Поглеждам към ръката на Лира, притисната до сърцето ми.
	— Луда ли си — изричам. Не е въпрос.
	— Елиан — прошепва тя. — Не можеш да го направиш.
	Отблъсквам ръката й от гърдите си и отсичам ядосано:
	— Грешиш.
	Отново се опитвам да я заобиколя, но тя се вкопчва отчаяно в мен и преплита пръсти с моите, сякаш е най-естественият жест на света. Пронизва ме тръпка.
	— Елиан — повтаря. Пулсът й се слива с моя. — Тя ми е братовчедка.
	Трепвам стъписано.
	Когато пак поглеждам сирената, виждам, че надали е на повече от петнайсет — едното й око е млечно жълто като косата й, а другото е абсолютно същото като тези на Лира. Братовчедки. Вдига питащите си очи към нас, но не сабята, а камъкът, който стискам в ръка, привлича интереса й. Само че другата ми ръка е диво преплетена с тази на Лира. Тя ни гледа с младежко любопитство и тънките й вежди образуват трапчинки над ококорените й очи и ненадейно заприличва повече на момиче, отколкото на демон.
	Отстъпвам назад и ръката ми се откъсва от тази на Лира.
	Лира отново се протяга към мен, но аз стискам челюст и отварям длан, за да изложа на показ Кристала на Кето. Предупреждение, мисля си, макар да не съм сигурен към нея ли е отправено, или към мен.
	Лира поклаща глава, все така неразколебана, и прави решителна крачка към мен.
	Докато тя се приближава, кристалът изгаря дланта ми. Блъска тъй бясно като сърцето ми.
	— Спри — настоявам и гласът ми пресеква.
	Ако не довърша тази война сега, излагам човечеството на риск. Сирените доказаха, че не може да им се вярва, нито да се сключва сделка с тях. Ако оставя смъртоносната им раса да продължи съществуването си, ще е обида към всичко, в което вярвам. А да оставя Гибелта на принцовете да живее… ще е най-лошото от всичките ми деяния. Би било чудовищно да застраша толкова много хора. И все пак един поглед към умоляващите очи на Лира ми е достатъчен, за да знам, че точно това ще направя.
	Отпускам ръка и свеждам засрамено очи към земята.
	Като съм се влюбил в чудовище, и аз съм станал такова.
	— Аноитос.
	Гласът на Морската кралица е студен и безразличен, когато тя изниква в полезрението ми. Гротескно красива. У мен кипи ярост и само при вида й съм обзет от желание да забия ножа си в студеното й черно сърце.
	— Лира — извръща глава към дъщеря си Морската кралица. — Парте то ано тон.
	Лира се взира внимателно в мен. Очите й са като магнит за моите. Поклаща глава бавно и едва забележимо. Не поглежда майка си.
	— Няма да го направя — изрича на отсечен мидаски, като ми дава да разбера, че не просто отговаря на майка си. Тя се обръща към мен. Към екипажа, от който е станала част. Към армията на своя вид, която се е втренчила в нея откъм водата. Изразява неподчинение към заповед, така че всички да чуят.
	Морската кралица повдига вежда.
	— Обичаш този език повече от собствения си, така ли? — пита. — Може би тогава трябва да отрежа твоя.
	Запраща пипало към гърба на Лира и я изтласква напред. Плясък на перка в кожа прорязва въздуха като камшичен удар и аз се хвърлям към Лира. Улавям я, преди да е паднала на земята, хлъзвам се и се озовавам долу вместо нея. Усещам болка в усукания си глезен, докато ръцете ми здраво я държат през кръста.
	Лира обвива с ръка врата ми и се отпуска на сгънатото ми коляно.
	— Добри рефлекси имаш — изрича и така се усмихва, че предизвиква експлозия у мен.
	Улавям я по-здраво.
	— А ти нямаш.
	Морската кралица изръмжава и се обръща рязко и театрално към останалите си поданици. Всичко, което прави, е шоу, всяка заплаха е маскирана като представление. Тя е колкото кралица, толкова и актриса.
	Във вихрещата се около нас война е настъпило затишие.
	— Виждате ли как човеците обръщат дори най-верните ми поданици срещу мен? — заговаря Морската кралица на мидаски, така че и екипажът ми да я разбере. — Дъщеря ми стана плячка на лъжите и чара му. Дотолкова, че трябва да се омърсявам с този език, за да я накарам да ме чуе. Сега виждате как хората могат да ни убиват не само с копия и ножове. Този принц — тя ме посочва като със зареден револвер — трябва да умре от ръцете на сирената, която е омагьосал. Тогава аз ще възстановя предишната й слава. — Обръща се към Лира със змийска усмивка и повдига тризъбеца си като за тост. — Да живее Гибелта на принцовете.
	Случва се за секунди.
	Морската кралица изтласква тризъбеца си към небето и когато ръцете й не стигат по-високо, той се издига сам. Увисва над главата й, а после се завърта тъй шеметно, че блясъкът на рубина прераства в непрекъснат лъч слънчева светлина, който заслепява всички ни. После също толкова внезапно спира.
	Лира откъсва ръцете ми от тялото си и ме отблъсква. Падам назад тъкмо навреме, а светлината от тризъбеца пронизва като копие гърдите й. И тогава експлодира.
	Лира е на колене и ръцете й се разперват като криле.
	От гърлото й се изтръгва нечовешки писък и внезапно Кай е до мен, стиснал рязко китката ми. Едва тогава осъзнавам, че съм се устремил напред. Че съм се приготвил отново да притичам до нея. Че дори сега, докато ръката му ме държи така здраво, че троши костите ми, аз не мога да откъсна очи от Лира. Не съм в състояние да я изпусна от поглед.
	Светлината приижда на мощни тласъци, но когато на Лира не й остават повече писъци, тя кара тялото й да се сгърчи. Лира изпада в конвулсии, едновременно е скована и се тресе. Очите й се извъртат в орбитите си и после се затварят, виждам я как скърца със зъби.
	Всички са неподвижни. Екипажът ми е застинал от ужас. Сирените наблюдават със страхопочитание.
	Някои издават мелодични въздишки с жадно разтворени челюсти. Други явно изпитват несигурност, очите им са присвити, допрели са нокти до устните си. Сирената от по-рано — Калия — попива с поглед всяко потреперване на Лира. Когато вратът на братовчедка й рязко се килва назад, тя пребледнява.
	А през всичкото това време на Морската кралица й тече слюнка от злорадство.
	Краката на Лира се прилепват върху натрошения лед. Кожата се разтапя и по стъпалата й започват да се оформят люспи, които плъзват нагоре към кръста й. Цветът им не прилича на нищо друго, което съм виждал преди. Като уловена слънчева светлина е, преливаща в безбройни нюанси на оранжевото. Слива се плавно с хълбоците й и свършва точно под пъпа.
	Кожата нагоре започва да изсветлява.
	Промяната тръгва от извивката на ребрата й и се извива нагоре като морски прилив. Не че Лира става по-бледа — надали е възможно, — просто кожата й започва да лъщи. Течна светлина танцува надолу по ръцете и гърдите й. Плъзва се по изящната линия на ключицата й. Косата й се разстила по раменете й с цвета на зрънца от нар и когато тялото й се отмята назад с широко разперени ръце, снегът около нея се разпръсква във формата на ангел.
	Лира извива гръб, наслаждава се на студа върху тялото си, отваря хриле с всяка промяна на позата си. Свива се на една страна, а лицето й е отчасти обърнато към водата, отчасти към мен. Остава така за миг — със затворени очи, сгушена в снега, който е също толкова бял като кожата й, без да изглежда по-малко човек — и в този момент изпитвам странно умиротворение.
	Тогава Лира отваря очи, а аз виждам, че само едното е в синия цвят, който помня. Другото е същински адски огън.


>	40

	Почти бях забравила силата си — моята бързина, — но когато се устремявам към водата, тя се връща обратно при мен. Надавам ловен рев под повърхността, а студът гъргори в гърлото ми и се втурва през хрилете ми. Може да не е океанът, но ми стига. Вода, дива като мен самата.
	Когато излизам на повърхността, Елиан ме гледа. Толкова много е изписано на лицето му, толкова много емоции бушуват в мен, че не мога да различа неговите от моите. Имам чувството, че сега го виждам с нови очи.
	Той е по-отчетлив, по-ярък. Ирисите му отразяват всеки проблясък на слънцето и кожата му е точно като златото, с което страната му е прочута. Всеки сантиметър от него е контраст, светло и тъмно се пресичат и се смесват в едно, докато вече не мога да откъсна поглед.
	Полагам ръце върху снега и го дебна като ловец.
	— Донеси ми сърцето му — нарежда Морската кралица.
	Вятърът довява просъсканата й заповед и когато откъсвам взор от Елиан, виждам как пръстите й се стягат около тризъбеца, чийто дял от очите на Кето чака да се съедини с посестримата си. Вече успявам да чуя как двете половини се зоват, когато са толкова близо една до друга. Звукът е твърде равномерен, че да е песен, и твърде необуздан, че да е барабанен ритъм. Значи сърдечен ритъм. Безмилостно бучене в ушите ми, докато едната половина се покрива с петна от моята кръв, а другата — с петна от магията на майка ми.
	— Вземи му го — съска кралицата на нашия убийствен език.
	В гласа й се долавя нотка на отчаяние, породено от убеждението й, че Елиан е освободил Окото от скривалището му. Уплашена е какво може да стане, ако той се опита да използва Окото срещу нея и магията му надмогне по сила тази на тризъбеца, чрез която тя пороби вида ни и го тласне към изтребление.
	Елиан може да не го знае, но в този момент Морската кралица си мисли, че й е равен по могъщество.
	Извивам шия настрана и вдигам ръка, за да дам знак на Елиан да пристъпи напред. Очите му проблясват, но той не идва и бих се усмихнала, ако не се боях, че подобен жест би пропукал новото ми каменно изражение. Вместо това отмятам глава назад и вдишвам вятъра, като оставям косата ми да се разстели върху водата.
	Зад мен сирените подемат хор.
	Мелодиите им завладяват хората. Нежни напеви карат членовете на екипажа да се заковат по местата си и да изгубят всякакво усещане за опасност. Заплахите се превръщат в мечти, а страховете са избледняващ спомен, докато сърцата им не започват да бият в синхрон тъкмо навреме за смъртоносната ария.
	— Красиво е — промълвява Мадрид и тялото й се отпуска.
	Елиан наблюдава унеса на екипажа си под рефрена, напяван от армията на Морската кралица, и е объркан от внезапната промяна у хората си. Когато отново се обръща с лице към мен, на брадичката му пулсира мускул и само с един поглед едва не превръща невъзможно незамръзналата вода в глетчер.
	Усмихвам се, разтварям устни и подхващам мелодията.
	Щом чува гласа ми, Елиан пристъпва напред и когато тананикането ми прераства в пеене, той се отпуска на колене пред мен. Все още има план за всеки предстоящ развой на събитията и макар да играе ролята си много добре, усещам как сърцето му препуска. Движенията му са леко сковани. Твърде изпипани. Зървам лудешкия пламък в очите му.
	Песента ми изобщо не му въздейства.
	Елиан стиска Кристала на Кето, сякаш той е неговото спасително въже. Убеден е, че новооткритата му неподатливост се дължи изцяло на парченцето от моята богиня, което пази в дланта си. Усмихвам се при тази мисъл, защото тъкмо Елиан от всички хора би трябвало да е наясно. Би трябвало да има повече вяра в легендите и приказките.
	Когато Мейв се превърна в морска пяна на борда на „Саад“, онази малка част от мен, която вярва в предания, беше доволна, че принцът не получи шанса да вземе сърцето й и да си спечели неуязвимост срещу песните на сирените. Но когато споделих на Елиан легендата за нашата смърт, вече знаех, че тя не е измислица. Долових истинността й. Ето че сега тази истина коленичи пред мен с диви очи, създадени от земя и океан. В тях се смесват дървесни листа и водорасли.
	Всеки човек, който отнеме сърцето на сирена, ще бъде неподатлив за силата на песните им.
	Ала нямаше нужда Елиан да отнема моето сърце — аз сама му го дадох.
	Протягам ръка да докосна лицето му и очите му се затварят за кратко. Вдишва, сякаш така запечатва спомена в съзнанието си. Пръстите ми галят издадените му скули. Още е топъл и — както никога преди, когато слънцето е карало тялото ми на сирена да пулсира болезнено — топлината на Елиан ми причинява болка, но от съвсем различно естество.
	Плъзвам длан по шията му и придърпвам главата му към мен, като използвам тежестта му, за да измъкна тялото си от водата. Копнежът, който изпитвам, е почти непоносим.
	— Знаеш ли какво искам от теб? — прошепвам.
	Елиан преглъща.
	— Няма да ти дам кристала.
	Когато отговарям, гласът ми прозвучава гърлено.
	— Не говоря за това.
	— А за какво?
	Усмихвам се и за първи път от дълго време насам се чувствам порочна.
	— Сърцето ти — казвам и го целувам.
	Няма нищо общо с меката и плаха жажда, която споделихме под звездите. Тази страст е дива и жежка, в нея има нещо ново и собственическо. Устните му, горещи и меки, се притискат в моите и когато чувствам как езикът му се преплита с моя, всичко животинско в природата ми оживява.
	То е и у него. Хищническият инстинкт. Желаем се тук и сега, в самия разгар на войната.
	Елиан прокарва длани през косата ми, а аз го притискам по-плътно до себе си. Дори липсата на разстояние помежду ни усещаме като прекомерна дистанция. Той стиска брадичката ми и вече сме плетеница от пръсти и зъби, заличаваща околния свят. Той е съставен от звезден прах.
	Ухапвам устната му и Елиан простенва. Поглъщаме се един друг, дишаме трескаво, докато не изчерпваме въздуха помежду ни.
	Елиан се откъсва и движението е също тъй диво, колкото и целувката. Не се отдръпва назад, а само се отделя от мен. Разделя устните ни. Когато ме поглежда, очите му са живо огледало на моите. Замаяни, гневни и толкова жадни.
	Прокарвам език по долната си устна, където се е задържал присъщият му вкус.
	Майка ми ни наблюдава сияеща отстрани. Не осъзнава, че Елиан не е омагьосан, както не осъзнава и че неговата армия ще спечели още един боец.
	— Елиан — прошепвам тихо, за да не ме чуе Морската кралица. Притиснала съм пръсти към основата на врата му и го привеждам към себе си. — Трябва да имаш вяра.
	— Вяра в какво? — пита той недоверчиво, с предрезгавял глас. — В теб?
	— Повярвай в мечтата си — казвам му. — Че убийците могат да престанат да бъдат убийци.
	Очите на Елиан дирят моите.
	— Как мога да вярвам на нещо, което ти изричаш?
	— Ти си неподатлив на песента ни.
	Той се намръщва и присвива очи, преди да осмисли думите ми. Буквално виждам как споменът прекосява ума му и му носи нов прилив на неувереност. Това ме убива, но не ми остава друго, освен да вярвам, че ще си припомни в по-голяма степен историята и в по-малко предателството ми. Имам нужда да запази вкуса ми и да мисли как се спасихме един друг. Колко лесно можем да го направим отново и да поведем света със себе си.
	— Елиан — промълвявам и той навлажнява устни.
	— Чух те.
	Погледът му е непроницаем.
	— И?
	— И нищо.
	Елиан избутва бавно ръката ми от врата си, а очите му са приковани в моите. Поклаща глава, сякаш не може да проумее изцяло онова, което ще стори. А после отронва:
	— Аз вярвам в теб — и пуска Окото в ръката ми.
	В мига, в който то докосва кожата ми, аз съм безкрайна.
	Онова, което съм оставила в ледения дворец, е само малка част от същността ми — сега съм горски пожар, горя, горя. Приливна вълна, надигаща се и разбиваща се, която залива света. Не просто притежавам мощ, аз съм въплътената мощ. Тя протича през мен и замества киселинната кръв с гъста тъмна магия.
	Второто око на Кето ми говори на сто различни езика, нашепва ми всички начини, по които мога да убивам хора. В съзнанието ми изниква жива и ярка картина как Окото се слива с тризъбеца на майка ми и създава Морска кралица с цялата мощ на Кето. Истинска богиня, извайваща свят, в който сирените са способни да ходят по трева и чакъл. Непробиваема кожа, омагьосващи гласове и толкова много смърт, която ще последва.
	А освен всичко това и мечта.
	Океанът блести, сякаш е кристализирал, човешки кораб спира по средата на пътуването си, а на мили навред не се вижда суша. Умореният и унесен екипаж скача от борда на плавателния си съд и усеща мекия бриз като пеперуди по кожата си, преди да падне във водата. Наоколо се навъртат сирени, но не нападат. Те не ловуват, нито дебнат, а само наблюдават в непринудена хармония.
	Мир.
	— Дай ми Окото — настоява Морската кралица и ме изтръгва от транса ми.
	Стискам го в дланта си.
	— По-скоро ще те убия.
	Елиан изпуска въздишка, която е развеселена, изненадана и съдържа чувство, доближаващо се до гордост. Стрелвам го с поглед и после пак се обръщам към Морската кралица с всичката решителност, която ми дава тази нова сила.
	— Не притежаваш такава мощ — отсича тя.
	— О, грешиш — отправям й усмивка, която би могла да подпали война. Или може би да й сложи край. — Знаеш ли, майко, не принцът освободи Окото от камерата. Аз бях.
	Когато тя надава писък, планината се разтриса.
	Аз съм сбъднала най-лошия й кошмар. Дъщерята, на която винаги е проявявала крайна неохота да предаде короната си, се е погрижила да узурпира властта й. Осъзнавам, че тя няма контрол над мен. За първи път сме равнопоставени. Всяка притежава Окото на богиня и има шанса да се сдобие с предаността на нашия вид. В тези води чака армия, но тя лесно може да прехвърли лоялността си от едната към другата. Възможно е да избере мен, също колкото и нея.
	Морската кралица хвърля зъл поглед вляво и вдясно и крещи зловещо на псариин. Шията й е напрегната и пулсира и след миг нещо сиво прекосява полезрението ми.
	Отнема ми секунда да си дам сметка, че Елиан си е отишъл.
	Извръщам се, за да огледам обширните води зад себе си, претърсвам ги с взора на ловец. Светкавична поредица от резки движения ме заслепява и дори на мен ми се налага да присвия очи, за да възприема гледката.
	Елиан е в средата на рова, заобиколен от сирени, по чиито усти избива пяна, когато миризмата му насища водата. Тълпят се около него, но щом се приближават твърде много, някой го сграбчва за ризата и го издърпва свирепо настрана.
	Дъхът ми секва, когато съзирам нападателя му.
	Плътоядеца.
	Опашката му на акула е дебела, сива, назъбена и петниста, сякаш бавно я поглъща вирус. Той е досущ страховитият демон, който помня, с лице на жесток убиец. Чертите му са плоски, очите му са като зейнали дупки в главата, а устните представляват процеп по ширината на лицето му. Хванали са оранжева кора от последната му изядена в битка жертва.
	Плътоядеца се ухилва, измежду акулските му зъби потича слюнка, а смъртоносната опашка се цели в сърцето на моя принц.


>	41

	Прикована съм на място от половин дузина ръце.
	Сирените са ме обкръжили и забиват нокти в кожата ми. Плътоядеца е смъртоносен в безбрежния океан, сред морските създания, които живеят в брутална самота, но е най-опасен тук. Под командата на Морската кралица.
	Дишам тежко, докато се боря със сирените, но съпротивата ми е безсмислена, когато те са толкова много, а екипажът на Елиан стои отстрани в хипнотичен транс — до минути моят принц ще бъде разкъсан от Плътоядеца.
	Окото искри в дланта ми. Черната магия зове, умолява ме да й се поддам. Да унищожа всеки враг по пътя си. Пее ми със същата приканваща мъст, която майка ми притежава. Но да й се поддам би означавало да тръгна по пътя на майка ми, а аз не мога да го допусна. Само ще докажа на другите, че съм същата като нея и като всяка предишна кралица. Ако те изберат да минат на моя страна, мотивацията им не бива да бъде продиктувана от страх.
	— Нека го спася — проговарям.
	Извръщам се леко и виждам, че Морската кралица се примъква към мен, протегнала пипала сред бойците си.
	— Наистина ли мислиш, че ще ти позволя да го отървеш?
	— Не говорех на теб — просъсквам.
	Мъртвешкото й лице се изопва.
	— Сирените не следват теб — отсича. — Аз съм тяхната кралица.
	— Не по техен избор — възразявам. Поглеждам назад към обкръжилите ме сирени. — Така ли искате да продължавате? Да се биете и да загивате по нейна повеля, като знаете, че животът ви не означава нищо, ако не служи на нейните интереси?
	— Затваряй си устата!
	Морската кралица стрелва пипало към мен. Вратът ми изпуква от удара и на скулата ми остава тънък червен отпечатък. Усещам как сирените отпускат хватката си, шокирани от избухването й.
	— Това е вашият шанс — продължавам, по-безстрашна, отколкото имам основание да бъда. — Ако ме последвате, начаса ще сложа край, веднъж завинаги. Ще бъдете свободни.
	Морската кралица повдига ново пипало.
	— Ти, малка кучка — процежда.
	И тогава…
	— Свободни? — една от сирените пуска китката ми и отмята гъстата си тъмносиня коса от лицето. — В какъв смисъл свободни?
	— Какво ще се промени? — пита друга и също отслабва хватката си.
	— Светът — отговарям искрено. — Може да настане мир.
	— Мир? — повдига вежда Морската кралица. — С тези мръсни човеци?
	Окото изгаря ръката ми при всяка изречена от нея дума. Само едно движение и мога да запратя достатъчно силна вълна, че да я отблъсне на половин миля. Мога да я накарам да кърви пред очите на всички.
	— Че защо Гибелта на принцовете толкова се е загрижила за мира? — пита друга сирена.
	— Защото прозрях истината зад лъжите на кралицата — поглеждам право в очите на майка ми. — Прекарах достатъчно време сред хората, за да знам, че те не искат война. Искат само да живеят. И колкото по-бързо свърши това, толкова по-скоро всички ще престанем да измираме в името на една вражда, зародила се още преди тук присъстващите да сме били родени.
	Внезапно между сирените настава неразбирателство. Мърморенето прераства в ядосани крясъци. Съскат в неодобрение и подвикват обнадеждени, а аз примигвам в опит да се ориентирам накъде ще се наклонят везните и дали мога да спася Елиан и в двата случая.
	Времето изтича, а аз ставам все по-нетърпелива. Всяка допълнителна секунда, която им отнема да решат, за Елиан е още една секунда в лапите на Плътоядеца, чиито зъби са готови да се забият във врата на моя принц.
	— Аз съм с теб.
	Този глас се извисява над хаоса и когато се обръщам, виждам братовчедка си. Калия е заобиколена от група млади сирени и в соленоводните им усмивки грее младежка неопетненост. Деца, узрели за бунт.
	— Лира винаги е била най-силната — подема Калия. — И сега притежава Второто око на Кето. Нима някоя сред вас се съмнява, че ще е достойна водачка?
	Властният й тон ме изненадва. Тя говори отчетливо и уверено, сякаш самата идея да не бъда подкрепена е смехотворна.
	— Ти, размирна змиорка! — избухва Морската кралица.
	— Не са размирици, когато следваме нашата кралица — отвръща й тя. — Нарича се лоялност. Към моя суверен и към моето семейство.
	Знам, че в този момент мисли за Крестел, защото и аз мисля за нея.
	— Лира вече бе готова да те замести в сърцата на някои от нас — продължава Калия и с всяка дума гласът й укрепва и става по-дързък. — Това означава, че първата й постъпка като кралица ще е да сложи край на война, отнела живота на твърде много от нас. Когато тя поеме тризъбеца… — жълтото око на Калия проблясва предизвикателно — ще притежава двойно по-голяма мощ, отколкото ти някога си имала.
	— Бих могла още сега да използвам Окото, за да принудя всички ви да се преклоните пред мен — намесвам се. — Бих могла да поразя всяка от вас, която ме държи, със силата на Кето. — Сирените започват да шават и да се отдръпват на разстояние. — И все пак вместо това се опитвам да ви убедя. Моля за вашата вярност, при положение че имам пълното право просто да ви тласна към нея насила.
	Вдигам глава и оглеждам всяка поотделно, а в дясното ми око гори огън. Отначало мълчанието ме кара да замлъкна и да се зачудя дали майка ми не ги държи прекалено здраво. После виждам как по всяко лице бавно се изписва разбиране.
	Една по една те свеждат глави в поклон и сирените около мен отстъпват назад, пускат тялото ми и притискат ръце към гърдите си в знак на почит. Взорът ми преминава през тях, а армията се разделя, за да ми отвори чист проход към рова.
	Чист път към Плътоядеца.
	Чудовищният воин хвърля поглед към разбунтувалите се сирени пред себе си и повлича Елиан под повърхността.
	Втурвам се с главоломна скорост, като полетяла към него стрела, с протегнати ръце, обвита повече от ярост, отколкото от вода. Достигам ги за секунди, но пак са твърде много, че да съм благодарна. Плътоядеца е приковал Елиан и е сграбчил врата му, готов да го разкъса.
	Вижда ме чак когато съм на сантиметри от тях двамата и повдига Елиан с мазните си нокти, сякаш той е трофей, който се кани да връчи. Стискам зъби и в гърлото ми заклокочва ръмжене. Плътоядеца е чудовище, воин и кръвожаден убиец. Но няма никакъв шанс.
	За целта не ми е нужно Окото. Ще го разкъсам.
	Мятам се напред и Плътоядеца захвърля Елиан като непотребен боклук. Преди да атакувам, спирам, колкото да се уверя, че принцът ми ще изплува на повърхността.
	Юмрукът на Плътоядеца експлодира в лицето ми. Чува се пронизителен звук и изпитвам странното чувство, че всичко избухва и се разтриса, преди да усетя болката. От кокалчетата му отеква гняв и мощ, и когато ме удря повторно, за миг светът потъва в мрак.
	Улавям юмрука му и отърсвам замайването от костите си. Той е силен, но това е празна сила, почиваща на идеята за дълг и насилие заради самото насилие. Аз за първи път се бия в името на нещо. В съзнанието ми се носи лицето на Елиан и веднага щом си припомням, че залогът е неговият живот и този на кралството ми, болката се оттегля.
	Извивам ръката на Плътоядеца и във водата отеква оглушително пукане. Той разтваря гневно паст и излага на показ всичките си хищнически зъби. Понечва да забие лакът в гърдите ми. Аз обаче съм бърза и гъвкава и когато избягвам атаката му, Плътоядеца изръмжава ядосано.
	Блъскам го изотзад толкова силно, колкото ми позволяват костите. Той се удря в дъното и лицето му заорава пясъка. Има кръв. Толкова много, че успявам да я вкуся.
	Плътоядеца се изправя стремително и протяга ръка към мен. За миг се изненадвам, че не ме удря, а ме хваща, и той използва забавянето ми в своя полза. Придърпва ме към себе си и осъзнавам със секунда закъснение какво се кани да направи. Захапва рамото ми и усещам как плътта се отделя от костите ми.
	Изпищявам и забивам глава в неговата отново и отново, докато болката ми се смесва с тази на Плътоядеца. Но той е безпощаден, дере ме и ме дъвче яростно. Вкусва ме по начин, по който не е имал възможност преди. Едва когато усещам рязко пробождане като от горещ кол, пронизващ дланта ми, си спомням, че съм стиснала в юмрука си Окото.
	Мощта зове да бъде овладяна.
	С едно точно движение блъскам стиснатата си ръка в корема на Плътоядеца и когато тя излиза от другата страна, той застива. Изтласквам го от себе си и не смея да погледна раната на рамото ми. Примигва бавно, смаян, че внезапно в него се е отворила дупка. Че нещо е успяло да пробие якото му като камък тяло така лесно.
	Зад него Елиан се спуска надолу.
	Взира се покрай Плътоядеца и заковава поглед върху рамото ми, което явно изглежда точно толкова зле, колкото го чувствам. Аз пък оглеждам него — червената резка на бузата му, разбитите му устни и някак недодяланите движения на лявата му ръка.
	Каня се да заплувам към него, когато Плътоядеца обгръща шията ми с грубите си нокти. Една финална проява на бруталност, при която чувствам угасващата му сила. С всеки изминал миг от нетърпима хватката му става все по-слаба.
	Удавям бавно дебелата му китка.
	Около нас се спускат сирени. Наблюдават варварския воин, вкопчен отчаяно в принцесата им. Виждат ме как чакам неустрашимо смъртта да го отнесе. А когато Елиан забива ножа си отзад в черепа на Плътоядеца, те не реагират, а само се усмихват.


	Щом се издигаме на повърхността, ни придружава парче от Плътоядеца.
	Елиан избърсва острието на ножа си от полепналите по него останки и сбърчва устни. Поради някаква причина ме досмешава от жеста. Най-верният и неудържим боец на Морската кралица е унищожен от човешки принц, на когото му призлява при вида на мърша. Прихвам, а Елиан ме стрелва със смаян поглед.
	— Забавно ли ти е?
	— Лицето ти винаги ми е забавно — казвам му.
	Той присвива очи, но под водата пръстите му се преплитат с моите.
	Стискам ръката му и се обръщам лице в лице с Морската кралица, която ни наблюдава с кипяща омраза. Пипалата й са разпрострени във всички посоки и образуват парашут, който създава впечатлението, че тя се рее.
	Водата около нас сякаш завира във вихър от парещи черни мехури. Елиан трепва, когато тя оплисква кожата му, и щом виждам разранената му плът, го придърпвам към себе си и хващам по-силно Окото на Кето. Призовавам магията у него да ни защити, отговарям на отчаяните му призиви с мой зов. Кожата ми изпуска лъчи и тялото ми се отпуска, когато мощта се излива от мен и разделя водата.
	Чернилката около нас се разпръсква и оставя недокоснат кръг от хладна вода, в който с Елиан сме в безопасност.
	Сирените наизскачат от нажежената вода и съскат, когато кожата им започва да се покрива с мехури и да се разлага. Хвърлят се върху снега, а екипажът на Елиан отскача назад, вече освободен от вълшебството на песента.
	Не всички оцеляват.
	Сирените в центъра на водата пламват като факли, преди да успея да помисля за избавлението им. За нула време писъците им се превръщат във вятър, а телата — в пяна, и огромният воден казан ги поглъща, сякаш никога не са съществували.
	Спасилите се сирени се сгушват в снега и дружно надават скръбни вопли.
	— Я да видим как ще ти помогне сега твоята предателска армия — подхвърля Морската царица.
	— Елиан, наведи се! — отеква викът на Кай откъм клисурата.
	Обръщаме се в унисон, за да видим, че Мадрид е прицелила пушката си в Морската кралица. Проехтява изстрел и точната Мадрид улучва кралицата право в гърба. Ако беше друго създание, куршумът щеше да прониже сърцето. Майка ми обаче е изкована от материя, идеща от дълбините на ада, и когато куршумът рикошира от нея, тя се изсмива.
	С едно бързо движение Морската кралица се завърта и насочва тризъбеца си към тях. От всеки от върховете му изригва пъклен огън, въглени хвърчат във въздуха и насред снега пламва огнена линия, която разделя армиите ни. Едва ги виждам над пламъците.
	Майка ми надава пронизителен смях.
	— Никой не може да те спаси — изрича тя.
	Разгневена, стискам още по-силно ръката на Елиан.
	— Преспокойно мога да те убия и сама.
	— Но не си сама — отбелязва тя. — Засега.
	Очите ми се разширяват и в мига, в който тя се обръща към Елиан, използвам цялата си сила да го изблъскам встрани. Тялото му извива дъга във въздуха, а защитата на Окото все още го обгръща като ореол. Чувам как се сгромолясва във водата и точно в този момент пипалото на майка ми ме халосва в гърдите. Ребрата ми се пропукват.
	Морската кралица не губи време. Във въздуха се завихрят малки торнада и кръжат около нея като верни поданици. Движат се, сякаш са разумни същества, и когато майка ми насочва пръст към мен, те се устремяват насреща ми. Без да се замислям, вдигам ръце и призовавам водата като щит пред себе си. Тя скача по моя команда, приижда като вълна и поглъща връхлитащите буреносни облаци.
	Майка ми може да разполага с фокуси, но сега и аз владея не по-малко от нея. Веднага щом вълната съсипва магията й, чувствам удовлетворение. Като че ли всеки път, когато използвам Окото, потушавам малка част от глада си. Подхранвам вътрешната си сила.
	Морската кралица пищи и край мен профучава светкавица. Горе облаците се вълнуват и почерняват. Проехтява буреносен тътен и подушвам електричеството на предстояща стихия.
	— Имаш много да учиш — процежда майка ми.
	Вдига тризъбеца си във въздуха и започва да го върти. При всеки описан кръг небето сякаш се изкривява, облаците се сгъстяват и покриват цялото небе, докато то не става плътно сиво.
	Рукват дъжд и светкавици.


>	42

	Бурен повей запраща водата на сантиметри от кръста ми. Зарядът вибрира в мен подобно на горещи шишове и още светкавици се извиват в кръг, като ме приклещват в клетка от светлина и огън.
	Елиан вика името ми и аз скърцам със зъби. Щом чува гласа му, Морската кралица лениво обръща поглед към него. Сякаш той е муха, за която е била подсетена. Нямам представа колко още защита може да му предложи Окото, като същевременно ме опази жива, но единствената ми ясна мисъл е, че не мога да я оставя да го нарани. За нищо на света не бива да й позволя да го убие в тези черни дълбини.
	Във въздуха се спуска още една светкавица и аз изскачам от водата, за да я уловя. Чувствам, че кожата ми едва ли не е втечнена под лъча ярка светлина и знам, че няма да издържа дълго. Но не се и налага. Само няколко секунди — достатъчно време, за да се прицеля с прецизност, съперничеща на тази на Мадрид — и я мятам напред. Тя пронизва Морската кралица.
	Писъкът й е чудовищен. Кожа, кости, кръв и магия. Изригват от нея и се разпиляват като звезден прах. Зейнала е рана, но при все че болката, която изпитва, сигурно заличава каквото и да било друго, Морската кралица не допуска тя да я забави. Запраща ме във въздуха с воден стълб.
	Потъвам в чернилката като камък, но тогава усещам ръката на Елиан върху моята и той ме издърпва обратно на повърхността.
	— Бягай — заръчвам му и изпращам ураганен повей към майка ми.
	Тя наближава с плашеща скорост и аз отчаяно търся нещо — каквото и да е, — което би могло да я забави. Пред погледа ми попада леденият дворец и без да се бавя да го обмислям, издигам стълбове вода и ги превръщам в блокада от айсберги. Извисяват се все по-нагоре и по-нагоре, ледени колони, които ни бранят като колове на ограда.
	— Трябва да те отведа в безопасност — казвам на Елиан. — Можем да плуваме под вода. Ако изгася огъня, ти ще успееш да намериш прикритие зад екипажа си.
	Елиан ме поглежда с остро негодувание.
	— Няма да се крия — отсича.
	Отвъд преградата от айсберги се разнася тътен, когато майка ми започва да блъска по тях — било то с юмруци, било то с магия. И аз не знам, но силата е такава, че кара водата да затрепери, и вече съм сигурна, че новата стена няма да издържи дълго.
	— Добре — тросвам се. — Не се крий, бягай. Прави каквото искаш, само се отдалечи от тук.
	Елиан се засмива тъжно и уморено.
	— Не ме разбра — отвръща и улавя ръката ми. — Няма да те оставя.
	— Елиан, аз…
	— Не казвай нещо героично и самопожертвователно — предупреждава ме той. — Току-виж съм помислил, че действително притежаваш някаква човечност.
	— Би било отегчително — засмивам се.
	Той кимва и се притиска към мен. Айсбергите, които съм сътворила, се клатят шумно и големи блокове лед валят наоколо ни като чудовищна градушка. Сякаш светът се срива.
	— Не те харесвам заради добрината ти — отбелязва Елиан. Челото му докосва моето, устните му са на един дъх разстояние.
	— Това говори много за психиката ти.
	Тогава ме целува. Само веднъж. С деликатност, която съм срещала само у него. После айсбергите падат и ударът предизвиква достатъчно мощна вълна, че да ни погълне и двамата. Прегръщам Елиан и оставям магията да ни обгърне като пелерина. Да ни защити от снежната виелица, която заплашва да ни смаже.
	Когато атаката приключва, вдигам глава от уюта на рамото му и издишам. Отвъд разрушената стена от надробен лед майка ми прави приканващ жест.
	— Ще опозориш легендата си, ако умреш в такава прегръдка — заявява тя. — Мога да се погрижа след теб да се пеят песни за могъщата Гибел на принцовете. Да ги накарам да забравят как си се омърсила и да помнят само славното ти минало.
	Избутвам Елиан зад себе си, без да пускам ръката му.
	— Интересно — заявявам. — Аз пък се каня да ги накарам да забравят всичко за теб. С изключение на смъртта ти. Нея ще се погрижа да запомнят.
	Вятърът набира скорост, бесът на майка ми го кара да бушува и да засилва пламъците, които разделят армията ми от мен. Също и екипажа на Елиан. Онези, които биха дали живота си за нас. Но аз не искам никой повече да жертва живота си заради мен. Нито пък за мен. Убийствата и саможертвата свършват дотук и искам всеки да го разбере, за да повярва в промяната, която проповядвам. Нов свят с нова кралица начело.
	Във въздуха се вдига пушек, но този път е призован от моята магия. Усуквам вятъра, докато не се превръща в циклон, който се издига чак до слънцето. После още един. Следват трети и четвърти, а през цялото това време водата се вълнува и майка ми наблюдава случващото се със студено и безизразно лице.
	Огънят угасва, пушекът се разнася и в бездната от почернял от сажди сняг и разтопен чакъл две армии се взират в нас. Човешката и на сирените, застанали редом една до друга. Чакат своя принц и принцеса да сложат обещания край.
	— Съжалявам, че трябваше да стане така — казвам на майка ми.
	Макар и да я мразя, мъка притиска гърдите ми, облекчена само от нежния допир на ръката на Елиан, който остава до мен. Притегля ме към най-доброто у човечеството.
	Лицето на Морската кралица е все така безстрастно.
	— Значи си слаба — отсича без сянка от съжаление. — Крайно неуместно би било и двете да останем живи. — Прокарва разцепения си език по устните си, а в очите й се е настанила мрачна безпощадност. — В никакъв случай няма да ти позволя да живееш.
	— Знам — отговарям. Вятърът набира скорост. — И аз не мога да те оставя жива.
	Правя рязко движение с ръцете си и циклоните избухват насреща й. Тя се мята и се зъби, пипалата й плющят срещу неудържимите повеи. Тризъбецът й свети, но тя не го използва. Дори когато водата я издига и запраща във въздуха като парцал.
	Тогава осъзнавам, че не й е по силите. Тялото ми пулсира от мощ, но се нуждая от цялата си концентрация, за да поддържам циклоните. Такива начинания изискват колкото ярост, толкова и съсредоточаване. Едно мигновено разсейване и майка ми може да падне обратно в океана и да възвърне позициите си.
	Изцеждам още магия от върховете на пръстите си, като пренебрегвам кошмарния вой на Морската кралица. Циклоните, напомнящи на захарен памук, се срещат и я поглъщат.
	Нещо се разцепва. Тежък грохот разтърсва планината. Следва отчетливото усещане, че светът се е завъртял около оста си.
	Елиан вика името ми и аз отпускам ръце, като оставям циклоните да се уталожат. Не виждам къде се приземява тялото на майка ми, но оглушителният звук е несравним, а тризъбецът се изтъркулва на земята до перката на Калия.
	— Лира! — изкрещява тя.
	Спуска се сянка.
	Вдигам поглед и виждам планински връх да фучи към нас.
	Огромни късове скала се откъртват от водопадите с ужасяваща скорост, сблъскват се със снежната виелица и образуват гигантски изригвания от бял пушек. Бързам да обгърна кръста на Елиан и използвам цялата си мощ, за да хвърля енергийно покривало върху всички нас.
	Отломките от глетчера думкат върху магическия щит. Не поглеждам, очите ми са затворени, докато съм се вкопчила отчаяно в Елиан и се моля защитата да издържи. Благодарна съм, че другите са в безопасност отвъд водата.
	Сняг дави въздуха и аз кашлям до гърдите на Елиан, докато в хрилете ми се вмъкват ледени кристали. Той ме притиска по-плътно до себе си, толкова силно, че би трябвало да боли. Бездруго вече усещам костите си на прах и черепът ми се пръска при всеки грамаден камък, който се стоварва като чук върху щита.
	Минава цяла вечност, преди отломките да спрат да падат, и от съсипаното ми тяло се вдига огромна тежест. Оглеждам се, за да се уверя, че другите не са пострадали, но въздухът пред мен е една безкрайна белота. Елиан прокарва длани по раменете ми, а после надолу по ръцете ми. За миг не съм сигурна защо го прави, но после осъзнавам, че търси наранявания. Иска да провери дали съм добре, преди да го види с очите си.
	Ръката му се плъзва в косата ми и най-много копнея усещането на пълно задоволство да заслони завинаги сърцето ми. Но, както става с всичко останало, то е изцяло заличено, когато светът се връща на фокус.
	Щом мъглата се разсейва, тялото на майка ми лежи напълно разбито върху снега.
	Плувам до нея, а Елиан ме следва. Екипажът му изтегля и двама ни от водата. Мадрид се взира в перката ми, но ръката й улавя здраво моята. Искам да й обясня разни неща — на всички тях, — само че правилните думи не ми идват наум.
	Елиан се настанява до мен и ме привлича в обятията си. Когато ме повдига, обвивам ръце около врата му, сякаш е най-естественото действие на света. Не мисля какво му коства да ме прегръща — да вижда истински всеки сантиметър от мен. Не мога да се съсредоточа върху силното биене на сърцето в гърдите ми, защото, щом погледът ми попада върху осакатеното пипало пред нас, туптенето му отново замира.
	Сирените са се скупчили около майка ми, но се отдръпват, когато Елиан приближава, носейки ме на ръце. Поставя ме на земята до нея и отстъпва, за да ми предостави уединението, от което се нуждая, ала не желая.
	Морската кралица е вдлъбнатина в снега.
	Големите й пипала се кръстосват като копринена паяжина и приличат на изпотрошени крайници. Не виждам кръв и за момент си мисля, че няма как да е мъртва. Не ми се струва нормално да изглежда като статуята на убит звяр.
	Взирам се в нея насред настъпилото зашеметено мълчание, перката ми блести на фона на кишата, а зад гърба си долавям тежестта на две армии. Изчаквам като примерна дъщеря костите й да се превърнат в пяна и да се разтопят като леда, върху който лежи. Минават секунди, запълнени единствено от странно изкривеното й тяло и червената светлина, искряща в очите й.
	Никой не говори. Времето се проточва извън планината и вече съществува само в света под нея. Тук има единствено тишина и безкрайността, която идва с чакането. Минава цяла вечност, преди най — сетне да чуя прошумоляване от движение и да усетя свежия мирис на черни бонбони във вятъра.
	Елиан прикляка до мен, ръката му обгръща раменете ми и той ме обвива в своята топлина. Дълго седим така, докато Морската кралица най-накрая се изгубва.


>	43

	Излива се пороен дъжд и косата ми полепва по врата. Слънцето все още е високо — прилича на полумесец, както се е скрило сред облаците, и създава порой от багри във въздуха. Кралството на сестра ми проблясва някъде зад мен, но при положение че целта ни е толкова близо, все едно е в друг свят.
	В известен смисъл наистина е в друг свят.
	— Не остана много — казва Кай и шляпва Мадрид по гърба. — Скоро ще можеш да ми се насладиш в пълния ми блясък.
	Тя повдига вежда насреща му и на устните й цъфва усмивка, която никак не е срамежлива.
	— Имаш предвид удавен?
	— Не — отвръща той с престорена обида, — мокър до кости.
	Мадрид отмества ръката му и се мръщи.
	— Бих предпочела удавянето.
	Ухилвам се на двамата и вадя компаса от джоба си. Стрелката се върти бясно във всички посоки, което ми подсказва, че Кай е прав. Близо сме. Близо до място, където истината и измамата дружат като стари приятели. Където всяка изречена дума е пропита и с двете, а същевременно с нито едното.
	„Саад“ пори вълните и отивам на борда на кораба, когато Торик прави лек завой вляво. Отдолу водачките ни поддържат темпото с такава лекота, сякаш се движим с гребна лодка. Перките им пронизват водата с цветовете на дъгата, подобна на призматични стрели. Преливащи нюанси и отсенки образуват цветен щит около кораба ми.
	Плуват съвършено, без никакво усилие, и почти ми се иска да се засегна, задето тъй лесно поддържат скоростта на „Саад“. Вместо това го приемам като комплимент, фактът, че „Саад“ не изостава от тях, е доказателство колко славен кораб е.
	Няколко от сирените се отделят от пасажа и се насочват към носа на кораба, за да го водят. Сякаш вече не съм научил пътя наизуст. Малко е странно да гледам колко бързо приемат новата си роля. Да показват пътя на моряците, вместо да дебнат корабите им за признаци на слабост. Да помагат, вместо да ловуват.
	Морската кралица е изковала нов свят както на сушата, така и в океана.
	Щом очите на Кето отново се събраха и създадоха тризъбец с безгранична сила, се появиха толкова възможни избори, които да бъдат направени, колкото и обещания, които да бъдат нарушени. Едно обаче беше неизменно ясно: океанът има нужда от кралица. През целия си живот полагах усилия да отклоня кралската титла, като съзнавах, че Амара ще бъде много по-добра владетелка — за разлика от моето скитническо сърце, нейното принадлежи на дома, — но дори аз бях наясно, че някои неща са по-важни от прищевките. Мечтите невинаги могат да тържествуват над дълга, а компромисът е основа за всеки добър мирен договор.
	Лира също го знаеше. И така, вместо да опознава света, тя създаде нов.
	Когато Диаволос разкри местоположението на водите си и морското кралство Кето отвори широко порти, човешките кралства върнаха жеста. Поне по-голямата част от тях. Мирът не идва лесно, но повече от половината свят възприе новия ред и благодарение на насърченията от страна на новата кралица на Мидас и скитащия й брат колебанията постепенно остават в миналото. Сключват се нови договори и след като първите десетина делегации се завърнаха невредими от морското кралство Кето и други предприеха пътуването за аудиенция при Морската кралица. За да предложат не само политически, а и търговски съюзи и да се полюбуват на чудесата на тази наскоро отворила се към света династия.
	Кралство сто и първо.
	— Капитане! — реве Торик отгоре, за да даде сигнал за пристигането ни.
	Не се нуждая от това предупреждение, защото церемонията по преминаването от водите на хората в тези на Диаволос ми е позната. Водата се превръща в безконечен поток от сапфири, слива се с небето и улавя всеки лъч, изпратен от слънцето. Вече няма дъжд, нито мрак. По-ярко е, отколкото има право да бъде, но не и топло. Никога топло. Сапфирите са ледени, когато топвам пръсти в тях. Арктическа синева огрява всички ни.
	Долу сирените пеят в хор.
	Продължаваме, докато не стигаме арката. Синьото прелива в пепеляво оранжево, а после изниква скалното образувание, високо колкото сто кораба. Маркер за света, който съобщава, че кралство Кето се намира долу.
	Арката се простира по протежение на миля и е портал, който изпълнява същата функция като всяка врата. До огромните колове са привързани празни кораби, ако изключим няколко души, оставени да ги охраняват срещу пирати. Май обаче пиратите станаха най-честите посетители тук и сирените обичат компанията им толкова, колкото им се радва и тяхната кралица.
	Има общо пет кораба и аз разпознавам поне един от тях като кралски. Вятърът дружелюбно развява за поздрав флага на Айдилион. Юкико не спомена, че се кани да идва, но пък тя се старае по възможност да не споменава много пред мен. Ако вече не бе обиграна в изкуството на потайностите, бих казал, че Галина я е обучила добре. Бракът им е белязан от непрестанно сътрудничество и сделки — предават си взаимно всички номера, които досега са пазили в тайна. Страховит дует, който постепенно засенчва кардианците, неотдавна представлявали заплаха за управлението на Галина.
	Не че очаквам да ми благодарят, но след като баща ми изпрати повече злато, отколкото бе редно — като компенсация и за хитрото ми измъкване от брака, и за новите белези на Юкико, — си мислех, че сме квит. Или поне, че сме изградили достатъчно доверие помежду си, за да оповестяваме визитите си при Морската кралица. С цел да избягваме региона през това време.
	Очевидно Юкико още обича изненадите.
	Закотвяме кораба възможно най-далече от техния и екипажът ми подготвя оборудването за гмуркане. Хората ми надяват скафандрите си като втора кожа, в каквато като че ли наистина са се превърнали. Стоя на заден план и наблюдавам как подготвят тежкия апарат от Ефевреси. Уред, от който аз никога не съм имал нужда — не и когато магията е на моя страна.
	Усмихвам се, когато сирените започват да припяват, защото знам по-добре от всички останали какво означава тази песен. Водата се разпенва и разделя, и се превръща в разкошен сребърен пръстен около малкия въртоп, който заформя. Когато песента им достига връхната си точка, се появява Морската кралица.
	Тя се издига от океана по начин, който може да се определи единствено като неземен. Водата я следва, приела очертанията на трон, и я издига до височината на кораба ми. Пропитата с океан коса се разстила по дължината на цялото й тяло и поема от вълшебното сияние, което лунната й кожа винаги излъчва. Сега обаче тя е нещо повече от сирена или момиче, преоблякло се като пират.
	Тя е богиня.
	От красивото тяло на Лира струят осем широки ониксови крайника, които приличат повече на криле, отколкото на пипала. Под тях искрят великолепни виолетови ореоли и когато тя се издига достатъчно високо, че очите й да срещнат моите, аз се усмихвам. Все същите са си — като заострените пъпки на цъфтящи нощем рози, които се разширяват и разлистват с моето приближаване.
	Лира не може да опознава света заедно с мен, така че сме се разбрали аз да й го водя. Вече не ловувам, но не спирам да издирвам. Изживявания, приключения, истории, които да запазя и да й отнеса. Дни като този, които едва дочаквам.
	— Ваше Величество — казвам.
	— Вече си тук.
	Гласът й е като музика и все още не мога да свикна с него. Всяка дума е рефрен, изречен като кралска заповед.
	— Ако искаш, мога да си тръгна и да дойда друг път.
	Устните на Лира се разтварят в широка усмивка и времето отива някъде в миналото.
	— Би ли го направил? — отвръща тя на закачливия ми тон. — Тъкмо ще имам време да се подготвя за пристигането ти. Възнамерявах да вдигна статуя.
	Протягам ръка към нея.
	— Колко любезно от твоя страна.
	Както винаги, промяната у нея е забележителна.
	В един момент е Морската кралица — като излязла от приказките, които съм чел, а в следващия е нещо още по-вълшебно. Пипалата й се съединяват и се превръщат в крака. Лилавите им багри избледняват до смайващо бледа кожа. Талията й се прелива в извивки, водораслите, прикриващи гърдите й, се превръщат в блуза с висока плисирана яка и богати ръкави с ресни. Косата й си остава с цвета на вино, различна от червеникаво кестенявата, с която бях свикнал, а очите й все така проблясват в два различни цвята. Съчетание от Морска кралица и пират, от изживяно минало и бъдеще, което предстои да бъде написано.
	Лира се спуска грациозно на „Саад“ и стиска здраво протегнатата ми ръка. Поднасям нейната към устните си с предизвикателна усмивка, а след това допирам длан до бузата й. Тя е мека и остра, пълна с толкова много противоречия, каквато е и самата Лира.
	— Готов ли си? — пита ме.
	Вместо отговор я целувам, като се изненадвам от себе си, задето съм успял да изчакам цяла минута. Тя улавя яката на ризата ми, а аз обвивам ръце около кръста й. Все едно не държа жена, а легенда: чувствам я дива и безкрайна в обятията си.
	Хваща ме за ръката и ме дръпва встрани от палубата. Съединените Очи на Кето са част от богато орнаментираната огърлица на шията й. На шията на Морската кралица, която ме посрещна преди броени мигове, тя би изглеждала като бижу, достойно за владетелката на океана. На тази на Лира в измамно крехкия й човешки облик изглежда толкова тежка, че да я потопи на дъното.
	Лира улавя погледа ми и повдига вежда.
	— Гърдите ми ли зяпаш, или огърлицата?
	Отправям й безсрамна усмивка.
	— Кое няма да ми спечели шамар?
	— Просто се опитвам да реша дали не се каниш да я задигнеш — прокарва тънкия си пръст по нея. — Нали все пак си пират.
	— Вярно — кимвам. — Но и ти си такава.
	Лира поглежда облеклото си. Тъмносин брич и високи до коляното кафяви ботуши с достатъчно злато по катарамите, че да й купи цяло кралство. Засмива се и рубините засияват върху кожата й. Сол и магия.
	Тя ме придърпва към себе си, пръстите й се сключват около моите и двамата се гмурваме заедно.


>	Благодарности

	Стигна до края! Благодаря ти, че прочете историята на Лира и Елиан и че след това отгърна следващата страница, за да научиш малко повече за моята (освен ако не си прескочил направо на тази част, в такъв случай spoiler alert — всички умират).
	Книгата се превърна в нещо реално, в нещо отвъд въображението ми, благодарение на куп невероятни хора, затова ще направя всичко възможно да се уверя, че всеки от тях е наясно колко е страхотен.
	На родителите ми, които никога не ми казаха да спра да мечтая. За това, че са феноменални и шантави и са не само чудесни хора, но и наистина добри приятели. Мамо, благодаря ти, че ми звъниш всеки ден, за да провериш дали съм жива, и че си някой, с когото мога да говоря за абсолютно всичко (но не и за това, че винаги избираш грешния цвят боя. Всеки. Път.) Тате, благодаря за това, че винаги си усмивката в стаята и че винаги оправяш всеки проблем, който имам, независимо какъв е (но не и за това, че си мислиш, че можеш да декорираш тавани).
	На останалата част от семейството ми (човече, толкова сте много) за това, че сте неизчерпаем източник на проницателност и подкрепа. И специално на Ник, защото веднъж му обещах да кръстя персонаж на него, а така и не го сторих.
	На приятелите ми, които са най-вдъхновяващите приятели на света. Джасприт и Рашика, вие двамата сте от най-добрия тип хора, без вас не бих могла да се справя и не мога да си представя какво е било, преди да ви срещна. Благодаря ви, че ме подкрепяте във всичко, което правя, че винаги сте на една вълна с мен и че ме карате да се заливам от смях. И на Сиири, за това, че е извор на позитивизъм и е един от най-добрите приятели, които срещнах в света на блогърите.
	На Чарлс и Алан, двама от най-странните и талантливи преподаватели по творческо писане. Помогнахте ми да забравя всичко, което съм си мислела, че знам за писането, и вместо това да науча забавните неща.
	На хората от Feiwel & Freinds за това, че са екип мечта и ми подариха най-страхотната корица. И на Ана, за това, че ми помогна да изгладя неравностите и да разкажа историята така, както трябваше да бъде разказана, и за това, че ме накара да се чувствам у дома по време на целия процес.
	На моя агент Емануюел, чиито любов и вълнение за тази книга ми помогнаха да не се разколебая. Благодаря, че подкрепяше Лира и Елиан толкова много и че видя потенциала в тяхната история. И в мен. И на Уитни, която направи така, че Лира и Елиан са наистина готови да тръгнат по света.
	И накрая, на читателите, на всеки от вас, за това, че продължавате да ме вдъхновявате и да се гмуркате в нови истории всеки ден. Че продължавате да вярвате в магията и чудесата — и в истинските, и в не толкова истинските светове.
