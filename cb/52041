>	1.
>	Джесика

	Едно от най-любимите ми неща на света е моментът, когато вляза под горещия душ, след като съм била навън под плющящия леден дъжд. Преминаването от подгизването до кости към утешаващата топлина е неповторимо. Харесва ми как кожата настръхва и цялото ми тяло се отпуска под струята гореща вода. В този простичък и неподправен миг всички натрупани грижи се отмиват заедно с дъжда.
	Моментът, в който срещнах Купър Лоусън, ми създаде същото усещане като въпросния топъл душ след ужасна ледена буря.
	Денят започна със слънчево и ясно небе. Времето беше сиво и облачно, но въпреки това не бях подготвена за внезапния потоп, който се изсипа от небесата, докато вървях по дъсченото крайбрежие в Хартуел.
	Заозъртах се за подслон и се втурнах към най-близкия бар с навес, веднага щом го видях. Единствената ми цел беше да се добера до тентата и не бях способна да обърна внимание на нищо друго, освен на противното усещане за дрехите, полепнали по кожата ми. Именно заради това се блъснах в стегнатото мъжко тяло.
	Ако ръцете на мъжа не бяха посегнали да ме уловят, щях да се пльосна по дупе.
	Отметнах мократа коса от очите си и вдигнах извинителен поглед към човека, върху когото бях връхлетяла така грубиянски.
	Срещнах топли сини очи. Наистина сини очи. Също като заобикалящото Санторини Бяло море. Преди няколко години бях ходила там на почивка и водата беше по-синя от всичко, което някога съм виждала.
	Успях някак да отделя поглед от изумителния цвят и огледах лицето, върху което се намираха очите. Сурово и мъжествено.
	Очите ми зашариха по широките му рамене, но трябваше да килна глава назад, за да огледам по-добре лицето. Все пак мъжът беше висок над метър и осемдесет и пет. Дланите му все още стояха на бицепсите ми, за да ме задържат на място — големи, с дълги, леко мазолести пръсти, допиращи се до голата ми кожа.
	Въпреки студа усетих тялото ми да се изпълва с топлина и отстъпих от хватката на непознатия.
	— Съжалявам — смотолевих и пригладих назад мократа си коса с извинителна усмивка. — Този дъжд като че се изля от нищото.
	Той кимна леко и отметна кичур мокра коса от челото си. Синята бархетна риза, която носеше върху бяла тениска, беше изцяло мокра и прилепнала по кожата му. Не можех да откъсна очи от това тяло.
	Стори ми се, че дочух подхилкване и стрелнах лицето му с очи, изненадани и напълно потресени, че може да ме е заловил как го съзерцавам. На устните му обаче нямаше и помен от усмивка, въпреки че в невероятните му очи определено проблясваха весели искрици. Без да изрече и дума, той протегна ръка към вратата на старомодната на вид сграда. Отвори я и пристъпи в празния и несъмнено неработещ бар.
	О.
	_Някои се уредиха_, помислих си, загледана мрачно в сипещия се дъжд, от който дъските на крайбрежната алея бяха станали лъскави и хлъзгави. Почудих се колко ли дълго щях да бъда принудена да остана тук.
	— Ако искаш, можеш да останеш отвън. Или пък не.
	Плътният му глас ме накара да извъртя глава. Синеокият грубоват тип със синята бархетна риза се взираше в мен.
	Надникнах през него в празния бар, несигурна доколко му е разрешено да влиза.
	— Сигурен ли си, че няма да е проблем?
	Той кимна едва-едва, без да ми предостави търсеното от мен обяснение защо не би било проблем.
	Загледах се в дъжда и после обратно в сухия бар.
	_Да остана навън и да треперя на дъжда или да вляза в празния бар с непознат мъж?_
	Непознатият забеляза нерешителността ми и някак си успя да ми се присмее, без устните му да помръднат.
	Четящата се в очите му подигравка беше онова, което ме подтикна да взема решение.
	Кимнах и минах покрай него. От мен се стичаше вода върху дървения под, но след като около синеокия грубоват тип със синята бархетна риза вече се беше оформила локвичка, не позволих това да ме смути и за миг.
	Обувките му джвакаха по пода, когато мина покрай мен, а мигновената топлина, която се излъчваше от него, предизвика приятни тръпки по гърба ми.
	— Чай? Кафе? Какао? — подвикна, без да поглежда назад.
	Канеше се да изчезне зад врата с надпис „Само за персонала“, така че имах доста малко време да реша.
	— Какао — изстрелях.
	Седнах до близката маса и дрехите ми издадоха шляпащ звук, който ме накара да се смръщя. Със сигурност щях да оставя след себе си мокро петно във формата на дупе.
	Вратата зад мен се отвори рязко и с крайчеца на окото си зърнах синеокия грубоват тип със синята бархетна риза да върви към мен с бяла кърпа в ръка. Подаде ми я, без да продума.
	— Благодаря — казах и останах леко шокирана, когато той кимна и се насочи обратно към същата врата. — Човек, пестелив на думи — промърморих под нос.
	Всъщност лаконичната му натура беше донякъде освежаваща. Познавах твърде много мъже, обожаващи звученето на гласа си.
	Увих кърпата около краищата на русата си коса и изстисках водата. След като попих косата си, доколкото изобщо бе възможно, прекарах кърпата по бузите си и ахнах ужасено при вида на черните петна, които останаха по нея.
	Зарових в чантата си за пудриерата и пламнах от срам, като видях отражението си. Омазаните ми с черно очи бяха направо плашещи, а по бузите ми се стичаха вадички от разтеклата се спирала.
	Нищо чудно, че синеокият грубоват тип със синята бархетна риза ми се смееше.
	Използвах кърпата да изтъркам спиралата, а после напълно покрусена затворих пудриерата си. Сега вече бях без грам грим, кожата ми беше зачервена като на тийнейджърка, а косата ми беше мокра и сплескана.
	Мъжът от бара не беше точно мой тип. И все пак определено имаше доза привлекателност в неговата грубоватост, а никоя жена не обича да се чувства като неугледна повлекана пред мъж с толкова пронизващи очи.
	Вратата зад гърба ми отново се отвори със замах и синеокият грубоват тип се появи с две димящи чаши в ръце.
	Щом ми връчи едната, цялата ми ръка настръхна и почувствах прелестен прилив на топлина върху хладната си кожа.
	— Благодаря.
	Той кимна и се настани на мястото срещу мен. Изучавах го, докато посръбваше от кафето си с глезен, прехвърлен върху коляното на другия крак. Беше отпуснат, дори леко нехаен, въпреки факта, че дрехите му бяха напълно мокри. И той, също като мен, беше обут в джинси. Мокрият дънков плат създава неприятно усещане върху гола кожа — жулещо чудовище, произведено от човешка ръка.
	— Тук ли работиш? — попитах след няколко наистина дълги безмълвни минути.
	Той нямаше вид да е смутен от мълчанието ни. Всъщност изглеждаше напълно невъзмутим в присъствието на непозната.
	Кимна.
	— Барман ли си?
	— Аз съм собственикът на заведението.
	Озърнах се. Интериорът беше традиционен, изработен от тъмно орехово дърво — дългият бар, масите, столовете, дори подът. Три големи месингови полилея се бореха с тъмнината, а монтираните по задната стена зелени аплици — като онези в библиотеките — придаваха уютна, почти романтична атмосфера на сепаретата. Близо до входа беше разположена малка сцена, а точно срещу сепаретата три стъпала отвеждаха до издигнат подиум, на който имаше маси за билярд. Двата огромни плоски екрана, единият над бара, а другият над масите за билярд, ме навеждаха на мисълта, че барът е ориентиран по-скоро към спортните фенове.
	До сцената имаше голям джубокс, който в момента мълчеше.
	— Хубаво е.
	Синеокият грубоват тип със синята бархетна риза кимна.
	— Как се казва барът?
	— „Купърс“.
	— Ти ли си Купър?
	Очите му се усмихнаха.
	— Ти детектив ли си?
	— Всъщност съм лекар.
	До голяма степен бях убедена, че забелязах пробуждането на лек интерес.
	— Наистина ли?
	— Наистина.
	— Умна жена.
	— Надявам се да е така — ухилих се.
	В очите му отново проблеснаха онези искрици и той вдигна чашата си за нова глътка.
	Странно, но както изглеждаше, помежду ни се възцари комфортна тишина. Не можех да си спомня последния път, когато бях чувствала подобен покой, такава умиротвореност около някого изобщо, а какво оставаше за непознат.
	Малко късче спокойствие.
	Най-накрая изпих какаото си, а синеокият грубоват тип, твърде вероятно Купър, заговори.
	— Не си от Хартуел.
	— Не, не съм.
	— Какво те води на дъсчената алея в Хартуел, докторе?
	В този момент осъзнах колко много ми допадаше звученето на гласа му. Беше плътен и с лека дрезгавина.
	Замислих се над въпроса му, преди да отговоря. Онова, което ме беше довело тук, беше твърде сложно.
	— Точно сега дъждът ме доведе тук — произнесох сдържано. — Може да се каже, радвам се, че се случи.
	Той остави чашата си на масата и погледът му се впи в мен за доста дълго. Отвърнах му със същото, а бузите ми пламнаха пред очите му. Изведнъж се протегна към мен през масата и ми подаде ръка.
	— Купър Лоусън.
	Усмихнах се и положих малката си длан в неговата.
	— Джесика Хънтингтън.
	— Приятно ми е да се запознаем, докторе.


>	2.
>	Джесика

	_Два месеца по-рано_
	_Изправително и рехабилитационно заведение за жени Уилмингтън, Делауер_
	— Да знаеш, че ако се блъснеш в още някоя врата, ще те пратя на очен преглед — заявих сухо на Мери Джо, докато промивах разцепената й устна.
	Тя ме изгледа сърдито, но не отговори, което беше нещо необичайно. Ако само успееше да прояви подобна сдържаност спрямо останалите обитателки, можеше и да спре да се сблъсква с толкова много „врати“.
	Пуснах марлята и свалих ръкавиците си.
	— Нищо повече не мога да направя. Можеш да останеш в отделението за половин час с лед на окото. Така отокът ще спадне поне малко — отидох до малкия хладилник в клиниката си и извадих пакет с лед.
	Когато се обърнах към Мери Джо, тя беше примижала към мен със здравото си око.
	— Как така не се отнасяш с нас като с боклуци? Другата кучка се държи точно така.
	Игнорирах коментара й за колежката ми, доктор Уитъкър, която работеше почасово в лазарета на затвора. Не гледаше отвисоко само на обитателките; смяташе всички за по-нисши твари. И въпреки факта, че аз бях водещият лекар и покривах по-голяма част от смените, тя неизменно се опитваше да ми нарежда как да си върша работата.
	— Може би защото не ви смятам за боклуци — заключих и тръснах пакета лед в ръката на Мери Джо, след което я насочих към окото й.
	— Как така?
	Долових подозрителност в тона й.
	Работата ми на лекар в затвора през последните две години ме беше научила на няколко неща. Едното от тях беше, че затворничките проявяваха подозрителност към абсолютно всеки и неговите мотиви.
	— Как така не ви смятам за боклуци ли?
	— Да.
	Обърнах се да изхвърля използваните марли в кофата за медицински отпадъци. Отговорът на въпроса беше като достигащия най-дълбоко корен на стабилно двайсет и една годишно дърво — заровен прекалено навътре, че да го извадиш на повърхността, без да отсечеш цялото дърво.
	— Грешките не те превръщат в боклук — залепих ведра усмивка на лицето си и се обърнах към нея. — Можеш да си вървиш — почуках на стъкления панел на вратата и дежурната охранителка Анджела кимна и се приближи. Отвори вратата.
	— Докторе?
	— Пусни Мери Джо в отделението за половин час, за да подържи леда на окото си. После може да си върви.
	— Разбира се. Хайде, Мери Джо — подкани я Анджела.
	След като останах сама в кабинета си, седнах пред компютъра да попълня картона на Мери Джо. Тъкмо приключвах, когато на вратата се почука.
	Влезе Фатима. Висока метър и осемдесет и пет, внушителна и в отлична физическа форма, Фатима беше като истинска кралица воин в униформата си на затворнически пазач. Също така беше невероятно забавна. Усмихнах й се широко.
	— Какво те води тук?
	Тя направи физиономия и размаха прашна книга в кожена подвързия.
	— Тези момичета са гледали прекалено много филми — седна до бюрото ми и отвори книгата.
	_Еха, виж ти._
	Страниците бяха издълбани и по средата имаше самоделен нож.
	— Това е нов начин да се скрие оръжие.
	— В Джейн Остин — изпухтя Фатима. — Осквернили са господин Дарси заради тази глупост. Не са ли наясно, че този мъж е изтънчен? Джентълмен като него не бива да бъде оскверняван със скривалище за нож.
	Подсмихнах се.
	— Не мисля, че ги е грижа какъв джентълмен е господин Дарси.
	— Виждаш ли, ето в това е проблемът. Вместо да използват книгите от библиотеката да крият оръжия, биха могли да се образоват. Нищо чудно, че окастриха бюджета на библиотеката.
	— Чух, че са го направили — бях наясно колко много означаваше за Фатима фактът, че жените имаха възможността да посещават библиотеката за групово четене и да получават компютърна грамотност. — Съжалявам.
	Тя въздъхна тежко.
	— По дяволите, знаех, че ще стане така. Просто ще се наложи да се справя със ситуацията, както мога. Както и да е, как мина срещата ти снощи?
	— Казах ти, че не е среща — с Андрю не ходехме по срещи.
	Тя поклати разочаровано глава.
	— Трябва да отидеш да си провериш главата. Също и онзи идиот, с когото си се хванала. Няма нищо по-хубаво от това да се прибереш у дома при мъжа си след дълъг работен ден.
	Погледнах към златната й халка, която тя докосваше неволно.
	— Не това каза миналата седмица, когато роптаеше, задето Дерек забравил да изпере прането или пък по-предишната седмица, когато идеята му за покупка на храна се изразяваше в набавяне на годишен запас от бира и царевични пръчици.
	Фатима се смръщи.
	— Абсолютно всичко ли запомняш?
	— В общи линии.
	— Вбесяващо е.
	— Отбелязвам си го — засмях се.
	— Добре, искам поравно да го убия и да се любя с него, но е хубаво да живееш с най-добрия си приятел. Би трябвало да си намериш такъв и да изриташ в канавката Доктор Фобия от обвързване.
	— Вече ти казах, че не обичам да бъда във връзка.
	Тя изсумтя с доза съмнение, но истината беше, че наистина предпочитах да държа нещата непостоянни. Никога през живота си не бях имала сериозна връзка. Появявах се и си отивах, когато ми скимнеше. Вземах всички решения в живота си сама и изживявах всеки ден по моя си начин.
	А в дните, когато се чувствах палава, Андрю беше на разположение.
	— Ще те уредя — Фатима се надигна от бюрото ми, преливаща от решителност. — Какво мислиш за шоколада? — намигна ми.
	Засмях се и поклатих глава.
	— Шоколадът е много хубаво нещо, но засега ми е добре и с периодични дози ванилия.
	— Това конкретно парче ванилия е доста отегчително — изпухтя тя, а пейджърът й издаде звук. Погледна го и цялото веселие напусна чертите й.
	— Наред ли е всичко?
	— Сбиване в двора. Трябва да вървя.
	— Пази се! — подвикнах след нея.
	— Винаги се пазя.
	Вратата се хлопна, а аз почувствах прилив на безпокойство. Знаех, че няма да ме напусне, докато тя не се върне и не се уверя, че всичко е наред.
	Обърнах се обратно към компютъра си, а погледът ми попадна върху книгата, оставена от Фатима. Обзета от любопитство, хванах стария роман и почувствах тъга, задето тази класика е била така осквернена. Разгърнах на първата страница и едва не заплаках. Книгата беше отпечатана през 1940 година. Стар екземпляр на „Гордост и предразсъдъци“ би притежавал някаква стойност. Не голяма, но все някаква. Стойността му се криеше предимно в историята му.
	И някой го беше унищожил в пълно неведение за това.
	Запрехвърлях изрязаните страници и тъкмо се канех да оставя книгата с тежка въздишка, когато палецът ми се отърка в задната корица.
	Хм. Стори ми се леко еластична и една идея по-дебела, отколкото би трябвало. С пробудено любопитството я притиснах с пръст. Бледа линия в долния край близо до гръбчето привлече погледа ми. Сякаш хартията, която покриваше кожата, е била срязана и после отново залепена.
	_Защо?_
	Опипах внимателно.
	Вътре имаше нещо.
	Сърцето ми ускори ударите си заради загадката, която беше възможно да се съдържа в книгата.
	Вдигнах поглед към прозорците на кабинета си. Отвън нямаше никого. Никой не гледаше.
	Книгата и господин Дарси вече бяха осквернени, така че беше трудно да нанеса повече щети — чоплих на мястото на линията, докато най-накрая не скъсах гръбчето.
	— Какво… — взирах се в онова, което беше скрито в подвързията на книгата. Изсипах в скута си четири малки пощенски плика.
	И на четирите имаше записано име и адрес.
	Едно и също име и адрес.
C>
	Г-н Джордж Бекуит
	Провидънс Роуд №131
	Хартуел, Делауер, 19706
C$
	Някоя от затворничките ли беше скрила тези писма в книгата?
	И кога?
	Пръстите ме сърбяха да отворя някой от пликовете.
	Телефонът на бюрото ми ме върна към реалността и ме накара да подскоча.
	— Доктор Хънтингтън — отговорих.
	— Две затворнички са на път. Сбиване в двора. Нищо сериозно, само дълбоки порязвания.
	— Благодаря — отвърнах и затворих. Без да мисля за причината, натъпках четирите плика в чантата си и я скрих под бюрото. Залепих хартията обратно върху корицата на книгата и я оставих настрани, за да я прибере Фатима.
	Вратата ми се отвори със замах и в кабинета ми влетяха Фатима и Шийла, позната ми вече затворничка. Шийла се подпираше на Фатима и стискаше корема си.
	— Шибана кучка — кресна. — Ще я убия тази проклета кучка!
	Фатима ме изгледа с поглед, който сякаш казваше: „Това ли е животът ни? Наистина ли?“.

	* * *

	— Изключително — изпъшка Андрю, щом свърши.
	Изкисках се вътрешно, а той се претърколи настрани и се отпусна по гръб.
	Всеки път, когато Андрю достигнеше до кулминацията, изръмжаваше думата „изключително“. Беше хубав комплимент, но колкото по-дълго продължаваше неангажиращата ни договорка да спим заедно, толкова по-смешно започвах да го намирам.
	А комедията определено не оглавяваше списъка ми с възбуждащи мръсотийки. Все пак това беше за предпочитане пред онзи тип, който смяташе члена си за ракета. Веднъж по време на секс ми заяви как ако бързо не направя нещо, ракетата му ще се изстреля и ще избухне. Не успях да потисна хилежа си и той нямаше избор, освен да го извади от мен. Помъчих се да се извиня, защото наистина не беше любезно от моя страна да се смея, но той изхвърча с гневно сумтене. Повече никога не го видях. Струва ми се така беше най-добре.
	Андрю завъртя глава на възглавницата и ми се усмихна широко.
	Отвърнах му със същото и той се изстреля от леглото с необходимата на един хирург енергичност. Когато изчезна в банята, за да се освободи от презерватива, аз се надигнах от леглото. Изрових пейджъра си от джоба на панталоните и го проверих, макар да бях убедена, че не съм чула да издава звук. Разбира се нямаше нищо.
	— Толкова си секси.
	Вдигнах поглед към Андрю. Беше се подпрял на вратата на банята с ръце, скръстени пред гърдите, напълно необезпокояван от голотата си. Аз се чувствах по същия начин, докато стоях гола пред него.
	— Ти също си доста секси — отвърнах с усмивка. И това беше самата истина. Някъде между работата с пациентите намираше време да поработи върху себе си във фитнес залата на баровската болница. Имаше гладко и твърдо атлетично тяло — чиста наслада за опознаване в леглото.
	Колкото до мен, определено не бях от типа сексуално самоуверени жени, които просто така се разхождат голи. Но с Андрю бяхме приятели за секс вече от три години с прекъсвания от време на време. Около година, след като започнахме да спим заедно, направихме пауза, защото той започна сериозна връзка с друга жена, която трая девет месеца. Скъсаха, Андрю осъзна, че е прекалено сходен с мен и подновихме неангажиращите си отношения. Като си била гола пред някой мъж толкова много пъти и той продължава да се връща за още, в общи линии си доста уверена, че тялото ти му харесва и затова не изпитвах стеснителност около него.
	— Само доста? — изхили се.
	Не казах нищо повече. Егото му беше достатъчно напомпано, че да запълни целия щат Делауер. Беше най-добре да го държа под контрол, за да не излиза от широките граници, в които вече се бе разпростряло.
	— Какво правиш? — попита, щом тръгнах да обувам панталоните си.
	— Прибирам се вкъщи.
	Той тръгна към мен намръщен. Взе тениската ми и я задържа надалеч от мен.
	— Тъкмо започнахме. Отделил съм си два часа за теб.
	Постарах се да не завъртя очи. На Андрю му допадаше да мисли, че всичко трябва да се върши по график, понеже беше голям и важен сърдечен хирург. Що се отнасяше до спасяването на човешки животи, това вероятно беше верен подход, но съвсем не означаваше, че съм длъжна да оставам при липса на желание.
	— Не мога да остана. Съжалявам.
	Нацупи се — да, нацупи се — и задържа тениската ми в ръцете си.
	Изгледах го строго. Не пропускаше възможност да ми напомни какъв глупак умееше да бъде извън секса. Което беше една от причините това помежду ни завинаги да си остане само секс. Арогантността му и необятното му усещане за лична значимост ме докарваше до бяс.
	Осъзна, че няма да отстъпя и ми върна тениската.
	— И какво е толкова важно, та си струва да ми объркаш плановете?
	— Обещах да покрия смяната на доктор Уитъкър в затвора — излъгах. Истината беше, че нямах търпение да се прибера у дома и най-накрая да отворя писмата, които открих. През цялата ми смяна не успях да ги прогоня от ума си. За миг дори обмислих идеята да отменя секс срещата ни с Андрю, за да имам възможност да ги прочета. После обаче се сетих, че спомена някаква конференция в Швеция. Секс срещите ни бяха ежеседмични и бях свикнала редовно да си получавам своето, та реших, че беше най-добре да си го взема, докато той още беше наоколо.
	Проследих с поглед прелестния му задник, когато Андрю отиде до стола да вземе спретнато сгънатите си панталони.
	— Защо, за бога, държиш да работиш в тази мърлява дупка?
	Кръвта ми мигом кипна заради надменното му, снизходително отношение към работата ми. Кълна се, ако не умееше да си служи така добре с тези ръце, бих се отървала от него.
	— Откажи се — срязах го.
	— Не — завъртя се с ръце на кръста. — Джесика, ти си прекрасен и талантлив лекар. Наистина е жалко, задето си заключена в лекарския кабинет на някакъв вонящ затвор, когато е редно да трупаш стаж като хирург — нахлузи тениската си с отвратено изражение на лицето. — Още не мога да повярвам, че изостави стажа си и се отказа от възможност за пост в болницата. И не съм единствен.
	— Нека не подхващаме отново темата — троснах се. Водехме този спор вече от две години.
	— Добре, но ако успееш да ми кажеш какво толкова те блазни в един затвор. Защо настояваш да работиш там?
	Въздъхнах в отговор, хванах чантата си и се приближих към него. Отърках върховете на пръстите си между сключените му вежди и нежно го целунах по устата.
	— Лека нощ, Андрю.
	Напуснах апартамента му с ясното съзнание, че беше схванал намека.
	Бяхме просто приятели за секс.
	Нямаше правата да изисква отговори за каквото и да било в моя живот.


>	3.
>	Джесика

	Бях прекрачила финансовите си възможности с наемането на апартамент с две спални в центъра, въпреки че прекарвах малко време извън работното си място. Исках допълнително пространство, за да могат най-добрият ми приятел Матю, жена му Хелена и кръщелницата ми Пери да ми гостуват, когато пожелаят.
	Апартаментът беше просторен, с огромно помещение, което служеше за кухня и хол. Беше стилен и удобен и всеки път, щом прекрачех прага, като че цялото ми тяло въздъхваше с облекчение. Нямах много време за себе си, но му се наслаждавах при всяка отдала ми се възможност.
	Взех си бърз душ, а после още по-бързо изсуших косата си. Още беше влажна, когато облякох пижама и се запътих към кухнята. Тя беше основната причина да избера апартамента. Беше лъскава и бяла — бели шкафове, бели плочки, бяла мивка, бяла печка, бяло, бяло, бяло. Но белотата беше разнообразена от покрития с плочки във формата на листа плот — месингово фолио върху подложка от стъкло. Това и огромният френски прозорец, който ми предоставяше фантастична гледка към града, придаваха луксозен привкус.
	Взех си студена бира, застанах до кухненския плот и плъзнах поглед навън, сякаш нямах едничка грижа на света. Опитите ми да се отпусна обаче се оказаха напълно безплодни, защото очите ми постоянно стрелкаха чантата ми. Бях я оставила върху любимото си кресло.
	Достатъчно.
	Не можех да чакам повече.
	Сгуших се на креслото със студената бира в ръка и извадих пощенските пликове. Част от мен се чудеше защо подателят им не ги е изпратил и защо ги е напъхал в книга. Дали е искал в крайна сметка да бъдат открити? И беше ли нередно да ги чета?
	Позволих на съвестта ми да заключи, че първото е вярно, оставих бирата и отворих всички пликове. Вътре имаше писма, написани с прелестен женствен почерк. Проверих всяко за дата.
	Бяха писани през 1976 година, преди четиресет години.
	Еха.
	Кожата ми настръхна леко — докосвах хартия отпреди четири десетилетия.
	Наредих ги по хронология, взех първото и бирата си и се наместих в креслото.
C>
	Сара Рандъл
	Затворнически №50678
	Изправително и рехабилитационно заведение за жени
	Уилмингтън
	Делауер, 19801
@@	14 април, 1976 г.
	Мой скъпи Джордж,
	Какво ли си мислиш за мен? Дори не смея да гадая. Всъщност едва успявам да дишам под бремето на моите тайни, тайни, които пазех от теб. Тайни, които заличиха всички твои хубави мисли за мен.
	Може би е прекалено късно за обяснения. Определено е препалено късно да променя ситуацията си. Но не е прекалено късно да променя твоята. Не е прекалено късно да променя това, което мислиш за мен. Струва ми се, ще се справя някак, ако знам, че си в състояние да ми простиш.
	Трябва да знаеш, че те обичам. Обикнах те в мига, когато се сблъскахме на дъсчената алея, ти събра книгите ми и попита дали може да ги носиш вместо мен. Беше толкова старомоден жест, при положение че всички останали хлапаци бяха прекалено заети да се правят на велики. Ти винаги си бил естествен. Също така беше най-милото и тактично момче, което някога съм познавала. Разсмиваше ме. Допреди да те срещна, не се бях смяла така.
	Помниш ли деня, когато Кити Грийн пусна дрехите ми в тоалетната след часа по физическо? Наложи се цял ден да остана в спортния си екип, а всички знаеха причината, смееха ми се и ме закачаха. Ти не само се застъпи за мен, но и след училище ме заведе на дъсчената алея и започна да имитираш Кити и останалите гадни момичета. Превръщаше сълзите ми в смях.
	Винаги си го правил.
	Всичко между нас винаги е било истинско. Трябва да го знаеш. От първата усмивка, от първата ни целувка, от първия път, когато се люби с мен.
	Никога не съм искала да изживявам тези моменти с друг.
	Ако вярваш в нещо на този свят, повярвай в това.
	Повярвай, че те обичам повече от всеки друг и че тази любов никога няма да умре. Лицето ти ще бъде последният образ в ума ми в деня, преди да напусна този свят. Надявам се, че образът на твоята доброта и любовта ми към теб, ще бъдат достатъчни за Бог да разбере, че имам понятие за Рая и лелея за неговата ценност. Може би така той ще ми прости и ще ме приеме у дома.
	Завинаги твоя,
@	Сара
C$
	Отне ми малко време да посегна към следващото писмо. Вече чувствах болка в гърдите. Беше така отчайващо тъжно да четеш обяснението в любов на тази жена, без да ти е известно защо непознатата е била разделена с някого, на когото е държала толкова много. Малка част от мен завидя за нейната любов. По-голяма част от мен разбираше, че не бива да е така. Тя очевидно беше страдала, макар и да беше познала дълбоко чувство.
	Взех следващото писмо, отчаяна да науча причината за тяхната раздяла и нейното попадане в затвора.
C>
	Сара Рандъл
	Затворнически №50678
	Изправително и рехабилитационно заведение за жени
	Уилмингтън
	Делауер, 19801
@@	23 април, 1976 г.
	Мой скъпи Джордж,
	Толкова много съжалявам. Исках да обясня всичко в първото си писмо. Наистина имах такова намерение. За миг изгубих кураж. Но ми се стори най-важно да ти кажа, че те обичам. Само че не по-малко важно е да ти обясня, че не обичах Рон.
	Признах се за виновна, защото това беше самата истина, Джордж. Аз убих Рон. Убих съпруга си.
	Той не заслужава да бъде наричан така. Беше жесток. Повече от жесток. Ясно ми е, че не съществува достатъчно добро извинение за отнемането на човешки живот. Но аз се защитавах. Бях търпяла толкова много прекалено дълго. Той не спираше да ме наранява. От вечерта на сватбата ни до деня, когато го застрелях, Рон ме нараняваше.
	Не исках да се омъжвам за него. Той ме принуди. Във вечерта на сватбата ни той взе… Никога не съм го желала. Нито веднъж през целия ни брак не го пожелах.
	Превръщах се в нищо. Изгубих самоличността си и вината беше негова. Той ми отне всичко. Отне ми теб.
	В онази вечер се прибра у дома ядосан за нещо. Толкова беше ядосан. И преди беше заплашвал да ме убие, а последния път беше така гневен, че почти успя. Би ме, докато не изпаднах в безсъзнание. Беше повикал лекар от друг град. Плати му много пари, за да си мълчи. Рон обясни на всички, че съм заминала за няколко седмици на спа курорт.
	Така че знаех. Когато се прибра у дома онази вечер, знаех, че ще ме убие. Чувствах го. Не мога да го обясня. Просто го усещах дълбоко в себе си. Успя да ме удари няколко пъти, преди да му се изплъзна и да се добера до оръжието му. Знаех къде го крие. След последния път се бях погрижила да съм наясно.
	Започна да ми се подиграва. Заяви, че не съм имала куража да извърша подобно нещо.
	Гръмнах го в сърцето. И бях изненадана. Наистина изненадана, когато това го уби. Просто исках да спре.
	Застрелях го.
	Моля те, прости ми, Джордж.
	Чувствам се виновна. Засрамена. Наистина е така. Но също така чувствам облекчение, че съм свободна от него. Може би, ако ти ми простиш, ще успя да простя и на себе си.
	Завинаги твоя,
@	Сара
C$
	Бях изненадана от капката, която падна върху писмото, и го дръпнах далеч от сълзите си. Болката в гърдите ми се беше усилила, докато четях второто писмо и за пръв път от много време бях заплакала. Плачех за тази безлика жена. Плачех заради безсилието й, заради болката й и от неподправения срам от свободата, която пробудиха у мен думите на Сара.
	Телефонът звънна и аз скочих стреснато на крака. За миг всичко около мен беше изчезнало, включително и апартаментът.
	Зарових в чантата си за апарата, а раздразнението, което почувствах, задето прекъсват заниманието ми, мигом се изпари, като видях кой звъни.
	Беше Матю. С Матю бяхме приятели от двайсет и пет години. Той беше единствената ми останала връзка с някогашния ми живот в Айова.
	— Здравей — усмихнах се.
	— Здравей, извинявай, че се обаждам толкова късно.
	— Не се извинявай. Всичко наред ли е?
	Той въздъхна тежко и накара линията да запращи.
	— Майката на Хелена беше приета в болница с пневмония.
	Знаех, че Хелена е много близка с майка си.
	— О, боже. Какво казват лекарите?
	— Надяваме се да се пребори, но пак ще има период на възстановяване. Ще остане при нас, докато трае той.
	Изведнъж ми стана ясно защо звъни. Всяка година заминавах на почивка за годишнината от смъртта на сестра ми. Тази година не успях, защото колежката ми доктор Уитъкър вече беше подала молба за отпуска за същия период. Отказа дори да обмисли промяна на датите си за почивка. Ненавиждах дори мисълта, че ще се наложи да работя във време, което неизбежно беше тежко за мен. Следващото най-добро нещо, което можех да предприема, беше да планирам почивка с най-добрия си приятел. Имах планове след две седмици да се срещна с Матю, Хелена и Пери в Кий Уест и да си устроим съвместна ваканция. Никога не се прибирах у дома в Айова, така че подобни пътувания се явяваха като единствената възможност да се видим.
	Бях разочарована, но повече ме беше грижа за Хелена и майка й.
	— Мат, всичко е наред. Ако се свържеш със собственика на къщата, която наехме, и обясниш, би трябвало да си получим парите обратно.
	— Не се притеснявам за парите. Тревожа се за теб. Това беше единственият ни шанс да се видим тази година.
	— Не се тревожи за мен. Ще измисля нещо друго.
	— Ще се обадиш да ми кажеш, нали?
	Усмихнах се. Проявяваше свръх покровителственост както винаги.
	— Да. А ти ме дръж в течение как стоят нещата при майката на Хелена. И предай поздрави на нея и на Пери.
	— Непременно. Ще се чуем скоро, нали?
	Успявах да доловя тревожността в тона му. Прииска ми се да не бях чак толкова объркан човек, та да не се налагаше той постоянно да ме мисли.
	— Обещавам.
	Щом затворихме, се вгледах в последните две писма на Сара.
	Изведнъж празнотата се увеличи като балон и изпълни гърдите ми. Странно как успяваше да ми причини болка.
	Нямах представа какво щях да предприема. Имах три седмици отпуск, които да използвам, и ми беше ясно, че не можех да ги прекарам в Уилмингтън. Налагаше се да измисля план.
	Мисълта за това ме уморяваше, така че взех писмата и зачетох отново.
C>
	Сара Рандъл
	Затворнически №50678
	Изправително и рехабилитационно заведение за жени
	Уилмингтън
	Делауер, 19801
@@	5 май, 1976 г.
	Мой скъпи Джордж,
	Ще ти изпратя тези писма. Ще го направя. Просто ми отнема време да се реша. Сега ще ги получиш всичките наведнъж. Така поне няма да ти се налага да чакаш за истината. Няма да бъдеш подложен на агонизиращо очакване, докато аз събирам сили да изрека каквото имам нужда да кажа.
	Ако можех да ти спестя тази истина, бих го сторила. Може би е себично от моя страна да ти го казвам сега, след като те предпазвах през всички тези години, но толкова дълго ми отне да осъзная, че тайните са отрова. Точно на теб, сред всички хора, дължа истината.
	Ще ми се още тогава да знаех, каквото знам сега.
	Всичко би било толкова по-различно.
	Помниш ли уикенда, през който отиде с баща си в Принстънския университет? Беше толкова развълнуван. Не искаше нищо друго повече от това да си студент там. Освен да имаш мен, както сам каза. Винаги си твърдял, че ме искаш повече от всичко.
	Защо не си го спомних тогава?
	Толкова съжалявам.
	През този уикенд те нямаше и именно тогава Рон дойде при мен. Помниш ли, че ме притесняваше от месеци в опит да ме убеди да изляза с него? Превръщаше се в проблем. Двамата се сбихте в „Лоретас“ вечерта, когато той ме докосна. Всички на дъсчената алея видяха как ти надви Рон. Той така и не ти го прости. Понякога се чудя дали не ме преследваше само за да ти отмъсти за онази вечер.
	Рон дойде при мен и разполагаше с доказателство, че Андерсън е бил замесен в криминална дейност. Знаех колко много обичаше баща си и колко се гордееше с него. По онова време ти беше с добри позиции в живота: син на щатски сенатор и бъдещ първокурсник в „Принстън“. Не можех да понеса мисълта да го научиш и всичко да ти бъде отнето. Но ето я истината:
	Рон беше разкрил, че Андерсън изкарва пари незаконно, предимно от наркотици и проституция. Разполагаше със снимки. Дори на мен ми беше известно за „Дотс Плейс“ близо до магистрала 1. Баща ти беше сниман там. Бяха уличаващи снимки. Пари преминаваха от ръце в ръце отвън пред бордея. И Рон подозираше, че баща ти купува гласове. Накрая ми показа и парични преводи от Андерсън към Рон. Рон го изнудваше и това беше доказателството, което ме увери, че казаното от него беше истина.
	По онова време.
	Ще ми се да можех да се върна назад при онова уплашено хлапе и да й кажа да вярва на теб, да те уведоми, да те остави да се погрижиш за нещата. Но бях изгубила мама и ти е известно как това срина целия ми свят. Не желаех същото да се случи на теб, след като ти отнемат баща ти.
	Сега осъзнавам колко много съм грешила.
	Моля те, прости ми.
	Рон ми заяви, че щял да се обърне към полицията и вестниците с онова, което беше открил. В такъв случай не само Андерсън щеше да влезе в затвора, но и ти щеше да изгубиш всякакви шансове да влезеш в „Принстън“. Цялото ти бъдеще висеше на косъм. Аз бях глупава. Толкова глупава.
	Съгласих се да се омъжа за Рон в замяна на неговото мълчание.
	Така или иначе, всичко се разпадна. Ти ме мразеше. Все още виждам лицето ти, когато ти съобщих какво съм извършила, докато те е нямало. Така и няма да успея да прогоня този образ от главата си. И разбирам.
	За теб и Анабел.
	Не знам дали спа с нея, за да ме нараниш или наистина държахте един на друг. Когато се появи бебето, когато се роди малката Мари, аз бях гневна. Бях наранена. Бях… Изгубих любовта си и най-добрата си приятелка. Изгубих най-добрата си приятелка, когато най-много се нуждаех от нея. Но с времето нещата се изясниха. Надявам се въпреки всичко вие двамата да сте открили щастие в брака си.
	И съжалявам, че след всичко, което прикрих, за да имаш „Принстън“ и бъдещето, за което мечтаеше, съдбата така или иначе ти го отне. Но се надявам, че да станеш баща се е превърнало в нов вид мечта, по-хубава от предхождащата я. Боже, заради теб наистина се надявам да е така, Джордж.
	Съжалявам, че пазих истината в тайна толкова дълго. Така се срамувам, че нещо, което можеше да бъде избегнато, излезе от контрол.
	Това, което правя сега, е себично, знам го. Но в живота има толкова малко време. Сега го осъзнавам дори по-ясно от преди. Имам нужда да се освободя от бремето. Просто имам нужда да знаеш, че те обичам.
	Винаги съм те обичала. Винаги ще те обичам.
	Завинаги твоя,
@	Сара
C$
	С препускащо сърце побързах да разгърна и следващото писмо и едва не изпуснах бирата си. Трябваше да науча какво се е случило. Защо тези писма не бяха стигнали до Джордж?
C>
	Сара Рандъл
	Затворнически №50678
	Изправително и рехабилитационно заведение за жени
	Уилмингтън
	Делауер, 19801
@@	8 май, 1976 г.
	Мой скъпи Джордж,
	Досега вземах все погрешни решения. Надявам се това да не е поредното. Надявам се, че постъпвам правилно.
	В тези писма поисках много от теб, Джордж, и сега моля за едно последно нещо: напиши ми отговор само веднъж, покажи ми, че си получил писмата, съобщи ми прощаваш ли ми, или не. Искам да знам, да или не. Бих била благодарна, ако го сториш възможно най-бързо. Безкрайно благодарна.
	Повече никога няма да те моля за нищо. Никога.
	Обичам те.
	Винаги съм те обичала. Винаги ще те обичам.
	Завинаги твоя,
@	Сара
C$
	Със сълзи по бузите, остра болка в гърдите и подсмърчайки, сгънах писмата и ги пъхнах обратно в пликовете.
	По някаква причина писмата на Сара така и не бяха достигнали до Джордж.
	Сърцето ме болеше нетърпимо за нея.
	От устните ми се откъсна ридание. Седях в слабо осветения си апартамент и сърцето ми се късаше заради историята на една непозната жена.


	Като се събудих на следващата сутрин, първото, за което помислих, беше Сара. Не можех да прогоня от главата си написаното в писмата й и ми стана ясно, че болката в гърдите ми няма да отслабне, освен ако не разбера какво й се е случило.
	— Някаква възможност да вляза в архива със старите досиета? — обърнах се към Фатима по време на обедната ми почивка. Винаги слизах да обядвам с нея и Шели, партньорката по смяна на Фатима.
	Фатима преглътна хапка от сандвича си и се намръщи.
	— Защо? Не можеш ли да провериш медицинските картони от компютъра си?
	— Искам да разбера какво се е случило със затворничка, която е била тук през 1976 година — компютърът съхраняваше данни само за последните петнайсет години.
	Шели направи физиономия.
	— Кого за бога си познавала тук през 1976 година? Изведнъж истината защо тя работи тук излиза наяве, а? Май в килера й има призраци — Шели намигна на Фатима.
	Фатима я изгледа остро.
	— Ти си единственият човек, на когото някога ще го кажа — спри да четеш толкова много книги.
	Шели придоби ужасен вид.
	— И да ми се налага да говоря с Поли? Не, благодаря.
	Поли беше мъжът й.
	Фатима се изкиска и насочи вниманието си обратно към мен.
	— Сериозно, защо искаш достъп до хранилището?
	— Заради приятел. Познава жена, която е излежавала присъда тук през 1976 година. Иска да научи какво се е случило с нея.
	— Имаш ли име? Затворнически номер?
	— Всъщност и двете.
	— Добре. Предполагам, мога да ти се доверя. Но да е ясно — без изнасяне или копиране на досиетата — подкачи ме.
	Направих знак, че давам честната си дума.

	* * *

	Боже, в хранилището за стари досиета беше наистина прашно. Затворих чекмедже и кихнах за пети път, заради вдигналия се около мен нов облак прахоляк.
	За щастие бях достатъчно целеустремена, та да оцелея сред ужаса на Прахландия.
	На петото чекмедже сърцето ми подскочи, щом зърнах името и номера на Сара. В бързането си да измъкна папката едва не я изпуснах. Стиснах я здраво и се насочих към маса в дъното на помещението. Светнах настолната лампа. За моя изненада крушката не беше изгоряла.
	Не можех докрай да си обясня реакцията ми към историята на Сара. Всичко, което знаех, беше, че ми е влязла под кожата по начин, който ме изумяваше. Сякаш я познавах. Все едно я разбирах по някакъв начин. И повече от всичко желаех нещата да са достигнали щастлив завършек за нея.
	Отворих папката с досието й. Първото, което зърнах, беше снимката на крехка на вид жена. Имаше намеци за отдавна повехнала красота, но изглеждаше, сякаш животът е изличил всякаква хубост у нея.
	Докато четях, всичките ми надежди и пожелания, свързани с нея се изпариха.
	В папката й имаше копие от медицинския й картон и беше цитирана датата на смъртта й.
	_8 май, 1976 година._
	Денят, в който бе написала писмото си до Джордж.
	Ето защо той така и не ги бе получил.
	Изчетох медицинските записки с натежало сърце. През януари 1976 година на Сара била поставена диагноза неходжкинов лимфом. През цялото време, докато е писала на Джордж, е била подлагана на лъчетерапия. Лечението било агресивно, заради вида на рака, и тя беше умряла от сърдечна недостатъчност.
	Затворих папката й и се почувствах неописуемо тъжна. Сега бях наясно защо Сара молеше за прошката на Джордж така настоятелно. Искала е да я получи, преди да умре, а той така и не беше имал шанса да й я даде.
	Попих сълзите си и в желанието си да изчезне от погледа ми, бързо прибрах досието й. Прииска ми се никога да не бях намирала писмата й. В живота имаше достатъчно неща с тъжен завършек. Не ми трябваше да знам и за този на една непозната.
	Докато работех през този ден обаче, мислите ми продължаваха да се връщат към мъжа, до когото беше писала. Не можех да спра да се питам дали не беше възможно Джордж още да е жив. От картона на Сара научих, че тя е била на двайсет и шест, като е умряла. Ако двамата с Джордж бяха на една и съща възраст, сега той трябваше да е на шейсет и шест.
	Колко трудно би било да се издири синът на щатски сенатор, който е живял в Хартуел, град толкова малък, че дори не бях чувала за съществуването му, преди да го проверя в Гугъл? Както се оказа, имал хубава дъсчена алея и прелестен плаж, така че всъщност беше доста популярно място за почивка.
	Когато ми се отвори друга свободна минута, проверих Андерсън Бекуит в Гугъл. Разбира се, излязоха статии за щатския сенатор и не след дълго попаднах на снимка на Джордж Бекуит. Беше правена през 1982 година по време на политически митинг на баща му в „Принстън“. Университетът от мечтите на Джордж. Мястото, където така и не беше попаднал, въпреки усилията на Сара.
	Взрях се в красивото му лице и ми стана ясно, че със Сара са били хубава двойка. Отчаяно исках да видя снимка на двама им, когато са били млади и щастливи.
	— Боже — промърморих и изключих екрана. Защо се бях вкопчила така в това? — Полудяваш.
	— Защо да полудяваш?
	Подскочих. Беше Фатима, която ми носеше чаша кафе. Поех го с благодарност, но й се начумерих.
	— Не се промъквай така.
	— Защо? Та да не те хвана как си говориш сама като някоя луда ли?
	Въздъхнах.
	— Струва ми се, че може и да съм луда.
	Фатима се намръщи и отпи от кафето си.
	— И защо е това?
	— Направих нещо — измъкнах чантата си изпод бюрото и зарових за пощенските пликове. — Книгата, която беше конфискувала ти… „Гордост и предразсъдъци“… Открих нещо в подвързията… — разказах й всичко, включително какво бях открила, че се е случило със затворничката, написала писмата.
	— Защо просто не каза какво търсиш в хранилището с досиетата, а излъга?
	Опитах се да я умилостивя, защото тонът й беше силно язвителен.
	— Не исках да помислиш, че откачам.
	— Не мисля, че откачаш — Фатима огледа писмата и забелязах как моята тъга се отрази в нейния поглед. — Наистина сърцераздирателна история — вдигна очи. — И ми е ясно защо на теб оказва по-голямо влияние, отколкото би се случило с друг.
	Застинах за миг и се почудих дали… Не. Нямаше как.
	— Можеш да се залъгваш, че си щастлива, колкото си искаш, но и двете знаем, че в живота има нещо повече от начина, по който го живееш ти — Фатима ми върна писмата, а в очите й се четеше топлина въпреки суровите истини, които изричаше. — Нямаш семейство, нямаш половинка, а най-старият ти приятел живее на хиляди километри. Радвам се, че работиш в този затвор, но няма как да не се запитам какво те е довело тук, след като си имала толкова други възможности. Можеш ли откровено да заявиш, че на трийсет и три това е мястото, на което си се надявала да те доведе животът?


	По-късно същата вечер седях от часове в празния си апартамент, а думите на Фатима не спираха да отекват в ушите ми. Тази жена винаги е умеела да бъде безцеремонна, но досега никога не бях усещала до такава степен силата на думите й.
	Не исках да повярвам, че е права или че причината да изпитвам такова съчувствие към жената, която срещнах чрез писмата, се крие в това, че усещам как животът ми се изплъзва.
	Че за мен няма надежда за щастлив завършек.
	И може би наистина нямаше. Може би аз бях подредила нещата така.
	Взех телефона си и звъннах на Матю.
	— Как е майката на Хелена? — казах вместо поздрав.
	— Също като вчера. Не се е влошила, което, предполагам, е добър знак.
	— Има ли нещо, с което мога да помогна?
	— Можеш да ми кажеш каква е истинската причина за обаждането ти.
	Завъртях очи заради развеселеността в тона му. Познаваше ме прекалено добре.
	— Наистина съм загрижена за тъща ти.
	— Това ми е ясно. Обаче също така знам, че когато гласът ти стане така тънък и нервен, нещо те тревожи.
	— Животът ми празен ли е?
	— Миличка — отговори той.
	И всичко се съдържаше в тази една дума.
	Боже, Матю намираше животът ми за празен.
	Как иначе. В сравнение с неговия, разбира се, че беше такъв. Той беше посветен на професията си архитект, имаше Хелена, от която беше в пълен възторг (все още!), и малкото си момиченце Пери, което обожаваше. Никак не беше трудно да я обожава човек, като се има предвид, че беше най-страхотното и невероятно същество, раждало се на света след Джими Стюарт! Разбира се, че сравнен с неговия, животът ми беше празен.
	— Нуждаеш се от тази ваканция, Джес. Само това ще кажа. Махни се от този затвор, от този апартамент и от идиота, около когото се мотаеш.
	— Да се отдалеча малко?
	— Именно — потвърди Матю. — Миналата година с Хелена ходихме на Хаваите и беше изключително. Много ще ти хареса там.
	— Хаваите — помъчих се да си представя как лежа на плажа и пия коктейли в продължение на няколко седмици.
	— Има хубави екскурзии из Хонолулу. Водни спортове. Гмуркане. Не са само коктейли около басейна.
	Но дори така Хаваите не ми звучеше подходящо място.
	— Не съм сигурна.
	— Добре, къде ти се ходи?
	Честно казано, идеята да отида на почивка, за да огледам живота си от друг ъгъл, малко ме плашеше. Ами ако това ме накараше да осъзная, че мразя живота си като цяло? Подобно нещо би могло да прерасне в истинска черна дупка. А на кого му е притрябвало да си има работа с черна дупка, нали така?
	— Джес?
	— Хартуел — изстрелях. — Заминавам за Хартуел.
	— Къде?
	— Хартуел. Град с дъсчена еспланада* в Делауер.
	[* Издигнат дъсчен път (кей) край плаж. — Б.пр.]
	— Колко авантюристично от твоя страна.
	— Държа да те уведомя, че мястото наистина е интересно.
	— Говорим за Делауер, драга. Същият щат, в който работиш и живееш. Ако беше авантюристично, щеше да е нещо на Хаваите или в джунглите на Южна Америка.
	— Късметлия си, че те обичам, снизходителен мръснико.
	— Ти си късметлийка, че те обичам, свадлива мръснице.
	При звука от сърдечния му смях се почувствах добре за пръв път, откакто открих писмата на Сара.


>	4.
>	Купър

	_Хартуел, Делауер_
	— Алтернаторът ти е, Ейд — заключи Купър, загледан надолу в двигателя. Преструваше се, че не усеща притиснатите в гърба му гърди на най-добрата приятелка на сестра му.
	— Наистина ли? — ахна тя. — И какъв беше този виещ звук, който издаде точно преди да угасне окончателно?
	— Вероятно ремъкът трябва да бъде сменен — отдръпна се и направи крачка встрани от нея.
	Ейдън беше хубава жена, но Купър си имаше правило. Не спеше с жени, които биха се обидили от липсата на обаждане на следващия ден. Още по-малко се канеше да се забърква с най-добрата приятелка на Кат. Не само защото не желаеше да вбесява Кат, но и защото Ейдън в момента беше уязвима. Мъжът й избяга година по-рано и я остави сама с дъщеря в тийнейджърска възраст на име Анджела. Едва смогваше да свърже двата края. Именно заради това прие да ремонтира колата й — за да не се налага да плаща за сервиз.
	Но Купър знаеше от Кат, че Ейдън иска да има стабилен мъж в живота си.
	Купър не беше този мъж.
	Засега странеше от сериозни връзки.
	Въпреки факта, че живееха в малък град и всички бяха наясно, че Купър не проявяваше интерес да се обвързва отново, явно Ейдън беше решила да изпробва шансовете си.
	Когато се появи пред дома й да изтегли колата до притежавания от него голям сервиз в покрайнините на Хартуел, мигом му стана ясно, че ставаше нещо. Досети се заради късата дънкова пола, прилепналото бюстие и червените обувки на висок ток, които носеше тя.
	Ейдън обикновено се обличаше с доста по-удобни дрехи. Беше я виждал в пола и на високи токове единствено когато като по-млади с Кат излизаха на лов за мъже.
	По дяволите.
	— Наистина оценявам това, което правиш, Купър — обади се Ейдън и отново се долепи до него. Прокара върховете на пръстите си по голата му ръка. — Може пък да те поканя на вечеря, за да ти се отблагодаря.
	По дяволите.
	— Разбира се. Ти, аз, Анджела, Кат и Джоуи — отговори той, като умишлено спомена дъщеря й и своя племенник. — Семейна вечеря звучи отлично.
	Лицето й посърна.
	— Ами, аз всъщност мислех…
	— Не би трябвало да ми отнеме твърде дълго да набавя частите за колата ти. Веднага щом пристигнат, ще намеря време и ще я ремонтирам. А сега трябва да отида да отворя бара. Ще те върна обратно до града.
	Понечи да я отмине, но тя го стисна за ръката.
	— Купър… Наистина ще се радвам да дойдеш на вечеря. Само ти. Анджела ще прекара следващия уикенд при приятелка.
	О, дявол го взел.
	Тя се взираше в него с красивите си сини очи, сякаш само с една своя дума Купър можеше да й предостави света. Почувства се като истински негодник, задето не й даваше, каквото иска. Тя заслужаваше свестен мъж в живота си. Купър просто не беше този мъж. Протегна се и потърка с палец меката й буза.
	— Ако беше, която да е друга жена, щях да съм у вас на секундата. Но не и най-добрата приятелка на сестра ми.
	Тя се изчерви и сведе поглед.
	— Това е дипломатичен начин да кажеш, че не проявяваш интерес.
	— Хей — повдигна внимателно брадичката й, така че тя да го погледне отново. — Ейд, ти си прелестна и сладка, но си наясно, че не съм в позицията да захващам каквото и да било.
	Този път тя му се усмихна съчувствено.
	— Разбирам го. Знаеш, че точно аз го разбирам.
	— Добре. Значи всичко между нас е наред? — усмихна й се широко.
	Тя завъртя очи.
	— Знаеш, че никоя жена не може да ти се ядоса с тази усмивка.
	Намигна й и я чу да се смее, докато го следваше към колата му.
	Изпълни го облекчение.
	— Как е Анджела? — поинтересува се, докато пътуваха обратно към града.
	— О, много добре. Намери си работа за лятото в увеселителния парк и помага много. Добро момиче е.
	— Няма спор — Купър се усмихна. — Справяш се отлично, Ейд.
	Тя му се усмихна уморено.
	— Правя, каквото мога.
	— Което е повече от онова, за което си дават труда някои хора — спря пред малката й къща. Намираше се в най-окаяния район на Хартуел. Двете с Анджела се бяха преместили тук девет месеца по-рано. Живееха през четири къщи от Купър, когато онзи мръсник бившият й мъж ги напусна и ги остави без средства да плащат наема на по-хубавата къща.
	— Благодаря, че го казваш, Купър — отвори вратата. — Благодаря още веднъж за ремонта на колата.
	— Не е проблем. Ще ти се обадя, като е готова.
	Тя му помаха през рамо и Купър потегли.
	— Позвъни на Кат — нареди на компютъра в колата си. Сестра му вдигна на третото позвъняване.
	— Какво има?
	— Беше ли ти известно, че Ейдън се кани да се пробва с мен? Сестра му изпухтя в слушалката.
	— О, моля те, кажи ми, че не е.
	— Ще ми се да можех да го направя.
	— Е, не се чувствай специален. Тя има списък с подходящи мъже и ти си последният в него. Вероятно е предприела нещо само защото й се е отворила възможност.
	Купър се ухили.
	— Винаги знаеш как да ми повишиш самочувствието.
	— Сякаш е нужно да помпам егото ти.
	Пренебрегна думите й и се поинтересува за племенника си.
	— Как е Джоуи?
	— На училище е. Това е последната му седмица, така че ти е ясно как е — повече от добре. Свръх добре.
	— Утре ще намина да ви видя.
	— Чудесно. Ако искаш, ще поговоря с Ейдън.
	— Всичко е наред. Вече го направих.
	— Не си се държал гадно с нея, нали?
	Това дори не заслужаваше отговор.
	— Добре — заключи тя. — Глупав въпрос.
	— Спирам пред къщата. Ще говорим пак.
	— До скоро.

	* * *

	Бившите съпруги бяха истински ад.
	Или поне според опита на Купър.
	Предполагаше се например че той ще е свободен и далече от неговата. Такава беше целта на развода, нали така? Тогава защо, по дяволите, като се показа от къщата си, готов да поеме към бара, завари на колата му да се подпира Дейна Келърман, допреди осемнайсет месеца бивша Лоусън?
	За негово съжаление това не беше първата им среща, откакто се бяха развели. Допреди няколко седмици наистина беше свободен от предателския демон от женски пол. Най-неочаквано Дейна пак започна да се навърта около него, искаше да разговарят и мрънкаше за помирение.
	Единственото, което Купър имаше да каже по въпроса, беше, че сигурно си е изгубила ума.
	Въздъхна ядосано, слезе по стълбите на предната си веранда и пое по алеята пред къщата, като напълно пренебрегна нейното съществуване, докато се качваше в колата си. Усещаше изгарящия й поглед върху лицето си. Някога беше смятал същите тези очи за невероятни. Сега, като я погледнеше, наистина не можеше да си спомни какво изобщо е видял у нея.
	Купър реши, че това е нещо напълно естествено, след като Дейна се беше чукала зад гърба му с неговия най-добър приятел.
	Потегли, без да обръща внимание на блъскането й по колата му и крясъците. Реши, че ядосването на обажданията й и появата й в дома му и в бара е безсмислено, защото така все пак показваше реакция. Тя явно тълкуваше емоциите му като знак, че още чувства нещо към нея.
	Сега си беше поставил за цел да й даде да разбере, че не дава пет пари за нея. Може би тогава щеше да се разкара и да го остави на мира.
	Кръвта му кипна от раздразнение, но Купър възнамеряваше да прогони това чувство и да отклони мислите си от бившата си съпруга. От жената, която и без друго беше монополизирала прекалено голяма част от живота му.
	Когато стигна до бара на дъсчената алея, вече се чувстваше по-добре. Крачеше по дъските с ясното съзнание, че бизнесът му беше тук, на единственото място в света, където желаеше да бъде. Соленият въздух, чистите леки пръски на водата, смесените аромати на сладкиши, хотдог, бургери, сол и кафе му бяха така познати, че почти никога не се замисляше за тях по друга причина, освен колкото да отчете, че така ухаеше домът му.
	Купър едва беше отключил бара, когато на вратата се почука. Още не беше отворил. Не започваше да работи преди дванайсет, когато сервираха обяд през седмицата. Готвачът му, Кросби, нямаше да дойде в следващия час.
	Купър знаеше кой е на вратата.
	Без да си прави труда да пита, сипа на Вон от любимия му скоч и плъзна чашата по бара към мястото, където се беше настанил.
	Бизнесменът беше собственик на съседния хотел „Парадайз Санд“. Хотелът беше по-ефектен от всичко, изниквало преди на дъсчената алея. Вон беше купил старата сграда и напълно я беше обновил до високо класен хотел и конферентен център. Някои от жителите на града твърдяха, че бил прекалено натруфен за дъсчената еспланада на Хартуел; хората, които почиваха в града, не търсеха съвременен лукс, а по-скоро мъничко запазена традиция. Някак си обаче Вон беше накарал нещата да проработят. Конферентният център неизменно беше натоварен и хотелът се радваше на успех.
	Купър не беше особено изненадан. Роденият в Манхатън бизнесмен притежаваше множество хотели и беше син на изключително заможен президент на международна строителна компания.
	Местната общност не показа особено топли чувства към нюйоркчанина. Никой не успяваше да си обясни защо някой като него е избрал точно Хартуел за свой дом. Той не даваше обяснения, а на тукашните това не им допадаше особено. Честно казано, Вон не допринасяше кой знае колко за имиджа си. Но през последната година идваше в бара на Купър всяка седмица, за да пийне чаша уиски и той го опозна по-добре. У Вон Тримейн определено имаше нещо повече от онова, което се виждаше на пръв поглед.
	— Благодаря — промърмори Вон. — Тази сутрин наистина имам нужда.
	— Тежка нощ?
	— Вчера имаше конференция на стоматолозите. Тези мръсници умеят да се веселят. Един от тях налетял на нощния ми управител. Откарахме до късно.
	— Боже. Добре ли е управителят ти?
	— Да. Слава богу, само подуто око.
	— Ами зъболекарят?
	— Изритахме го от хотела. Бог знае къде отиде.
	Купър се ухили.
	— Нима…
	Беше прекъснат от почукването на вратата.
	Дейна?
	— Купър, Бейли е.
	Забеляза как Вон се напрегна и се подсмихна леко.
	_Идиот._
	Купър пренебрегна реакцията на Вон към Бейли Хартуел и забърза да я пусне в бара.
	— Купър, Дейна е на дъсчената алея — заговори Бейли леко задъхано. Косата й бе разрошена, което навеждаше на мисълта, че е тичала. — Вървях към моя хотел и тъкмо приближавах естрадата, когато видях кучката да крачи насам и затова затичах. Убедена съм, че й е ясно как съм избързала, за да те предупредя за нея.
	Той се засмя заради бъбренето й, но все пак затвори щорите и заключи вратата.
	Като се обърна, за малко не се засмя отново заради реакцията на Бейли към присъствието на Вон в бара. Цялото й тяло се беше сковало.
	— Госпожице Хартуел — обади се Вон и вдигна чашата си с насмешка.
	Никога не наричаше Бейли с малкото й име. Купър знаеше, че това докарваше Бейли до лудост и имаше сериозни подозрения, че Вон също беше наясно и именно затова го правеше.
	Двамата влязоха в сблъсък от първия момент, когато се срещнаха. Нямаше как да съществуват хора, които повече да се различават един от друг. Ако Вон Тримейн беше принцът от Горен Ийст Сайд, то Бейли Хартуел беше принцесата на дъсчената алея на Хартуел. Потомка на основоположниците на града, Бейли беше наследила намиращия се в северния край на дългата километър и половина дъсчена еспланада „Хартс Ин“. Хотелът беше последният останал имот от недвижимата собственост, някога принадлежала на изключително заможния род Хартуел. Но семейството, в което се беше родила Бейли, не беше заможно. Трудеха се усърдно, за да управляват хотела и когато брат й и сестра й заминаха да живеят другаде, родителите на Бейли й повериха ръководството и се оттеглиха във Флорида.
	При тази конкретна принцеса нищо не се случваше с лекота и не можеше да се каже, че имаше желание да се сприятелява с арогантен и богат бизнесмен, който й се явяваше конкуренция.
	И понеже беше любимката на дъсчената алея, специално при тази вражда повечето хора застанаха на нейна страна.
	Купър намираше цялата история за адски забавна. Двамата участваха в комедиен скеч, без да го съзнават.
	— Господин Загубеняк — отговори Бейли.
	Вон само се изсмя и допи скоча си.
	Бейли се завъртя и замята мълнии към Купър. Сигурно заради проявата на дързост да сервира на Вон, особено пък при затворен бар.
	— Лоусън, не ми казвай, че съм затворена тук с този идиот.
	Бравата на бара беше натисната и затрака настоятелно.
	Последва силно думкане.
	— Купър! Знам, че си вътре — изкрещя Дейна.
	— Да — произнесе тихо. — Блокирана си.
	— Трябва да отида в хотела. Може ли да се измъкна през задната врата?
	Той кимна.
	— Върви. Ако я видиш…
	— О, ще поваля кучката на земята, но няма да я пусна вътре — увери го Бейли и се обърна да си върви.
	— Идвам с теб — Вон стана от бар стола, след като остави пари за скоча. — Купър.
	— Вон.
	Бейли хвърли ужасен поглед през рамо към Вон.
	— Прелестно.
	— Наистина ще е добра идея да престанеш да флиртуваш с мен, госпожице Хартуел — заключи Вон и пое към нея. — Малко е неуместно.
	Тя присви очи, готова да изсипе огън и жупел отгоре му, но Купър отвлече вниманието й.
	— Благодаря за предупреждението, Бейли.
	— Няма за какво. И не забравяй, услугата ми шамаросване на кучки винаги е на разположение.
	— Колко вземаш? — чу Купър въпроса на Вон, докато излизаха през служебния вход.
	— О, теб ще те шамаросам безплатно.
	— Извратено.
	— Такъв си загубеняк.
	— Струва ми се, че е наложително да намериш нова дума.
	— Лайно.
	— Внимателно, зрелостта ти започва да се проявява.
	Купър се засмя тихо, но развеселеността му се изпари заради неспиращото думкане по вратата.
	— Купър! — писна Дейна.
	Лицето му се изкриви от крясъците. Ама сериозно, какво беше видял у нея?
	— Купър! Отвори!
	— Добре, достатъчно с това — смъмри я познат глас.
	Айрис.
	Купър се напрегна.
	Айрис и Айра бяха собствениците на италианска пицария в съседство с „Парадайз Сандс“. Бяха я отворили преди двайсет и пет години и я бяха нарекли „Антониос“, защото според тях никой не би пожелал италианска храна от „Айрис и Айра“.
	Айрис и Айра му бяха като семейство.
	— Айрис, това не ти влиза в работата — тросна се Дейна.
	— Купър ми е като син, така че ми влиза в работата. Вече нанесе достатъчно щети. Повече няма да тормозиш това момче. Върви си. Не си желана.
	— Трябва да поговоря с него. Купър!
	— Както изглежда, той не желае да говори с теб, така че тръгвай. Върви си, преди да съм повикала ченгетата.
	— Не се бъркай в това, нахална кучко.
	Тази капка преля чашата. Кръвта му стигна до точката на кипене и той прекоси помещението. Нямаше да се укрива в собствения си бар, докато тя си позволяваше да говори така на Айрис.
	Отвори вратата със замах, перна лакътя на Дейна с нея и тя политна назад.
	— Купър.
	— Да не си посмяла да говориш така на Айрис. Чу ли ме?
	Тя облиза нервно устни — сигурен знак, че според нея беше паднал в капана.
	— Купър, моля те. Просто наистина имам нужда да поговорим.
	— За какво, Дейна? За събиране? Полудяла ли си?
	— Купър, ако ми простиш…
	— Вече не става въпрос за прошка. Не те искам. Гледам те и съм така благодарен, че вече съм свободен от теб. Схващаш ли? Не те искам.
	По лицето, което някога беше намирал за красиво, се стекоха сълзи, от устните й се откъсна ридание и тя избута Айрис, за да избяга. Подтичваше на десетсантиметровите си токове по дъсчената алея, а Купър се ядоса на себе си, че все още изпитва бегла вина.
	— Крокодилски сълзи.
	Насочи поглед обратно към Айрис, която се взираше настоятелно в него.
	— Да не си посмял да чувстваш каквато и да било вина, Купър Лоусън. Всичко, което прави тази жена, е да манипулира.
	Напомнянето смекчи гадното чувство до известна степен и той пристъпи напред да целуне Айрис по челото.
	— Благодаря ти.
	Тя му се усмихна с ведро пламъче в очите.
	— Знаеш, че винаги съм на линия, нали.
	— Също и аз. Пожелай на Айра приятна сутрин от мен — отвори вратата на бара.
	— Ще го направя. До по-късно.
	Купър се разходи из празната кръчма в опит да се освободи от напрежението в мускулите. Извади бира от един от хладилниците и седна.
	Беше на трийсет и шест. На цели трийсет и шест години. Малко над десет от тях прекара с Дейна. Десет години от живота му си бяха отишли. Разведен на трийсет и шест. С луда бивша жена. Без деца. Без баща. Без майка.
	Но имаше сестра си.
	Имаше племенника си.
	Озърна се наоколо.
	Имаше бара си.
	А освен това имаше приятели, които му бяха като семейство.
	Явно беше неблагодарен, за да смята, че нещо в живота му липсва.
	Или просто човек.
	Купър допи бирата си и остави всички гадости от сутринта да се изпарят от главата му. Междувременно се появи Кросби и започна да готви за обяд. Барът започна да се пълни още с отварянето. Туристическият сезон още не беше в разгара си, но мястото никога не бе напълно празно. Имаше си своите редовни посетители и докато тези хора изпълваха заведението му, празнотата в него нямаше как да победи.


>	5.
>	Джесика

	Двучасовото шофиране до Хартуел ми беше изпило силите, но това не беше изненадващо. Подозирах, че единствено пълната концентрация върху работата беше карала тялото ми да продължава да функционира толкова дълго. В мига щом спрях за почивка, започнах да чувствам надигащата се умора, все едно мисълта за ваканция беше накарала ума и тялото ми да си кажат: „Хей, много ти благодаря, от цяла вечност чакаме да забележиш, че сме грохнали“.
	Двете седмици работа до почивката ми се сториха като най-дългите четиринайсет дни в живота ми. Стресът умее да се прикрива. Понякога дори не осъзнаваме колко сме затормозени всъщност. Аз би трябвало да съм наясно с това. И като лекар е редно да се грижа по-добре за собствената си психика и физика.
	Сега ми се беше удала възможността да го направя.
	Бях едновременно силно развълнувана да си позволя малка почивка и да разгледам града, където беше израснала Сара, но и уплашена, че цялата тази работа с ваканцията може да ми докаже, че не харесвам живота си.
	Боже, надявах се да не е вярно.
	Всички тревоги обаче се изпариха, когато усетих аромата на морската сол през смъкнатия до долу прозорец. Колкото повече се приближавах до целта си, толкова по-наситен ставаше мирисът на океан. Явно минавах през центъра на Хартуел — наоколо имаше само магазини, ресторанти и паркинги.
	Джипиесът ме насочи на запад и стигнах до жилищен район с разпръснати тук-таме ресторанти. Движех се бавно по тъмните улици с три платна, а фаровете ми осветяваха белите къщи с дъсчена облицовка с ярките им тенти и старомодни веранди, които ми напомняха мъничко за квартала, където бях израснала. Джипиесът ми обяви, че съм достигнала крайната си точка, и аз кривнах в един паркинг. Фаровете ми осветиха надпис, гласящ „Само за гости на «Хартс Ин»“. Изпълни ме облекчение, че като никога навигацията ме беше довела на правилното място.
	Слязох от колата и благодарение на уличното осветление се добрах заедно с тежкия куфар до дъсчената алея.
	Спрях.
	Дъсчената алея беше обточена от светлини и като погледнах надясно, успях да видя чак до края й. Беше тъмно, но не достатъчно късно, та хората да са се прибрали. Туристическият сезон още не беше в разгара си, но явно това нямаше значение. Както изглеждаше, дъсчената алея беше популярна сред местните. Не беше претъпкана с хора, но беше достатъчно оживена, за да създава усещането за кипяща енергия. Двойки, групички тийнейджъри, приятелски компании и семейства се смееха и разговаряха, докато се разхождаха покрай пъстрата смесица от сгради с напълно различна архитектура. В тъмнината грееха ярки надписи в стил Лас Вегас и съобщаваха на хората и на океана имената на сградите, разположени на еспланадата.
	Зад мен кротко се разбиваха вълни и аз се обърнах да погледна към тъмното море.
	Имаше ли нещо по-релаксиращо на света от звука на прибоя? Тялото ми започна да се поддава на неговата магия и неусетно се почувствах завладяна от изтощение.
	Беше едва девет вечерта, но аз бях готова за леглото.
	При тази си мисъл завъртях глава наляво и погледнах към „Хартс Ин“. Беше по-голям вариант на къщите, които бях отминала — боядисана в бяло дъсчена обшивка, великолепна веранда, обхождаща сградата, и сини капаци на прозорците. От снимките, които бях видяла в интернет, знаех, че на покрива има дори тераса.
	Вместо ярък неонов надпис на фасадата се мъдреше красива ръчно изрисувана табелка, която се извисяваше до верандата. Беше подобаващо осветена, за да се вижда и в тъмното.
	От прозорците струеше светлина и аз се почувствах привлечена от топлината й досущ като нощна пеперуда. Изпитвах такава невероятна умора.
	Затътрих куфара си нагоре по стъпалата на верандата и отворих красивата двойна врата със стъклопис. Старомодната камбанка над нея оповести пристигането ми.
	Пред мен имаше широко стълбище, както и приятна зона за изчакване и рецепция. Вдясно имаше кът за сядане с красива открита камина. Накъдето и да погледнех, забелязвах знаци, че хотелът се стреми към качество и комфорт, което беше една от причините да реша да отседна тук вместо в по-съвременния „Парадайз Сандс“ в другия край на дъсчената еспланада.
	След къта за сядане имаше широк портал, който отвеждаше в трапезарията, и доколкото виждах, тази вечер беше доста натоварено. Почудих се колко време щеше да отнеме да забележат пристигането ми. Тази мисъл ме накара да се насоча към зоната за чакане и комфортното й на вид канапе.
	Просто щях да дам малко почивка на краката си и може би на очите.
	— Стори ми се, че чух камбанката! — спря ме бодър глас по средата на мисията ми към канапето на блаженството. Обърнах се и видях към мен да върви красива жена с червеникавокафява коса. Тя се усмихваше ведро и щом стигна до мен, протегна ръка. — Аз съм Бейли Хартуел. Вие трябва да сте Джесика Хънтингтън. Добре дошли в „Хартс Ин“.
	Поех ръката й и успях да докарам на лицето си уморена усмивка.
	— Благодаря. Хотелът ви е прелестен.
	Тя се усмихна широко заради прямотата ми и макар да бях на ръба на силите си, нямаше как да не остана поразена от външността й. Бейли Хартуел беше красавица с къдрици в наситено кестеняв оттенък, които се спускаха до средата на гърба й. Светлозелените й очи бяха с извити ъгълчета, което им придаваше почти котешки вид и имаше сладко малко носле, осеяно с лунички. Хубава. Дори възхитителна. Но усмивката й беше най-прекрасното в нея. Беше така сърдечна, че нямах друг избор, освен да се усмихна в отговор. Беше висока приблизително колкото мен, но от тесните й джинси и прилепналата зелена термо тениска си личеше, че е по-слаба.
	Обуздах завистта си заради елегантната й фигура и набедих изтощението си за това недостойно чувство. Нямаше нищо общо с факта, че бях нормална жена, която също като всяка друга си имаше своите съмнения. Не. Ни. Най. Малко.
	Усмивката на Бейли помръкна.
	— О, боже, сигурно си напълно изтощена, миличка. Да те регистрираме и да те настаним в стаята ти.
	Направо я заобичах.
	— Благодаря.
	Докато ме регистрираше, Бейли ме информира:
	— Закуската се сервира от 7 до 10 часа. Предлагаме топла и континентална, а също и най-доброто кафе.
	Усмихнах се.
	— Звучи като самия рай.
	Тя се усмихна в отговор и взе куфара от ръцете ми, за да го качи по стълбите, все едно беше безтегловен. Всъщност бе съвсем вероятно да тежи повече от нея.
	— Така се вълнувам, че ще останеш три седмици — заяви тя, докато се качвахме. Дишането й беше леко насечено, което ме навеждаше на мисълта, че все пак е човешко същество. — Почти никога нямам гости, които да се задържат толкова дълго. Не се съмнявам, че до края на престоя ти вече ще те чувствам като роднина — засмя се така звънко, че започнах да се чудя дали Бейли Хартуел не беше наполовина фея.
	Изведнъж си я представих с малки бляскави криле на гърба.
	— Нужен ми е сън — промърморих.
	— Моля? — попита тя и спря пред врата на втория етаж.
	— Нищо — поклатих глава и я последвах вътре в стаята.
	Тя остави куфара ми на леглото, а аз се огледах с възхищение.
	Стаята беше обзаведена съвременно с морска тематика, но аз почти не погледнах към завесите и килима, огромното легло с четири колони и примамливо разхвърляни по него малки възглавнички, нито към ъгъла с мека мебел. Вниманието ми грабнаха френските прозорци, извеждащи на малък балкон с изглед към морето.
	— Това е най-хубавата стая в хотела — поясни тя. — Реших, че е редно да я получиш ти, след като ще останеш три седмици. Първоначално бях предвидила друга стая за теб, но отмениха една резервация и успях да те настаня тук.
	Обърнах се към нея и забелязах, че се оглеждаше с гордост и удовлетворение.
	— Благодаря. Прекрасна е.
	Бейли се засмя и пусна ключа в ръката ми.
	— Наспи се. Утре ще се опознаем — заяви, все едно това изобщо не подлежеше на обмисляне, като че задачата на всички съдържатели на хотели беше да завържат близко приятелство с гостите.
	Честна дума, не възразявах срещу идеята Бейли да се постарае да ме опознае.
	На този етап бях прекалено изтощена да възразявам срещу каквото и да било.
	— Лека нощ — пожела тя, докато затваряше вратата.
	— Лека нощ — викнах в отговор.
	Сега вече наистина забелязах леглото.
	— Ела при мама — направих му знак и се запрепъвах към него.
	Когато се събудих на следващата сутрин, лежах върху завивката с дрехите от предишния ден.


>	6.
>	Джесика

	Първото, което сторих, след като взех душ, беше да отворя френските прозорци на стаята си. Излязох на балкона, който гледаше към дъсчената еспланада и океана отвъд нея, без да давам пет пари, че е облачен и сив ден.
	Вместо това се насладих на океанския бриз, защото носеше мириса на море и звука на прибоя. Затворих очи, заслушана в кроткия прилив, в прииждането на вълните към плажа, в крясъците на чайките във въздуха, и изпитах миг на абсолютен покой.
	Бях загрижена по въпроса какво означаваше тази ваканция, защото подлагах нещата на прекален анализ както винаги. Това можеше и да не е знаменателното пътуване, което да промени живота ми. Може би щеше да бъде просто почивка. Три седмици на покой и удовлетвореност.
	Влязох с неохота обратно в стаята си и затворих звука от океана навън. Зарових се в чантата си, извадих телефона и написах съобщение на Матю.
C>
	Ти се оказа прав. Имах нужда от това. х
C$
	Облякох се, изсуших си косата, гримирах се и тръгнах надолу за закуска. Беше 9:30 часа, така че бях на ръба да я изпусна.
	Когато седнах, трапезарията беше празна, другите гости бяха станали много по-рано от мен или се бяха успали дори повече.
	Разглеждах менюто, когато една врата в задната част на уютното помещение се отвори и разкри кухнята зад нея. Вратата се хлопна и аз вдигнах очи към жената, крачеща от кухнята към мен.
	Бейли ми се усмихна широко.
	— Добро утро.
	— Добро утро — аз също се усмихнах.
	— Добре ли спа?
	— Да, благодаря. Чувствам се толкова по-свежа. Съжалявам, ако вчера съм била малко отнесена.
	— Изобщо не се извинявай. Личеше, че едва се държиш на крака от умора. Да започнем ли с прясно кафе?
	— Да, моля.
	— Веднага. Ще те оставя да прегледаш менюто.
	Няколко минути по-късно Бейли се върна с кафето ми. Изпитвах отчаяна нужда да изтръгна чашата от ръцете й, но някак успях да се въздържа от подобно действие и изчаках нетърпеливо да вземе поръчката ми, преди да се нахвърля на кафето си, подобаващо за любител на кофеина като мен.
	— Бъркани яйца, бекон и палачинки, моля — стомахът ми закъркори само при мисълта.
	— Отличен избор — килна глава на една страна. — Аз още не съм яла. Ще възразиш ли да се присъединя към теб? И моля те, не се колебай да ми откажеш, ако се нуждаеш от спокойствие.
	Засмях се. Бях изненадана от предложението, но в никакъв случай подразнена.
	— Ще се радвам на компания.
	— Страхотно! Май ще избера същото като теб — тя се върна в кухнята и викна още от прага: — Хей, Мона, два пъти бъркани яйца, бекон и… — вратата се хлопна и напълно заглуши всякакъв звук.
	Не много по-късно вече бях погълнала първата си доза божествен кофеин, а Бейли се върна със закуската ни. Седна на стола срещу мен и започна да се храни.
	Тикнах парче палачинка и малко бъркани яйца в устата си в мига, щом чинията беше поставена пред мен.
	— И така — подхвана Бейли, след като преглътна. — Обикновено не подхождам като чудата съдържателка на хотел, която се натрапва на гостите по време на закуска. Будилникът ми не звънна тази сутрин.
	Изсумтях, неспособна да се разсмея, без да оплюя всичко със закуската си. След като преглътнах, я уверих:
	— Наистина не възразявам. Всъщност е много приятно.
	— Добре — ухили се. — Том би казал, че е крайно непрофесионално.
	— Том?
	— Приятелят ми. Заедно сме от девет години. Той е ин на моето ян. Макар че напоследък ин се ядосва на ян. Миналия месец заместник-управителят ми се прехвърли в Ню Йорк и тичам наоколо като кокошка без глава, докато се мъча да открия някой, на когото имам доверие, а Том само опява „забави темпото, Бейли, преди да се довършиш“.
	Примигнах заради бърборенето й.
	Тя се засмя.
	— Извинявай. Също така казва, че понякога говоря прекалено бързо. Твърди, че това ме карало да звуча като дванайсетгодишна. На трийсет и три съм.
	Бях изненадана. Изглеждаше по-млада от мен.
	— Значи сме връстници.
	— Така ли? Ти с какво се занимаваш? Кажи, че имаш хотел и яко ще се стресна.
	Поклатих глава с усмивка.
	— Не. Лекар съм.
	Очите на Бейли се разшириха.
	— Наистина ли?
	— Да.
	— Лекар? В болница ли работиш, или имаш свой собствен кабинет?
	— Всъщност съм лекар в затвор. Женски затвор.
	— Стига бе.
	Засмях се.
	— Честна дума.
	— Ами, впечатлена съм, че си лекар, но съм още по-впечатлена, задето си лекар в женски затвор. За това се иска да си наистина корава. На този град би му дошла добре корава лекарка като теб. Търсиш ли си нещо? — намигна заговорнически.
	— За съжаление, в момента не. Хартуел — произнесох, преди да е успяла отново да се разбъбри. — Името ти. Това потомка на рода, основал града ли те прави?
	— Точно така — тя кимна, внезапно придобила сериозно изражение. — Някога сме притежавали голяма част от този град, но с годините семейството е изгубило повечето. Родителите ми продадоха всичко, което беше останало, с изключение на този хотел. Имотите на дъсчената еспланада са смятани за първокласни. Предложих да ръководя мястото, защото брат ми и сестра ми не проявяваха интерес. Родителите ми се пенсионираха и живеят във Флорида.
	— Харесва ли ти да управляваш хотела?
	— Обожавам да го правя.
	Личеше, че е искрена.
	— На теб харесва ли ти да бъдеш лекар?
	— Да.
	— И как иначе? Спасяваш човешки животи — лапна парче бекон. Веднага щом го преглътна, допълни: — И какво те изпрати на почивка тук?
	Съзерцавах Бейли известно време, защото като човек, прекарал тук целия си живот и чието семейство е живяло тук поколения преди нея, можех да допусна, че е доста добре запозната с неговите жители.
	— Случайно да познаваш Джордж Бекуит?
	— Разбира се. Теб какво те свързва с него?
	— Имаме общ познат — отклоних въпроса аз. — Както и да е, мястото ми беше препоръчано и реших, че като и без друго съм тук, може да се отбия да видя Джордж. Има собственост на дъсчената еспланада, нали така?
	Бейли сбърчи нос.
	— Да, но Джордж затвори магазина преди няколко седмици и замина за Нова Скотия. Дъщеря му Мари живее със семейството си в Канада и той реши да прекара лятото там.
	За миг всичко, което чувах, бяха имената „Джордж“ и „Мари“. Историята на Сара определено стана по-реална, като чух Бейли да говори за хората, споменавани в нейните писма.
	Това усили още повече залялото ме разочарование.
	Дори не ми беше хрумвало, че всъщност е възможно да не успея да предам писмата на Джордж.
	— Та какво е да работиш в женски затвор? — прекъсна мислите ми Бейли и аз си припомних причината да съм тук.
	На тази почивка.
	Налагаше се да изтикам случилото се със Сара от главата си и да пропъдя болката, която ми причини то.
	— Уникално. Но свикваш със заобикалящата те обстановка.
	— Плашещо ли е, или подхождам осъдително?
	Усмихнах се заради потрепването й.
	— Бързо ни става ясно дали някоя обитателка ще създава проблеми и наоколо винаги има пазачи на разположение. Повечето се държат съвсем добре с мен, защото обикновено им помагам, но съществува малцинство… Случвало се е да бъда заплювана — сбърчих нос, припомнила си този очарователен инцидент.
	— Пфу, очарователно.
	Засмях се, задето използва същата дума, която хрумна и на мен.
	— Както казах, има опасни и не чак толкова опасни престъпници. Много от жените просто са допуснали грешки и сега плащат за тях.
	— Предполагам. И все пак сигурно се случва да е доста стресиращо.
	— Не съм убедена, че да ръководиш хотел е по-малко стресиращо.
	— Да ръководиш хотел може да бъде стресиращо — съгласи се тя. — Но аз обичам това място. Обичам дъсчената алея на Харт*.
	[* От англ. ез. heart — сърце. От там идва и името Хартуел. — Б.пр.]
	— Дъсчената алея на Харт ли?
	— Местните са кръстили така това място заради поверието.
	— Какво поверие? — наведох се напред заинтригувано.
	— Че ако ти е писано да откриеш истинска любов, ще я откриеш на дъсчената алея.
	Ухилих се.
	— Колко романтично.
	Бейли се усмихна кротко, а в очите й надникна намек за тъга.
	— Наясно съм, че звучи сладникаво, но поверието всъщност се е зародило заради нещо доста трагично. През 1909 година сестрата на прабаба ми, Илайза, била любимката на Хартуел. Семейството ни още било заможно и влиятелно и като най-голяма от нея се очаквало да сключи успешен брак. Вместо това някак си пътят й се пресякъл със стоманолеяр от компанията „Страйтън Рейлроуд“, намираща се в околностите на града, и тя се влюбила в него. Джонас Келърман бил смятан за недостоен за Илайза и измамник. Семейството й се опитало да я убеди, че той я използва единствено за да се добере до състоянието й. Но Илайза не им повярвала и с Джонас планирали да се оженят тайно. Баща й, моят прапрадядо, разкрил намеренията им и заплашил да навреди на семейство Келърман, ако Илайза не се омъжи за избрания от него. За да защити Джонас, тя се съгласила да се омъжи за сина на заможен бизнесмен от Пенсилвания. Но напълно съкрушена, в навечерието на сватбата Илайза се измъкнала късно през нощта и отишла на плажа. Нагазила право в океана. За късмет Джонас бил на дъсчената алея заедно с приятели и се опитвал да удави мъката си, когато зърнали Илайза. Той се спуснал да я спаси и приятелите му се кълнели, че видели да я достига. Но океанът ги отнесъл и повече никой не ги видял.
	_Исусе Христе._ Това място гъмжеше от потресаващи любовни истории. Сега вече сърцето ми се късаше не само заради Сара и Джордж, ами и заради Илайза и Джонас.
	— Еха.
	Бейли пак ми се усмихна тъжно.
	— С годините хората започнали да вярват в легендата, че саможертвата на Джонас и непорочността на тяхната любов са породили магия. По тази причина и местните, които се влюбят на дъсчената алея, остават влюбени за цял живот. Близо до естрадата има окачена месингова плочка с легендата, та туристите да я прочетат. Том и аз, разбира се, сме нагледно доказателство за достоверността й — ухили се. — Колкото до прапрадядо ми, той направил няколко неуспешни инвестиции и изгубил голяма част от състоянието си. Хората вярвали, че семейство Хартуел са били наказани за случилото се с Илайза.
	— Значи тук сте големи привърженици на съдбата, а?
	— Съдба. Магия — тя повдигна усмихнато рамене.
	— На мен ми звучи прекалено драматично. Не съм голям фен на драмите.
	— Това вероятно значи, че имаш нужда от някого в живота си — намигна ми закачливо.

	* * *

	След интересната ми закуска с Бейли реших да опозная дъсчената еспланада.
	Въпреки тъмните облаци над главата ми, времето навън беше меко и от водата се носеше само лек шумолящ ветрец. Крачех по дървената повърхност. Великански надпис над порталната врата на сградата в съседство с хотела обявяваше с нежен шрифт: „Сувенирен магазин на Хартуел“.
	В момента сувенирният магазин беше затворен. Надявах се да работи и извън туристическия сезон, за да го разгледам, докато съм тук. Исках да купя нещо за Пери, а на витрината имаше красиви кукли и бижута.
	След сувенирния магазин имаше магазин за бонбони и зала с ротативки, а след това дъските минаваха покрай основната градска артерия. В края на Мейн стрийт имаше голяма естрада. Улицата беше достатъчно широка, та в средата й да паркират коли, а от двете й страни бяха строени обществени постройки. Беше заобиколена от дървета, а ресторантите, сувенирните магазини, бутиците за дрехи, заведенията за бързо хранене, спа центровете, кафенетата, баровете и пазарите си съседстваха в добре поддържана туристическа среда.
	Реших да отложа разходката по Мейн стрийт за по-късно и продължих по дъсчената алея. Отминах малка будка за сладолед, магазин за сърфове, италиански ресторант с неонов надпис „Антониос“ и после — най-голямата сграда на еспланадата. Създаваше усещането, че се извисява сред останалите като гигантска съвременна архитектура. Стени с бяла мазилка и много стъкло. На тази сграда не беше окачен кичозен неонов надпис. С огромни златисти букви с височина, равна на три етажа, беше изписано хотел „Парадайз Сандс“, а отдолу с по-малки беше добавено „Конферентен център“.
	Взрях се в гигантската постройка и се запитах как беше възможно да контрастира до такава степен с всичко на дъсчената алея и същевременно някак си да добавя стил към мястото, което сякаш печелеше от присъствието й, а не бе накърнено като атмосфера. Отстъпих една крачка назад и се обърнах към океана. Днес по плажа се разхождаха едва няколко души заради абсолютното отсъствие на слънце. Но дори и без слънчевите лъчи, които превръщаха пясъка в чисто злато, плажът пак беше великолепен — мек и без камъни, приканващ. Нямах търпение да се покаже малко слънце и да полежа на някой шезлонг.
	Но нямаше слънце, а и на мен щеше да ми дойде добре още кафе. Тази мисъл ме накара да продължа разходката си по дъсчената алея. В този момент небето буквално се отвори и изсипа порой.
	Заозъртах се за най-близкия подслон и се втурнах към най-близкия бар с навес, веднага щом го видях. Единствената ми цел беше да се добера до тентата и не бях способна да обърна внимание на нищо друго, освен на противното усещане за дрехите, полепнали по кожата ми. Именно заради това се блъснах в стегнатото мъжко тяло.
	Ако ръцете на мъжа не бяха посегнали да ме уловят, щях да се пльосна по дупе.
	Отметнах мократа коса от очите си и вдигнах извинителен поглед към човека, върху когото бях връхлетяла така грубиянски.
	Срещнах топли сини очи. Наистина сини очи. Също като заобикалящото Санторини Бяло море. Преди няколко години бях ходила там на почивка и водата беше по-синя от всичко, което някога съм виждала.
	Успях някак да отделя поглед от изумителния цвят и огледах лицето, върху което се намираха очите му. Сурово и мъжествено.
	Очите ми зашариха по широките му рамене, но трябваше да килна глава назад, за да огледам по-добре лицето му. Все пак мъжът беше висок над метър и осемдесет и пет. Дланите му все още стояха на бицепсите ми, за да ме задържат на място — големи, с дълги, леко мазолести пръсти, допиращи се до голата ми кожа.
	Въпреки студа усетих тялото ми да се изпълва с топлина и отстъпих от хватката на непознатия.
	— Съжалявам — смотолевих и пригладих назад мократа си коса с извинителна усмивка. — Този дъжд като че се изля от нищото.


#	Купър

	Всичко, което успяваше да види Купър в началото, бяха прелестните очи на непознатата. Големи. Кафяви — не. Лешникови. Бяха кафяви със светлозелени и жълти точици в тях. Ограждаха ги гъсти мигли.
	В момента въпросните очи съдържаха смесица от извинение и смях. Вадичките спирала, които се стичаха надолу по бузите й, не отвличаха вниманието му от това колко красиви бяха очите.
	Топли очи, които се отместиха от лицето му и поеха надолу по тялото му. Ризата му беше подгизнала и залепнала за него и демонстрираше резултатите от ранните му сутрешни тренировки и тичането по плажа. Той кимна леко и отметна мократа коса от челото си.
	Очите на непознатата се разшириха леко и на Купър не му убягна женското възхищение, проличало в тях.
	Не беше ниска — около метър и седемдесет, но той беше висок, така че й се налагаше да отметне глава назад, за да погледне нагоре към него. Именно тогава той осъзна колко близо стояха един до друг.
	Купър усети по гръбнака му да пробягват тръпки. И не беше заради хлада.
	Това усещане го бе обзело, докато вървеше от училище към дома си минути преди да стигне и да установи, че баща му си е тръгнал. Също и в деня, когато умря техен близък роднина и остави бара си на майка му, а майка му го прехвърли директно на него. Усети същите тези тръпки, когато пристъпи в бара като негов собственик. Както и в деня, когато майка му умря от рак. Появиха се и веднъж, докато шофираше към бара. Именно те го накараха да се върне у дома да провери как е Дейна. Завари я да се чука с най-добрия му приятел.
	Докато стоеше пред тази раздърпана непозната и най-хубавите очи, които някога беше виждал, Купър нямаше как да не се запита дали в този случай тръпките предвещаваха добро или лошо.
	Добро или лошо, струваше си да се вслуша в тях, помисли си и отвори вратата на бара. Беше изтичал навън за няколко минути само за да отнесе поща, която трябваше да бъде доставена на съседката му Еймъри. Беше достатъчно, за да се намокри до кости.
	Сега жената стоеше с гръб към него, вперила поглед в дъжда. Раменете й бяха леко прегърбени, все едно се опитваше да се предпази от мокротата на дрехите си. Очите на Купър се спуснаха надолу по тялото й. Имаше тесен гръб, крехки рамене и тънка талия, но въпросната талия прерастваше в заоблено дупе, което Купър оцени по достойнство. Особено след като установи, че дупето върви в комплект с дълги стройни бедра. Беше облечена в прилепнали джинси, които излагаха на показ фантастичните й крака. Джинсите бяха натъпкани в ботуши на висок ток.
	Ежедневно, но секси, помисли си. Стоеше добре. Поне за него.
	Изведнъж престана да усеща студа.
	И щеше да се вслуша в тези тръпки.
	— Ако искаш, чакай там отвън. Или пък не.
	Тя се обърна и се вгледа в него с тези свои големи очи. С косата й, отметната назад, имаше възможност да види всичко от нея.
	Всичко беше добро.
	Не беше поразителна красавица като бившата му жена, но в красотата на Дейна присъстваше студенина. Винаги я беше забелязвал. Някога тя го интригуваше. Сега вече си беше научил урока.
	Като се изключеха мокрите дрехи върху тялото й, у тази непозната нямаше и намек за студенина.
	Долавяше се обаче известна предпазливост. Надникна покрай него в празния бар.
	— Сигурен ли си, че няма да е проблем?
	Той кимна.
	Жената се поколеба, видимо усъмнена дали беше добра идея да влиза в празния бар с непознат мъж. Определено беше туристка. И в този момент имаше вид на тийнейджърка, която се мъчи да реши дали да постъпи разумно, когато беше така силно изкушавана от неразумното.
	Това го развесели.
	Тя кимна и мина покрай него, а той долови повей от парфюма й. Беше лек и с аромат на цветя, в него нямаше нищо мускусно. Тя се озърна любопитно из бара му, а той я доразгледа. Черната й тениска се беше залепила за нея и очертаваше налети гърди. По-големи от шепа. Дявол го взел, тялото й наистина си го биваше.
	В този момент Купър забеляза, че споменатото тяло трепереше.
	Загубеняк. Беше време да спре да я бройка и да я стопли.
	— Чай? Кафе? Какао? — подвикна и се запъти към кухнята.
	— Какао — извика тя в отговор.
	Той отиде до килера в коридора, където държаха кърпите за съдове и хавлиените кърпи за банята на персонала. Взе една и й я занесе.
	— Благодаря — каза му тя и отново се взря нагоре към него, като по някаква причина изглеждаше объркана.
	Той кимна и се върна в кухнята да им приготви нещо топло за пиене възможно най-бързо.
	Когато се върна при нея с чашата какао, забеляза, че косата й беше поизсушена. И гъста.
	Петната от спирала около очите също бяха изчезнали.
	Хвърли поглед към бялата кърпа, която й беше дал и се ухили, като видя черните петна, по нея.
	— Благодаря — промълви тя и пое от него чашата горещо какао с бита сметана.
	Имаше мек говор и по някаква неизвестна причина той чувстваше напрежение в долната част на корема си като реакция на звученето на гласа й.
	Купър седна срещу нея, отпи от кафето си и се наслади на възможността да я изучава, докато тя изучаваше него. От нея се излъчваше спокойна самоувереност, която той оцени. Този тип самоувереност обикновено беше присъща на жени, които познаваха и харесваха себе си.
	— Тук ли работиш? — попита тя след няколко минути приятно мълчание.
	Купър кимна.
	— Барман ли си?
	— Аз съм собственикът на заведението.
	Той я наблюдаваше как оглежда бара му и не можа да не се почуди какво мисли за него. Имаше малки диамантчета на ушите си, носеше хубав часовник и, доколкото успяваше да прецени, секси ботушите й не бяха особено евтини, а освен това беше живял достатъчно дълго с Дейна, та да може да различи дизайнерска чанта, като я види. Ако трябваше да направи предположение, би я причислил към типа жени, които си падат по коктейли в луксозни заведения. Но по същия начин, по който беше разчел добрата оценка за фигурата му по-рано, сега видя в очите й, че оценява и бара по достойнство.
	Почувства гордост. Някога представляваше запусната малка кръчма. Сега беше проспериращ бар. Всичко тук олицетворяваше него самия и му стана приятно, че видяното й допадаше.
	— Барът ти е хубав — изрази гласно възхищението си тя. — Как се казва?
	— „Купърс“.
	Тя присви големите си очи към него.
	— Ти ли си Купър?
	— А ти детектив ли си? — подкачи я.
	— Всъщност лекар.
	Е, това не го беше очаквал.
	— Умна жена.
	— Надявам се да е така — тя му се усмихна широко.
	Помежду им се възцари тишина и Купър установи, че му харесва как тя е способна да мълчи, без да се чувства неловко. Той обичаше тишината. Допадаше му, че тя не се впусна в безсмислено бъбрене, както биха постъпили повечето хора.
	За малкото време, което прекара с нея, вече знаеше, че е секси, сладка, умна и приятна за компания. Всичко това караше Купър да иска да научи още.
	— Не си от Хартуел.
	— Не, не съм — тя заобиколи неизречения му въпрос.
	Купър за малко не се изсмя заради потайността й.
	— Какво те води на дъсчената алея в Хартуел, докторе?
	— Точно сега дъждът ме доведе тук — отговори тя. — Може да се каже, радвам се, че се случи.
	Да, той също се радваше. Протегна се през масата и й подаде ръка.
	— Купър Лоусън.
	Тя му се усмихна и пое ръката му, а малката й и мека длан потъна в неговата.
	— Джесика Хънтингтън.
	Тръпките в основата на тила му отново се пробудиха.
	Той се напрегна с поглед, прикован в Джесика Хънтингтън.
	— Приятно ми е да се запознаем, докторе.
	— И на мен. Отново благодаря за какаото.
	— За нищо — облегна се, загледан как тя отпиваше от приготвената й от него топла напитка. На красивата й уста остана малко сметана. Задържа поглед върху мястото, като се мъчеше да не мисли колко му се иска да го оближе. Наложи си да я погледне в очите и попита:
	— Какво те води в Хартуел?
	— На почивка съм.
	— Защо в Хартуел?
	— Не искам да се отдалечавам прекалено от работното си място. То е в Уилмингтън.
	Уилмингтън. Не беше особено далече. Най-много на няколко часа с кола.
	— В някоя от болниците ли?
	— Не, всъщност в женски затвор.
	Успя да го изненада още веднъж. Да бъдеш лекар не беше никак лесно. Да си лекар в затвор само добавяше ново предизвикателство към вече съществуващото. За такъв тип работа се изискваше определен тип човек. Не беше съвсем убеден какъв тип човек правеше това Джесика.
	— Много екзотично.
	Тя прихна леко.
	— Предполагам, че е така.
	— И какво поражда у някого желание да работи в женски затвор?
	— Какво поражда у някого желание да държи бар? — контрира лекарката.
	Принадлежеше му. В него бе осъществил идеите си. Беше резултат от усиления му труд. И местните му бяха като семейство. Не на много хора им излизаше късметът да обичат бизнеса си както той обичаше своя.
	— Това място ми е като дом.
	Лекарката наклони глава на една страна, а в очите й затанцуваха весели искрици.
	— Е, аз не мога да кажа същото за себе си.
	— Та защо женски затвор? — настоя той. Беше минало много време, откакто беше проявявал такова любопитство към някого.
	Тя обмисли въпроса му за кратко и когато заговори, тонът й беше още по-мек.
	— Дори хората, които допускат грешки, имат нужда някой да се грижи за тях. Като станах лекар, положих Хипократова клетва. Обещах, че ще помагам на хората и няма да им вредя. Това значи да помагам без значение кои са те или какво са сторили. Приемам сериозно тази клетва.
	В очите й проблесна намек за тъга… Нещо дълбоко скрито… Нещо лично. На Купър му беше ясно, че тя спотаява същественото.
	— Едно е да приемаш клетвата сериозно, а друго да работиш в затвор.
	— Вярвам, че всички заслужават състрадание — обясни тя. — Когато ми предложиха мястото, реших, че ако аз не го приема, друг лекар може да го приеме поради необходимост, а не от интерес. Няма гаранция, че би проявил правилния подход към тези жени. Приех работата, защото мога да гарантирам, че ще се чувстват в безопасност, като се обръщат към мен за лечение.
	Купър застина при думите й.
	Тя истинска ли беше изобщо?
	Той беше наясно, че добрината съществува. Израсна в дом, пълен с нея. Но за съжаление напоследък се беше нагледал и на много себичност. Също така и на пълна липса на състрадание.
	Съществуваше нещо в състраданието на жена като Джесика Хънтингтън, което истински го заинтригува. Тя очевидно притежаваше цял списък с положителни качества, които беше трудно да пренебрегне.
	— Това номерът на бармана ли е? — попита изведнъж тя, а сладкото й малко носле се беше сбърчило ядосано. — Да разприказвате хората?
	Купър се ухили при мисълта, че лекарката обикновено не споделяше толкова много. Може би тя също го усещаше… Някакъв вид свързаност помежду им.
	— Просто с мен е лесно да се разговаря.
	Джесика също се усмихна и той усети силно привличане.
	— Може би е така.
	Вратата се отвори и Кросби, готвачът на Купър, влезе в бара, с което отвлече вниманието на шефа си от все по-отесняващите му джинси.
	Кросби видя Джесика, но по никакъв начин не отчете присъствието й.
	— Добро утро, шефе.
	— Добро утро — отговори Купър и готвачът се скри в кухнята. Кросби не беше от най-общителните. — Готвачът ми — поясни, като забеляза, че Джесика се взира любопитно след служителя му с тези нейни големи прелестни очи.
	Въпросните очи се върнаха обратно върху него и внезапно тя се изправи.
	— Ами, по-добре да те оставям да си вършиш работата. Благодаря за подслона и горещото какао.
	У него се надигна разочарование и ако не трябваше да отвори бара след час, би убедил лекарката да остане още малко.
	— Знаеш ли наблизо да има книжарница? — попита тя и хвана чантата си.
	— Съседката ми Еймъри продава книги.
	— Чудесно. Благодаря.
	Той също се изправи. Налагаше се да е сигурен, че ще я види отново.
	— В „Парадайз Сандс“ ли си отседнала?
	Тя се поколеба, все едно не беше сигурна дали е редно да му казва. Това никак не се понрави на Купър.
	— В „Хартс Ин“ — отговори най-накрая и той се усмихна. Не само защото му допадаше, че е избрала уютното хотелче на Бейли пред лукса, предлаган от Вон, но и защото го осведоми къде е отседнала.
	Купър се надяваше това да значи, че е необвързана и е склонна да го опознае малко по-добре по време на престоя си.
	— Добър избор. Бейли е свястна жена.
	— Да, това го установих — отбеляза Джес и заобиколи масата, за да му подаде ръка. — Беше ми приятно да си поприказваме.
	На него му беше повече от приятно да говори с нея. Хватката му се затегна и той пристъпи по-близо, за да й даде ясно да разбере, че иска да я види отново.
	— И на мен, докторе. Дълго ли ще се задържиш?
	— Няколко седмици.
	Това беше доста време.
	— Значи ще се виждаме.
	Бузите й порозовяха, а очите й станаха кръгли заради очевидните намерения зад думите му. Тя дръпна ръката си и това го разсмя.
	Толкова беше сладка.
	— Предполагам — отвърна тя с вече познатата мекота.
	Купър я проследи с поглед, докато си тръгваше с надеждата, че известната уязвимост, която зърна зад увереното й държане, не означаваше, че ще се наложи да я преследва, за да прекара повече време с нея.
	Искаше тя да дойде при него.
	Беше провеждал доста гонитби, особено по Дейна, и ето докъде го беше довело това. Точно както се опита да обясни на Ейдън по възможно най-дипломатичен начин, след Дейна не беше имал сериозни връзки. Жените, с които имаше вземане-даване, винаги идваха при него. На Купър му харесваше да е така. Нямаше да хуква след някоя жена и пак да се опари.
	Но загледан във вече празния бар, се почувства силно разтревожен.
	Беше му ясно, че ако Джесика не поемеше инициативата, той нямаше да успее да се кротне. Лекарката беше човек, когото си струваше да опознае. Проклетите тръпки му дадоха ясно да го разбере.


#	Джесика

	Беше трудно да се съсредоточа върху друго, освен привличането, което почувствах към Купър Лоусън. Направих моментна пауза и се запитах дали беше добра идея да му съобщя къде съм отседнала, но после си казах: какво пък. Бях тук на почивка и не съществуваше правило, което да повелява, че не бива да флиртувам с грубовати собственици на барове по време на престоя ми.
	Беше типът необуздано привличане, което леко ме смущаваше, затова не можех да не призная, че да вляза в „Еймърис“ се яви като приятно разсейване.
	Вляво от мен имаше широк щанд с кафе машини зад него. Вдясно беше книжарницата. Право напред след късо стълбище беше разположена зоната за сядане. Дясната част от горното ниво беше запълнена със симпатични малки маси и столове. Но по-привлекателна беше лявата му част, където около приканващо пращящата запалена камина бяха наредени удобни на вид кресла и дивани.
	Беше съвсем празно, както можеше да се предполага заради времето, но не можех да си представя как така някой не би пожелал да прекара време тук.
	Една врата зад щанда се отвори и отвътре се показа жена. Усмихна ми се срамежливо.
	— Стори ми се чух камбанката над вратата.
	Усмихнах се в отговор и приближих към нея.
	— Времето навън е наистина ужасно.
	Изумителните й светлосини очи огледаха неугледната ми външност.
	— Искате ли да се постоплите до огъня? — попита колебливо, все едно й се струваше прекалено нахално от нейна страна да покаже любезност към мен.
	Беше висока и слаба, със сини очи и сърцевидно лице. Дългата й руса коса беше сплетена в сложна плитка, която се спускаше върху дясното й рамо. Прелестното й лице беше обрамчено от свободни кичури.
	Озърнах се из книжарницата с нейните боядисани в бяло стелажи и разнородните, но удобни, места за сядане. Имаше няколко лампи „Тифани“, които внасяха топлина и цвят. Всички дървени части в книжарницата бяха боядисани в бяло и контрастираха красиво с наситения синьо-зелен цвят на стените.
	Мястото прилягаше отлично на жената, а аз дори не можех да посоча защо. Обърнах се обратно към нея. Намеренията ми бяха да купя книга и да се върна обратно в хотела, но изведнъж ми допадна идеята да се постопля тук.
	— Да, мисля, че ще се възползвам. Вие ли сте собственичката?
	Тя кимна.
	Протегнах ръка.
	— Аз съм Джесика Хънтингтън.
	Тя погледна протегната ми ръка леко неуверено и аз изпитах облекчение, когато положи дланта си с дълги пръсти, обсипани със сребърни пръстени, в моята. Сребърната гривна на китката й издрънча, докато се ръкувахме.
	— Еймъри Сондърс.
	— Приятно ми е да се запознаем.
	— И на мен — бързо пусна ръката ми и отклони поглед. — Какво ще кажете за нещо топло за пиене?
	Намръщих се и се запитах как беше възможно толкова свенлив човек да обича да работи постоянно с клиенти.
	— Лате, моля. Ще прегледам книгите.
	Тя кимна, обърна се и се зае да приготвя латето.
	Осъзнах, че изпитвам любопитство към нея, а също и че този град ме караше да проявявам любопитство към всичко и всички.
	Особено към един конкретен съдържател на бар.
	Няколко минути по-късно оставих две книги на щанда и извадих портмонето си, за да платя за книгите и кафето.
	— Тази си я бива — отбеляза тихо Еймъри и докосна корицата на едната книга.
	Беше криминален роман. Падах си по криминалните романи.
	— Четеш трилъри? — не приличаше много на фен на трилърите. По-скоро изглеждаше като човек на магиите и приказните истории за принцеси.
	— Чета всичко — отговори кротко тя и маркира книгите ми.
	Платих и взех книгите и кафето си, като се зачетох още по път към камината.
	— Приятно четене — пожела тя достатъчно силно, та да я чуя.
	Усмихнах се широко в знак на благодарност и се настаних удобно на едно кресло с табуретка до самия огън.
	Изпълни ме топлина и скоро бях погълната от четивото си, а дрехите ми изсъхнаха напълно, но го забелязах чак по-късно.
	В рамките на следващите няколко часа бях само смътно наясно за влизането и излизането на няколкото души, посетили книжарницата, но бяха оставена да се наслаждавам на топлината от огъня насаме. Когато отгоре ми падна сянка, с изненада установих, че Еймъри стои до мен.
	Беше облечена в тъмни тесни джинси и бяла блуза, чиито ръкави вървяха по ръката до лактите, а от там надолу тъканта се спускаше под формата на удължена камбанка в стила на средновековна моминска рокля. Видът й беше допълнен от ниски рокерски ботуши.
	— Искате ли нещо за хапване? — предложи. — Имам сандвичи.
	Едва тогава почувствах как празният ми стомах се бунтува.
	— Ще съм благодарна.
	— Още едно лате?
	— И това също — усмихнах се широко.
	Малко по-късно тя се върна с чиния и чаша и ги сложи на масичката до мен.
	— Какво друго обичаш да четеш? — попитах, преди да е успяла да ми избяга.
	Еймъри изглеждаше изненадана от въпроса ми.
	— О… Харесвам всичко.
	— Добре. Кой е любимият ти автор?
	Тя сбърчи нос и забелязах на устните й да надниква усмивка.
	— Все едно някой да ме попита какво предпочитам: кислород или храна.
	Засмях се.
	— Добре, посочи ми един от любимите си автори.
	Спусна клепачи и забелязах, че покритите й със спирала мигли са завидно дълги.
	По някаква причина бях очарована от тази срамежлива собственичка на книжарница.
	Както изглеждаше, много хора в Хартуел започваха да ме очароват.
	— Джером Дейвид Селинджър — произнесе внезапно тя.
	Този отговор наистина ми допадна.
	— Фен на „Спасителят в ръжта“ значи? Също като мен.
	Тя ми се усмихна и аз възтържествувах, че съм съумяла да измъкна усмивка от нея.
	У тази жена имаше нещо, нещо дълбоко скрито в погледа й, което ме караше да чувствам тъга, и се зарадвах, че я накарах да се усмихне.
	Устремих поглед през книжарницата до предната витрина и установих, че дъждът отново се лееше като из ведро.
	— Съмнявам се, че ще имаш особено много работа в близките минути. Защо не вземеш някоя книга и не седнеш до огъня?
	Еймъри проследи погледа ми до витрината и видях как прехапа устна, все едно го обмисляше.
	— Вероятно не бива — промърмори.
	— Ако някой влезе, просто можеш да оставиш книгата и да отидеш да го обслужиш.
	Отне й по-дълго от нормалното да вземе решение, сякаш се боеше да не постъпи нередно. Най-накрая ми се усмихна леко.
	— Предполагам, няма да навреди на никого.
	— Ни най-малко — насърчих я.
	Няколко минути по-късно тя вече седеше сгушена на дивана срещу мен и аз наблюдавах заинтригувано как бе погълната от книгата в мига, щом я отвори. За времето колкото да щракна с пръсти, Еймъри се беше потопила в света от историята между кориците.
	Трябваше ми поне една глава да изпадна в пълно забвение за заобикалящото ме.
	Не и при Еймъри.
	Осени ме тази произволна идея, че такъв е начинът й за спасение и как се е скривала между страниците толкова много пъти в живота си, че това се е превърнало в нейна втора природа. Почудих се от какво бяга.
	Това мое любопитство вече излизаше от контрол, смъмрих сама себе си и захапах един от сандвичите с шунка и сирене, донесени ми от Еймъри. В известен смисъл именно любопитството ми ме доведе в Хартуел. Не ми трябваше да падам в плен на загадката зад тъгата на Еймъри Сондърс. А може би дори нямаше загадка! Може би историята на Сара ми беше докарала параноята, че всички тук спотаяваха някоя трагедия.
	Може би дори Купър Лоусън.
	Не мисли за него!
	Нямах време за подобни изкушения.
	С тази мисъл в главата насочих поглед надолу към книгата си и си наложих да се оставя да бъда завладяна от сюжета.

	* * *

	След като вечерях в хотела същата вечер, седнах до камината в салона с чаша вино в ръка. Надявах се да се засека с Бейли, преди да си легна и изчаквах вечерящите да се разотидат, за да успея да поговоря с нея.
	Взирах се в пламъците и отпивах от виното си и изведнъж осъзнах, че бях прекарала най-релаксиращия и спокоен ден, който можех да си спомня от ужасно дълго време насам.
	Еймъри не каза много, докато убивахме деня в четене край камината, но аз и не се нуждаех да го прави. Макар у нея да се долавяше известна тъга, в компанията й също така имаше нещо утешаващо. Стори ми се интересно, че в този ден бях преживяла същото умиротворяващо мълчание в присъствието на Купър, както не се беше случвало с друг преди.
	Оставих Еймъри в късния следобед, като обещах да се появя отново преди края на почивката си. Тъгата, която бях зърнала да се спотайва в очите й като че се усили, докато се сбогувахме.
	И ето на. Противно на волята ми, бях заинтригувана от Еймъри Сондърс и не можех да си наложа да не бъда.
	А този интерес ми напомни за писмата на Сара, които поначало ме доведоха в Хартуел.
	В крайна сметка реших да разпитам Бейли за нея.
	Бейли изпрати последните си клиенти и ги съпроводи с топли пожелания за лека нощ. Камбанката над вратата издрънча и няколко секунди по-късно младата жена се отпусна на дивана до мен.
	Изглеждаше изтощена.
	Подадох й моята чаша вино и тя я прие с благодарна, но с крайно изморена усмивка. Отпи и ми върна чашата.
	— Благодаря.
	— За нищо. Моля те, кажи ми, че не работиш с толкова нелепо дълго работно време всеки ден.
	Бейли поклати глава.
	— Не. Както вече обясних, имах заместник-управител и двамата се редувахме. Сигурно ти е трудно да повярваш, че преди имах по един или два почивни дни.
	— Нужна ти е твоя собствена почивка.
	— Да, да, така е — усмихна ми се. — Днес дъждът не успя да те стресне, а?
	Засмях се.
	— Не. Всъщност заваля ме точно пред „Купърс“. Собственикът ме пусна да вляза в бара и да изчакам, докато дъждът отслабне достатъчно, та да се покажа обратно навън.
	Бейли се поизправи и ме огледа, а на устните й цъфна закачлива усмивка.
	— Как ти се стори Купър?
	Успявах да надуша сватовницата у нея от километри, така че избегнах погледа й.
	— Той не каза кой знае колко — отпих от виното си с престорена незаинтересованост.
	— Така е, защото е добър слушател.
	— Добре ли го познаваш?
	— Познавам го, откакто се помня. Да знаеш, че е необвързан — побутна ме леко. — Разведен.
	Изсмях се.
	— Доста си директна.
	— Какъв е смисълът да говоря завоалирано? — Бейли ме погледна настойчиво. — Ти необвързана ли си?
	Отворих уста да кажа не, а после въздъхнах.
	— Нещата са сложни.
	— Ще приема, че си необвързана.
	— И защо така?
	— Ако беше сигурна в този мъж, който и да е той, щеше директно да отговориш с да.
	Вътрешно се съгласих, че до голяма степен това беше самата истина.
	Беше време за смяна на темата.
	— Нали помниш как сутринта те попитах за Джордж Бекуит?
	— Да.
	— Не беше без причина — извъртях се на дивана, за да бъда с лице към нея. — Всъщност не познавам Джордж. Причината да ми е известно за съществуването му е, че открих писма в една книга в затвора. Били са написани до Джордж през 1976 година.
	Бейли зяпна изненадано.
	— Сара Рандал — произнесе задъхано.
	При прозвучаването на името вече така познатата болка в гърдите ми пак се обади.
	— Историята ти е известна?
	— На всички е известна — зелените очи на Бейли потъмняха натъжено. — С Джордж са били първата любов един на друг. Влюбили се на дъсчената алея през втората им година в гимназията. Всички мислели, че ще се оженят. Но през лятото след завършването на гимназия Сара се омъжила…
	— За мъж на име Рон.
	Бейли повдигна вежда.
	— Рон Питърс. Как…
	— Пише го в писмата й до Джордж.
	Не ми убягна припламналото любопитство в очите на Бейли, но тя продължи да ми преразказва историята им.
	— Никой не знаел какво е накарало Сара да се омъжи за него. Повечето хора подозирали, че я държи с нещо, но тя не казала с какво. Джордж бил съсипан. Започнал да спи с когото му падне и Анабел, най-добрата приятелка на Сара, забременяла от него. Той се оженил за нея. А после няколко години по-късно Сара застреляла Рон и влязла в затвора. Починала там.
	Очите ми запариха от придошлите сълзи.
	Бейли посегна към ръката ми.
	— Добре ли си?
	Помъчих се да се усмихна убедително.
	— Сара е умряла от рак. Преди да успее да изпрати тези писма до Джордж. Писма, които обясняват всичко. Имала е причина да извърши каквото е извършила, Бейли.
	Тя стисна ръката ми.
	— Това е толкова тъжно. Затова ли дойде тук?
	Повдигнах рамене.
	— Почивката с най-добрия ми приятел пропадна… В този момент в ума ми бяха Сара и Джордж и реших вместо това да дойда тук.
	Бейли ме огледа настойчиво.
	— Пристигнала си в Хартуел да дадеш на Джордж писмата от Сара?
	— Да.
	— Знаех си, че те харесвам.
	Изсумтях развеселено.
	— Благодаря. И аз те харесвам.
	— Разбира се, че ме харесваш, толкова съм забавна — пошегува се тя.
	Засмях се.
	Но изведнъж Бейли стана сериозна.
	— Сара е била братовчедка на майката на Купър.
	Напрегнах се.
	— Наистина ли?
	— Майка му Лора почина преди близо десет години, но със Сара са били много близки, преди Сара да влезе в затвора. Купър беше силно привързан към майка си и знаеше колко много я болеше заради стореното от Сара. Може би ще му дойде добре да научи истината.
	Обзе ме неувереност.
	— Не знам. Писмата са били предназначени за очите на Джордж.
	— Не е нужно да даваш писмата на Купър, но Сара му е била роднина. Ако съществува основателна причина за онова, което е извършила, той заслужава да научи.


>	7.
>	Купър

	На Купър му се налагаше да признае пред самия себе си, че предишната вечер се беше надявал лекарката да се появи в бара. Нетърпелив беше да я види отново и се надяваше тя да изпитва същото.
	_По дяволите._
	— Умирам да разбера какво се върти в главата ти — отбеляза стария Арчи, когато Купър въздъхна.
	Озърна се из бара. Беше пълен с познати лица. След седмица или две, щом настъпеше разгарът на сезона, щеше да е претъпкано с местни и туристи. Старият Арчи му се подсмихна над ръба на чашата с бира, седнал на същия бар стол, на който сядаше винаги.
	— Нищо интересно.
	— Добре — стария Арчи присви очи. — Научих, че бившата ти те притеснявала.
	Купър не беше чувал нищо от Дейна, след като я отряза пред Айрис. Надяваше се това да значи, че най-накрая е разчела посланието.
	Истината беше, че се ожени за Дейна прекалено млад. Сексът беше фантастичен. Като погледнеше назад, тъжното заключение, до което достигаше, беше, че в брака им имаше повече похот, отколкото любов. По онова време Купър го беше приемал за любов, но сега не успяваше да си припомни момент, в който да са разговаряли за нещо истинско. Тогава не намираше нещо кой знае какво в това, ала вече схващаше, че не е нормално.
	Разбира се, че беше разсмивал Дейна и това го радваше тогава, но не беше достатъчно.
	Когато се запознаха, тя беше толкова хубава — притежаваше онзи тип красота, която би й отворила много врати, стига да имаше достатъчно ум да ги потърси. Но на Дейна й харесваше да бъде едра риба в малко езеро. Купър беше наясно, че е суетна. Винаги го беше знаел, но беше толкова запленен от красотата й, че реши да го назове самочувствие и да го приема за нещо секси.
	Беше едно заблудено хлапе.
	И двамата платиха за глупостта си. Без наличието на нещо повече от похот помежду им бракът се разпадна. Дейна му изневери и от предателството й го болеше толкова много, че Купър не беше убеден дали някога отново ще поиска да има сериозна връзка.
	И все пак… Вече не беше някакво тъпо хлапе.
	Разпознаваше, когато на пътя му се изпречеше нещо специално.
	А също така се беше научил да не пренебрегва тръпките по гърба си.
	Купър не можеше да посочи кое точно отличаваше Джесика Хънтингтън от всяка друга срещана жена. Беше сексапилна, нямаше спор. Беше изключително умна — нямаше как иначе, щом беше лекар.
	Може би именно това бе обяснението, помисли си.
	Може би причината беше, че е лекар. Това говореше много за нея. И все хубави неща. Освен очевидното, сочеше, че е независима жена, а Купър никога преди не бе имал вземане-даване с такава.
	След като баща му ги напусна, Купър стана мъжът в къщата. Беше на дванайсет. Грижеше се за майка си и сестра си. После, като се запозна с Дейна, тя също очакваше от него да се грижи за нея. И Купър не възразяваше. Или поне така си мислеше. Сега обаче, като разсъждаваше по въпроса, си даваше сметка, че Дейна му беше повече дете, отколкото съпруга. Не желаеше да поема отговорността за важни решения, свързани с финансите, дома, колите, сметките им. Нищо.
	За разлика от другите двойки, които познаваха, между тях с Дейна не съществуваше партньорство. Нямаше съпруга, на която да разчита, когато нещата станеха трудни. Тя очакваше от него да се справя сам с всичко и да й спестява всичко лошо, все едно беше дете.
	Например, когато умря майка му. Неговата майка. Тя дори не беше близка с майка му. Но Дейна не можеше да понесе идеята за смъртта. Караше я да се замисли, че и тя е смъртна, а това никак не й допадаше. И по тази причина не говореше за загубата на майка му. Не позволяваше и той да говори на тази тема, а Купър имаше нужда да излее мъката си.
	Накрая Джак беше този, който изслуша всичко за скръбта му.
	Пфу. Каква ирония само. Винаги беше смятал, че умее да преценява хората, преди да се сблъска с предателството на Джак.
	Купър отново въздъхна и се отърси от грозните спомени.
	Джесика му създаде впечатление за напълно различна от Дейна жена. Не само че вероятно сама се грижеше за себе си, но и помагаше на други хора. Сега мисълта да се среща с независима жена му се стори много привлекателна. Преди винаги беше смятал, че Дейна е сладка, докато не му показа колко горчива умее да бъде на вкус.
	Но не биваше това да го спира поне да опознае лекарката. Тя щеше да остане в Хартуел три седмици. Предостатъчно време да проверят има ли химия помежду им, стига тя да бе склонна да му даде шанс.
	— Изглежда ми, че са те налегнали тежки мисли — отбеляза стария Арчи.
	Купър го погледна.
	— Какво знаеш ти за тежките мисли?
	Стария Арчи се ухили и отвори уста да каже нещо, когато половинката му Анита се настани на бар стола до него. Стария Арчи мигом се намръщи към нея.
	— Жено, какво правиш тук?
	Тя се усмихна и повдигна рамене.
	— Реших тази вечер да се присъединя — Анита насочи кривата си усмивка към Купър. — Ще поръчам каквото пие Арчи. Той плаща.
	Купър се ухили и се зае да й сипва наливна бира, като заедно с това следеше реакцията на стария Арчи.
	Спокойно можеше да се каже, че стария Арчи беше алкохолик. Обичаше да си пийва и не се извиняваше за това. Някога беше женен, но жена му го напусна и отведе децата със себе си, когато отпътува от Хартуел завинаги. Нещата вървяха зле за Арчи за известно време, но после срещна Анита. Анита не възразяваше, че Арчи обича да си пийва. Интересуваше я единствено, че й е верен и я обича.
	Купър знаеше, че стария Арчи обича Анита.
	Но имаше дни като днешния, когато обичаше чашката повече.
	Докато Анита бъбреше за някакво телевизионно шоу, което беше гледала, Купър забеляза как Арчи крадешком се наведе на другата страна, та Анита да не го вижда, и преброи парите в джоба си. Намръщи се и се изправи рязко, като стрелна Анита с гневен поглед.
	— Жено — прекъсна я, — какво си направила с косата си?
	Анита се намръщи и заопипва косата си.
	— Подстригах я. Миналата седмица — тросна му се.
	— Е, на мен не ми харесва така.
	— Как така не ти харесва? Досега дори не беше забелязал.
	— Е, като забелязах, не ми харесва.
	— Какво й има? — на практика кресна тя и няколко от другите редовни посетители на бара извърнаха глави да наблюдават по-възрастната двойка.
	Купър скръсти ръце пред гърдите си, заподозрял точно какво си беше наумил Стария Арчи.
	— Прекалено е къса. Приличаш на момче.
	— Не приличам на момче, Арчибалд Браун — скочи от бара стола. — Щом си в лошо настроение, прибирам се у дома. Тази вечер легни да спиш на дивана — отсече и се втурна към вратата.
	— На мен косата ти ми харесва, Ани! — подвикна Хъг, бояджия и някогашен съученик на майката на Купър, докато тя го отминаваше.
	— Благодаря, Хъг — Анита докосна кокетно косата си и изгледа самодоволно Арчи, но той беше прекалено зает да се любува на бирата си, та да забележи.
	Купър поклати глава към него в мига, щом вратата на бара се хлопна след Анита.
	Арчи се ухили още по-широко.
	— Какво? Ако се беше задържала, щях да мога да си позволя само още две бири. Сега ме очакват четири.
	— И студено канапе — отбеляза от другия край на бара Райли, помощник барманът.
	Лили, една от сервитьорките, стовари на бар плота поднос с празни чаши и изгледа ядосано Арчи.
	— Това беше повече от жестоко, Арчи. Анита изглеждаше наистина разстроена.
	— О, нищо й няма — той махна с ръка, но Купър забеляза в очите му да проблясва вина, преди да снижи поглед към чашата си.
	— Тази вечер е спокойно — отбеляза Райли и приближи до тях с Лили. — Нямам търпение да дойде разгарът на сезона.
	Барманите на Купър бяха общо четирима — Райли, Кит, Джейс и Оли. Райли и Оли работеха вечер, а Кит и Джейс през деня. Персоналът му също така включваше Кросби, неговия готвач, и четири сервитьорки — Лили, Айла, Брин и Ашли. В натоварения период всички, в това число и Купър, работеха извънредни часове.
	Отговорността беше голяма, но той не възразяваше. Биваше го в това.
	Но понякога беше уморително.
	А това правеше мисълта да се среща с жена, която не иска от него да е отговорен за друго, освен да прекарват приятно заедно, особено привлекателна.
	И все едно че я беше призовал, в този момент вратата на бара се отвори и влезе Джесика Хънтингтън. Той я изпи с поглед.
	Този път дългата й руса коса беше суха. Наистина беше гъста. Спускаше се по гърба й на буйни вълни. Прелестните й големи очи обходиха заведението, като преминаваха от местен към местен, а те пък наблюдаваха нея с любопитство. Тя им се усмихна и насочи поглед към бара, а красивата й усмивка се разшири, когато зърна Купър.
	Той й кимна.
	Сърцето му заби малко по-бързо, малко по-силно.
	— Здравей, Купър — поздрави тя.
	Дявол го взел, името му никога не беше звучало така добре.
	— Здравей, докторе — усмихна й се леко в отговор. — Радвам се да те видя отново.
	Тя вече не се усмихваше. Всъщност изглеждаше малко нервна. Той се напрегна, когато тя се надвеси над бара към него.
	— Имаш ли минутка да поговорим? — Райли, Лили и Стария Арчи се приведоха към него с любопитство. Купър ги пренебрегна, но Джес изглеждаше смутена от вниманието им. — Може би насаме?
	— Да, струва ми се насаме ще е най-добре — изгледа Райли. — Грижи се за бара. Няма да се бавя.
	— Дадено, шефе — тя му се ухили многозначително.
	Не й обърна особено внимание, защото се интересуваше повече какво си беше наумила лекарката, отколкото дали персоналът ще го одумва. Направи знак на Джес да се срещнат в края на бара. Тя заобиколи, като се усмихна на Стария Арчи, които й се хилеше като тийнейджър на прага на пубертета, и се срещна с Купър в края. Той опря длан на кръста й и я поведе през врата с надпис „Само за персонала“.
	— Можем да поговорим в офиса ми.
	Веднага щом влязоха в тясното и претъпкано помещение и вратата се затвори зад тях, Джес се отдръпна от допира му. Обърна се да го погледне и той не можа да се спре и да не отдели миг да й се полюбува. Беше облечена във вталено черно кожено яке, тъмнорозова тениска и черни тесни джинси. Също така отново беше обула онези секси до лудост ботуши на висок ток.
	Красивите й черти бяха изопнати заради напрежението.
	Купър мигом престана да анализира колко добре изглеждаше и тревожността му от по-рано се върна.
	— Какво става, докторе?
	— Ъъ… — тя се озърна. — Може ли да седнем?
	— Разбира се — посочи стола зад нея, а той отиде и се настани зад бюрото си. — И така, какво става?
	Джес се взря в него и той се напрегна заради състраданието, което разчете в очите й.
	— Дойдох тук предимно на почивка, но съществува и друга причина да избера Хартуел.
	С разпалено любопитство Купър кимна към нея да продължи.
	— Както знаеш, аз работя в изправително и рехабилитационно заведение за жени в Уилмингтън — направи пауза, за да отвори чантата си и да извади четири малки пощенски плика. — Преди няколко седмици открих тези писма в една книга от библиотеката. Написани са от братовчедката на майка ти Сара Рандъл.
	Шокът вцепени Купър на място.
	— Не знаех, че тя е братовчедка на майка ти до снощи. Бейли ми каза за връзката.
	Сара Рандъл. Боже. Той не я познаваше лично. Беше умряла, преди той да се роди, но майка му беше само с няколко години по-млада от Сара и знаеше, че двете са били близки. На Купър му ставаше ясно от задавения начин, по който говореше майка му всеки път, щом споменеше братовчедка си, че извършеното от нея престъпление, убийството на мъжа й, беше оказало огромно влияние върху нея. Беше я променило.
	По тази причина не изпитваше особено позитивни чувства към тази жена.
	При неговото мълчание Джес се наведе напред на стола си.
	— Тези писма са за Джордж Бекуит. Ти, разбира се, си наясно с историята.
	Всички в Хартуел бяха наясно.
	— Не съм убедена, че е редно да ги четеш. Не беше редно и аз да го правя, но го направих. Сега чувствам, че единственото правилно нещо е да стигнат до Джордж. Но Бейли ме убеди, че ти имаш правото поне да научиш истината.
	— И каква е тази истина?
	— Че Сара е била изнудена от Рон Питърс да се омъжи за него. Имал е доказателства, че бащата на Джордж, сенаторът, е бил замесен в престъпна дейност. Заявил, че ако бъде разобличен, Джордж ще изгуби всичко. Сара е била просто едно наивно хлапе и най-безразсъдно се е поддала на Рон. То е бил ужасно жесток с нея. Вечерта, когато го е застреляла, е знаела, че в противен случай, той ще я убие. Било е самозащита. Тези писма… Търсела е прошка, Купър. От Джордж и вероятно от всички, които е обичала. Нуждаела се е от прошка и е умряла, преди да успее да ги изпрати и да получи онова, от което е имала толкова силна потребност.
	Купър присви очи към Джес. В тона й се долавяше много страст заради някого, когото дори не познаваше — сякаш защитаваше братовчедката на собствената си майка.
	— Никой не е знаел защо Сара се е омъжила за Рон. Сега вече знаем. Но на майка ми и на семейството на Сара им е било ясно, че в брака на Сара е имало нещо нередно. Подозирали са, че е тормозена и са се помъчили да й помогнат. Майка ми каза, че Сара била така променена след сватбата, че държала всички на разстояние. Това… — махна към писмата. — Чуй, майка ми беше добра жена. Би й простила, защото вече е предполагала, че Рон я е тормозел. Но е била оскърбена, задето Сара ги е отрязала така, че не се е обърнала към тях за помощ. Това я е променило. Не познавам Сара, но не мога да забравя каква ставаше майка ми, като заговореше за нея. Вярвам, че независимо колко тежки са били нещата, тя е можела да направи и друг избор. Майка ми и семейството й са били такъв. Сара е избрала грешния път.
	Нещо повече от това, на Купър му беше познато какво е жена да бъде тъпкана от мъж по всички възможни начини и в нито един момент от онова, през което преминаваше майка му, не й беше хрумвало да поеме по пътя на Сара Рандъл.
	Джесика се взираше в него с тези свои големи очи и той забеляза, че нещо в тях се промени. Не знаеше точно какво, защото не я познаваше достатъчно добре, но имаше усещането, че не е нещо добро.
	Това стана повече от ясно, когато тя се изправи внезапно и натика писмата в чантата си.
	— Добре — промълви с характерно тихия си глас. — Бейли просто… — повдигна рамене.
	Купър долови, че тя може би се чувстваше глупаво, задето се беше обърнала към него, наруга сам себе си и се протегна да я хване за ръката и да отложи тръгването й.
	— Все пак благодаря, че го сподели с мен. Оценявам го.
	Когато тя вдигна очи към него, той се намръщи. Нещо в изражението й отсъстваше. Нещо, което беше там преди, сега беше изчезнало. Тя му се усмихна сковано.
	— Трябва да вървя.
	По дяволите.
	Беше оплескал нещата. Явно се беше изразил прекалено рязко.
	— Докторе, ти явно изпитваш състрадание към тази жена.
	— Ти обаче не си съгласен с мен.
	— Да, но състраданието не е нещо отблъскващо — ухили й се.
	Флиртът му не помогна. Тя отново му се усмихна едва-едва.
	— Наистина трябва да тръгвам.
	Вбеси се задето го отблъсква, но беше решен да й докаже, че не е някакъв коравосърдечен мръсник и отново посегна към ръката й.
	— Надявам се да си свободна във вторник вечер и да хапнем нещо заедно.
	Джесика му се усмихна измъчено и се отдръпна от допира му. Докато отваряше вратата на офиса, отговори:
	— Не мога. Имам други планове.
	Преди да успее да каже нещо, за да промени решението й, лекарката си беше тръгнала.
	А Купър беше озадачен до крайност.
	Ако Джесика Хънтингтън не беше познавала Сара Рандъл, защо изпитваше такива силни чувства, та да му е бясна задето не… какво точно? Беше му ясно, че нищо в престъплението й не е изцяло бяло или черно, но все пак…
	Вчера Джес проявяваше интерес към него. Беше убеден. И тя беше усетила същата свързаност, която завладяваше него.
	Сега се отдръпваше заради някакви писма, написани от жена, която дори не познаваше.
	За какво беше всичко това, по дяволите?


>	8.
>	Джесика

	Слънчевите лъчи се стелеха над водата и пясъка и трансформираха сивкавата дъсчена алея в трептяща сцена. Също така бяха привлекли навън хора с кучета и плажуващи. Сезонът още не беше в разгара си, но градът вече започваше да се пълни с туристи.
	Седях на балкона на стаята си, устремила поглед над океана. Морският бриз рошеше косата ми и аз се опиянявах от обгръщащия ме покой.
	Честна дума… Не бях имала представа колко много липсва в живота ми чувството за ведрина. Никога не се намирах в абсолютен мир, но ме утешаваше мисълта, че съществуват хора, които го познават. Но в Уилмингтън никога не бях имала подобни тихи моменти, не се радвах на морските капки, вдъхващи доволство. Наистина не бях допускала, че подобно нещо е възможно за мен. Може би защото не се бях стремила активно към такова нещо от страх, че в тишината ще открия нещо по-злокобно.
	След разочароващата реакция на Купър при разкритията от писмата на леля му, аз се оказах в позицията да се наслаждавам на покоя повече от всякога. Липсата му на състрадание забули свързаността ми с града на дъсчената еспланада. Имах желание да бъда като слънцето, за да прогоня сивотата.
	Беше трудно и не можех да си обясня защо. Защо бях така разочарована и засегната от омаловажаването на сложната ситуация на Сара? Та аз едва го познавах!
	Телефонът ми звънна и ме изтръгна от чувството ми на неудовлетвореност. Беше Фатима.
	— Здравей. Не трябва ли да си на работа? — казах вместо поздрав, влязох обратно в стаята си и затворих балконската врата.
	— Ти не трябва ли да си на почивка? Звучиш потисната. Какво има?
	Направих физиономия. Дори звучах потисната? Е, не беше редно да е така.
	— Добре съм — изчуруликах.
	— Това беше толкова изкуствено, че чак зъбите ме заболяха.
	— Зъбите те заболяха?
	— Да. В глазурата от фалш имаше прекалено много захар.
	— Добре, странно момиче, какво мога да направя за теб?
	— Просто исках да проверя как върви почивката ти, но както личи, не се развива особено добре. Никак дори.
	Въздъхнах и се тръснах на леглото.
	— Вървеше добре. Тук наистина ми харесва. Спокойно е. Красиво. Хората са мили.
	— И какво стана?
	След още една тежка въздишка аз й разказах за Купър и реакцията му на писмата.
	Фатима изпухтя.
	— Племенникът, който така и не я е познавал, не дава пет пари. Нима си допуснала това да съсипе ваканцията ти? Не забравяй, че си там заради себе си, а не заради Сара. Престани да униваш и се наслаждавай на факта, че не си на работа на място, пълно с кучки.
	— Наясно си, че ненавиждам тази дума — скарах й се.
	— Да — отговори развеселено тя. — Затова я използвах.
	— Макар че си послужи с унизително наименование — произнесох нацупено, защото наистина мразех тази дума. — Имаш право. На почивка съм. Ще й се насладя. А това значи да приключа телефонния разговор с теб, за да мога да се облека и да изляза.
	— Беше ми приятно да си поговорим — отговори тя с доста критичен тон.
	Ухилих се.
	— При вас с Дерек наред ли е всичко?
	— Да, Джес, добре сме. Сега върви да ваканционираш. Не, май няма такава дума.
	Изкисках се.
	— Ще се чуем пак. До скоро.
	Щом приключихме с разговора, изпънах рамене назад с подновена решимост. Фатима беше права! Бях на почивка. Налагаше се да си го спомня, да забравя за Купър и да се радвам на откъсването от реалността.

	* * *

	Като слязох на закуска, Бейли не се виждаше никъде и сервитьорка на име Наташа ми обясни, че е почивният ден на собственичката. Усмихнах се. Добре. Бях доволна, че новата ми приятелка все пак е решила да си вземе почивка.
	Възнамерявах да посветя деня на разходка из Хартуел, за да го опозная по-добре. Запътих се навън от хотела, сложих слънчевите си очила и се зарадвах на нежната топлина върху кожата ми, докато слизах по стълбите на верандата. Достигнах най-долното стъпало и се усмихнах изненадано, като зърнах Бейли да крачи към мен от предната порта.
	— Ето те и теб — произнесе с широка усмивка на лицето. — Боях се, че няма да те хвана.
	— Нещо не е наред ли?
	— Нищо подобно. Тази сутрин си казах: майната му, вземам си почивен ден. Никой няма да се настанява или да напуска днес, кухненският и почистващият персонал и сервитьорите са налице, ако някой от гостите се нуждае от нещо, а ако потрябвам на някого, телефонът ми е у мен.
	— Браво на теб.
	— Мислех си, че можем да прекараме време заедно.
	Денят ми изглеждаше обещаващ.
	— Много ще се радвам.
	— Чудесно — Бейли ме поведе към дъсчената алея. — Не мога да ти опиша колко много ценя свободния си ден.
	— Още ли не си намерила човек за поста на заместник-управител?
	— Доста съм придирчива — тя повдигна рамене. — Трябва да почувствам нещо у човека… Нали разбираш… Че мога да му се доверя.
	— Разбира се — забелязах, че сувенирният магазин на Хартуел още беше затворен. — По дяволите. Този магазин дали ще отвори скоро? Наистина ми харесват нещата на витрината и има една кукла, която ми се ще да купя за кръщелницата си.
	— Този на Далия ли? — Бейли се усмихна. — Да. В момента тя е на почивка, но скоро ще се върне.
	— Добре ли я познаваш?
	— Разбира се. Тя е една от най-добрите ми приятелки.
	— Иха. Сигурно е много хубаво да работиш толкова близо до приятелката си?
	— Така е. Далия е прекрасен човек. Изработва сама бижутата, които продава. Сигурна съм, че ще ти харесат — докосна сребърното колие на шията си. Представляваше дълга тънка верижка с медальон във формата на цъфнало черешово дърво. — Това тук е нейно дело. Баща ми ме нарича Чери — обясни усмихнато тя значението на дървото и аз долових обичта към приятелката й. Ако съдех по майсторството и старанието, вложени в това малко дърво, можех да преценя колко много държеше Далия на Бейли.
	— Прекрасно е — почувствах да ме залива копнеж. В живота ми не присъстваше най-добра приятелка. С Матю бяхме близки, но той живееше толкова далече. Фатима също ми беше добра приятелка, но не такава, с която да прекарам време през уикенда или да споделям мрачни тайни.
	— Добре ли си? — Бейли се намръщи към мен.
	— Напълно — уверих я усмихнато. — Накъде да тръгнем?
	— Мислех си, че може да се поразходим и после… Ох! Исусе Христе! — Бейли политна назад, когато от алеята между двете сгради изневиделица се появи мъж и се блъсна право в нея. Улови я и я задържа права, а аз наблюдавах как на лицата и на двамата се изписа разпознаване.
	Той мигом я пусна, а тя го изгледа кръвнишки.
	— Тримейн — изсумтя.
	Той се подсмихна.
	— Госпожице Хартуел.
	За миг те просто се взираха един в друг, а от Бейли струеше враждебност. Това беше в такова несъответствие с онази Бейли, която започвах да опознавам, че мигом бях заинтригувана да установя кой е мъжът. Разгледах го, докато той се взираше развеселено в нея. Повдигнах вежда, когато най-накрая придобих по-ясно впечатление за него.
	Висок, с телосложение на плувец и облечен в ушит по поръчка елегантен черен костюм и черна риза. Мастиленочерната му коса беше гъста и добре подстригана, а тъмният й цвят контрастираше с изумителните му светлосини очи. Насочи въпросните очи към мен и аз усетих как падам в техен плен. Бяха оградени от гъсти черни мигли, което само подчертаваше колко светли бяха.
	Господин Хубавец протегна ръка към мен.
	— Аз съм Вон Тримейн. Собственик съм на хотел „Парадайз Сандс“.
	О! Конкуренцията на Бейли. Стиснах ръката му.
	— Приятно ми е да се запознаем. Аз съм Джесика. Една от гостуващите на Бейли.
	— Доктор Джесика Хънтингтън — вметна самодоволно Бейли.
	Той само се усмихна заради подчертания коментар и хищната вълча усмивка, настанила се на устните му, си остана там.
	— А ти твърдеше, че ще съсипя бизнеса ти, госпожице Хартуел. Ето че лекарка е избрала твоя хотел пред моя.
	— Ами тя има вкус — заяви Бейли и ме стисна за ръката. — Ще вървим, преди отново да си се блъснал нарочно в мен.
	— Беше случайно — отвърна лениво той, а тя ме затегли надалече от него. — Не е моя вината, че все ми се пречкаш. Приятно прекарване в Хартуел, доктор Хънтингтън.
	— Пфу! — тя ме задърпа напред и на мен ми се наложи да ускоря крачка, за да следвам темпото й.
	— Безспорно си имаме работа с някакво минало — отбелязах, като си помислих как въздухът пукаше и пращеше около тях двамата. — Бивш любовник?
	— Какво? — писна тя и се закова на място близо до музикалната естрада. В красивите й зелени очи се четеше пълен ужас. — Какво те накара да изречеш подобно нещо?
	— Сексуалното напрежение — отговорих откровено.
	Ужасът в очите й само се увеличи.
	— Сексуално… Какво… Пфу… Ха! — започна да заеква. — Не! Помежду ни няма сексуално напрежение. Просто неподправена неприязън.
	— Хм.
	— Не ми ли вярваш? — тя посочи към „Парадайз Сандс“. — Тази уродливост представляваше преднамерен опит да бъде подкопан моят бизнес.
	— Не е ли било хотел и преди да го купи Вон?
	— Да, обаче боклучав хотел. Този на Вон предлага достъпен лукс.
	— Това повлия ли на бизнеса ти?
	Бейли повдигна рамене и се обърна с лице към водата.
	Опря лакти в парапета и устреми поглед към плажа.
	— Не. Но това не означава, че не го е вълнувало ще се случи ли, или не. И какво изобщо прави той тук? — хвърли поглед към мен, а в очите й се четеше смесица от недоволство и любопитство. — Той е баровец от Ню Йорк, роден и израсъл в Манхатън, зад гърба му стоят големи пари, притежава многобройни хотели и решава да се установи в хотел в мижавия Хартуел, Делауер? Не го ли намираш за подозрително?
	Облегнах се на парапета до нея.
	— Не намираш ли, че Хартуел си има своя чар?
	— Разбира се, че да — стана съвсем сериозна. — Но не и за такъв като него. Вон Тримейн се отнася към мен като към невежа провинциална дървенячка, като че съм нещо по-малко само защото съм от малък град и не проявявам амбиции. Възхищавам се от хора като теб, Джесика. Трудила си се дълго и упорито да станеш лекар. Но аз никога не съм била привличана от престижно образование, нито съм имала желание да живея другаде. За мен това е всичко, което някога съм искала — посочи към морето. — Вярвам, че простотата в живота го прави значим. Моят хотел. Моят океан. Моето семейство. Моите приятели. Не уважавам човек, според когото всичко, от което се възхищавам най-много в живота си, трябва да бъде осмяно като простовато и селяндурско.
	Кимнах. Сега вече я разбирах. И аз бих бесняла срещу Вон Тримейн, ако ме караше да се чувствам така по отношение на живота си. Вперих поглед във водата и изпитах завист към Бейли. Не притежавах нито едно от нещата, които според нея придаваха смисъл на живота й.
	— Просто не схващам защо самодоволният мръсник иска да бъде тук. Защо се задържа на място, което очевидно намира за провинциално? Не казва на никого. И на мен това не ми харесва.
	Усмихнах се.
	— Не ми се видя чак толкова лош.
	— О, не позволявай да бъдеш залъгвана от учтивите му маниери. Той е вълк, облечен в Армани.
	Интересно, но и аз забелязах в изражението му нещо вълчо.
	— Може би си права — промърморих.
	— Опитва се да спечели позиции. Мисля, че дори Купър омеква към него.
	Засмях се.
	— Като стана дума за Купър, как мина при него? С писмата на Сара?
	Мрачното настроение от по-рано заплаши да се върне.
	— Всъщност никак. Обясни как семейството вече имало подозрения, че Сара е била тормозена и са се опитали да й помогнат. Заяви, че е имала възможност за избор и е избрала погрешно. Наистина не ми се стори особено състрадателен. Дори никак — повдигнах тъжно рамене.
	Всичко това беше ужасно гадно, защото без да го осъзнавам, в главата си му бях отредила високата позиция на… и аз не знам… на някой, който ми допадна наистина много още от първата ни среща. Не можех да понеса факта, че той не беше онзи, когото се надявах да бъде.
	— Звучиш разочарована.
	— Не го познавам, така че не знаех каква реакция да очаквам — излъгах равнодушно.
	— Но не си очаквала да се покаже като човек, за когото нещата са черно-бели.
	Не, наистина не го бях очаквала.
	Бейли ме съзерцава известно време.
	— Нека ти купя фунийка сладолед и ще ти обясня това-онова.
	— Фунийка сладолед ли? — на лицето ми цъфна усмивка. Не бях яла сладолед във фунийка от години.
	— От „Антониос“ — посочи към италианската пицария в другия край на дъсчената алея точно до хотел „Парадайз Сандс“.
	— Собственост е на двойка, чиито имена са Айрис и Айра, но не мислели, че някой би поръчвал италианска кухня от Айрис и Айра.
	Интериорът на „Антониос“ беше като този на ресторант от 50-те години — бели и черни шахматни плочки на пода, сепарета с червена кожена тапицерия и високи кръгли черни маси с хромирани бар столове с червена тапицерия около тях. Всеки сантиметър от белите стени беше покрит с черно-бели фотографии на холивудски звезди и музиканти. Всички рамки бяха червени или черни. Мястото блестеше от чистота.
	Самият ресторант не беше особено натоварен в този час от деня, но пред щанда за сладолед се беше строила малка опашка.
	Щандът беше обслужван от набит мъж с гъста побеляла коса и широка искрящо бяла усмивка. Загребваше бодро сладолед за клиентите си и в мига, щом с Бейли прекрачихме прага, усмивката му грейна още повече.
	— Миличка! — прогърмя гласът му и той повдигна плота, за да излезе и да прегърне Бейли. — Айрис! — кресна в ухото на Бейли и това я накара да потрепне, а после да се изкиска като малко момиченце. — Бейли е тук! — обърна се обратно към нея.
	— Как си? Купър казва, че се убиваш от работа в хотела. Че ти е нужна помощ. Помниш ли Кевън? Синът на племенника на Айрис? Той е в Хартуел. Търси работа.
	— Няма да наеме Кевън — до нас изникна спретната дребна жена в джинси и карирана риза. Побелялата й коса беше подстригана в съвършено каре и се разлюля около лицето й, когато прегърна Бейли. — Той е абсолютен палячо.
	Бейли се засмя.
	— Да, имам нужда от по-малко палячовци в живота си.
	— Кой друг е палячо? Том ли? — жената се намръщи.
	Бейли я изгледа.
	— Не, Айрис, не Том.
	Айрис прочисти шумно гърло и после се обърна към мен.
	Почудих се какъв ли беше проблемът с приятеля на Бейли.
	— Кой е това?
	Протегнах ръка и отворих уста да заговоря, но Бейли ме изпревари.
	— Доктор Джесика Хънтингтън. Гост е на моя хотел и е също така прелестна като мен, така че напълно естествено е да си паснем.
	Засмях се и стиснах ръката на Айрис.
	— Приятно ми е да се запознаем.
	— Айра — мъжът стисна ръката ми в мига щом беше освободена от Айрис. — Мъжът на Айрис.
	— За мен е удоволствие.
	— И какво ви води в Хартуел? — поинтересува се Айрис, а в очите й проблесна любопитство.
	Реших да й дам не така усложненото обяснение.
	— Работя в Уилмингтън. Исках да замина на почивка, но не прекалено далече от работното ми място.
	— Хм. Работохолик значи — произнесе се и после посочи с размах към стената зад бюрото с касовия апарат. — Дъщеря ни Айви е същата.
	Пристъпих по-близо, за да огледам снимките. Една конкретна грабна вниманието ми. Великолепна брюнетка, облечена в дълга до земята вечерна рокля в цвят слонова кост, беше стъпила върху червения килим. До нея стоеше хубав по-възрастен мъж в смокинг, обвил ръка около кръста й.
	— Айви е сценарист в Холивуд — обясни гордо Айра. — Сгодена е за Оливър Фрост, режисьорът.
	— Охо!
	Оливър Фрост беше холивудски режисьор от висока класа. Тъкмо беше приключил последната серия от тийнейджърска антиутопична поредица, която пращаше младите актьори в стратосферата на знаменитостите.
	— Страхотно, нали? — Бейли ми се усмихна. — С Айви бяхме съученички и близки приятелки, докато не се премести в Холивуд.
	Айрис прегърна Бейли през раменете.
	— Скъпа Бейли, вие още сте близки приятелки. Знаеш, че те обича повече от всеки друг — въздъхна и се взря почти отчаяно в снимките. — Просто е ужасно ангажирана.
	Бейли стисна ръката й.
	— Развеждам Джесика наоколо и първата ни спирка е за сладолед в „Антониос“. Нищо, освен най-доброто.
	Съпрузите се усмихнаха. Айра отиде зад щанда.
	— И така, да видим. Препоръчвам топка двоен шоколад и топка ментов шоколад.
	— Не, не — Айрис го последва. — Ягодова наслада и бял шоколад.
	Айра направи физиономия.
	— Това са налудничави приказки, жено.
	— Не ме наричай „жено“ пред клиенти.
	— Това са само Бейли и приятелката й — Айра повдигна рамене, като че да каже „какво толкова“.
	— Мръдни се и ме остави да им сервирам сладолед.
	— Щандът за сладолед е моя територия — Айра се изправи пред нея с ръце скръстени пред гърдите.
	— Наистина ли блокираш достъпа ми?
	— Хм, приятели — Бейли прочисти гърло. — Ще е хубаво да се случи в рамките на деня.
	— Добре — Айрис кимна. — Два броя ягодова наслада и бял шоколад пристигат на мига.
	— Не, два броя двоен шоколад и ментов шоколад пристигат на мига — поправи я Айра.
	Пристъпих към щанда, стараейки се да не се разхиля, обаче бях на път да се поддам.
	— Ще вземем един ягодова наслада и бял шоколад и един двоен шоколад и ментов шоколад.
	Айрис и Айра примигнаха към мен.
	Айрис най-накрая кимна и прочисти гърло.
	— Ами, добре тогава.
	Излязохме от „Антониос“ с фунийки със сладолед в ръце. За мен беше ягодова насладата и бял шоколад. И Бейли имаше право. Сладоледът беше плътен и с наситен вкус. Ближех лакомо и се чувствах като дете.
	— Винаги са такива — отбеляза през смях Бейли. — Спорят за всичко. Но наистина се обичат. Също и Айви.
	Бях любопитна по отношение на Айви.
	— Има ли нещо интересно около нея?
	— Не съм сигурна — Бейли наклони глава замислено. — С Айви още си говорим, но не е като преди. Преди около година стана по-затворена и дистанцирана. Не направи изключение дори за майка си и баща си. Те винят Оливър, но аз не съм съвсем сигурна какво става там.
	Замислих се над това колко гъсто преплетена беше местната общност с Бейли, която беше отраснала заедно с Айви, имаше за най-добра приятелка собственичката на магазина в съседство с хотела и определено проявяваше привързаност към Купър. Градът беше наистина малък.
	Изглеждаше ми толкова приятно.
	Все едно бяха едно голямо разклонено семейство.
	Отново изпитах известна завист към Бейли.
	— И така, сладоледът е отбелязан в списъка — заяви Бейли, докато отминавахме „Парадайз Сандс“. Спря и погледът ми последва нейния към „Купърс“. — А сега обяснението, което ти обещах — близна от сладоледа си и се обърна към мен с лукава усмивка. — Няма да ти разкажа всичко, защото не е моята история, та да я тръбя, но ще споделя нещо, което, струва ми се, ще ти помогне да схванеш по-добре реакцията на Купър. Основното, което е важно да научиш, е, че Купър си е получил своята доза предателство. За последен път съвсем неотдавна.
	Тя продължи да върви и аз буквално извих и протегнах шия назад, та да погледна към бара. Не бях сигурна точно какво гледах. Може би се опитвах да зърна собственика?
	— Когато търсеше къде да отседнеш, попадна ли на „Гранд Хотел Хартуел“?
	— Да — беше хотел с четири звезди в центъра на града. — Изглеждаше добре, но аз предпочитах да се намира на дъсчената еспланада.
	— С повечето хора е така. „Гранд Хотел Хартуел“ е собственост на семейство Девлин. Иън Девлин е патриархът на определен кръг бандити. Има четирима сина и дъщеря. Освен хотела всички притежават магазини на Мейн стрийт, а също и увеселителния парк „Оушън Блу“ на няколко пресечки от тук. Богати са… и не се преструват на добри в методите си да трупат още състояние. Повече от амбициозни са. Напълно безскрупулни.
	Определено успя да грабне вниманието ми.
	— В какъв смисъл?
	— Всеки от нас е имал лични взаимоотношения с Девлин и някои изпитват сериозни подозрения, че е възможно да са придобили имоти чрез непочтени средства. Много е вероятно да плащат на градските власти, за да получават каквото искат. Може би дори на щатските власти… като например на здравни инспектори. Имам приятелка на име Стела, която притежаваше кафене на Мейн стрийт от десетилетия. Преди пет години се оказа, че кафенето не отговаря на изискванията на здравните инспектори, макар че преди никога не беше имало проблеми. Стела беше абсолютен педант на тема чистота. Само че не й подновиха разрешителното и всеки път, щом се опиташе да оправи нещата, изникваше някаква спънка. Вече беше потънала в дългове и неприятности, така че когато Иън Девлин се появи и предложи да купи сградата, тя прие офертата и се премести от Хартуел. Не е единствената с подобна история. Всички са наясно, че Иън Девлин от години се опитва да се докопа до собственост на дъсчената алея. Когато родителите ми решиха да се пенсионират и ми прехвърлиха хотела, Стю Девлин, най-големият от братята дяволи, си послужи със сериозна доза агресия, за да ги принуди да продадат.
	Бях напълно погълната от разказа й.
	— В какъв смисъл агресия?
	— В началото беше само Стю, който не спираше да ги преследва. Пращаше им подаръци, които те връщаха, и когато отказаха около десет пъти, нещата загрубяха. Започнахме да получаваме заплашителни писма, в които в общи линии се казваше, че е най-добре да изчезнем от Хартуел или ще изгубим всичко и ще пострадаме, разни подобни тъпотии. Беше ни ясно, че идват от тях, но нямаше как да го докажем. Както и да е, аз съм наследила упоритостта на родителите си, а те отказаха да се оставят да бъдат тормозени. И така се приключи. Доколкото ни е известно, Девлин са непочтени, но никога не са прибягвали до физическа разправа. Въпреки всичко родителите ми нямаха желание да ме оставят, но аз им заявих, че ако не заминат, това значи, че са им позволили да победят и те отпътуваха. След това Девлин отстъпиха. Помогна и обстоятелството, че по същото време беше обявен за продажба старият хотел на дъсчената еспланада. Докато на сцената не се появи Вон Тримейн. Цъфна тук с всичките си пари и наддаде толкова много над Девлин, че те нямаха какво да сторят. О, колко се вбесиха само. Аз не харесвам Вон, но семейство Девлин го мразят люто.
	— Еха! — възкликнах. — Звучат като истински престъпници.
	— О, точно такива са. Всеки град си има по някой като тях, нали така?
	И това беше ужасната истина.
	— Да.
	— Както и да е, интересното в историята е третият брат, Джак Девлин… Той е великолепен, харизматичен и земен човек. Колкото до останалите, да, имат прекрасен външен вид, но дотам… Всъщност сестрата, казва се Ребека, беше свястна и вероятно това беше причината да напусне града веднага щом можа, но останалите се смятат за нещо повече от всички. Джак не беше такъв. Той беше като черната овца. Отказа да се включи в семейния бизнес и… Беше най-добрият приятел на Купър.
	— Добре — произнесох леко предпазливо. Ако това беше история за предателство, виждах накъде клонят нещата.
	— Преди няколко години, точно след като Вон надскочи офертата на Девлин, най-неочаквано Джак напусна поста си на технически ръководител в строителството. Доколкото беше известно на всички ни, той обичаше работата си. Но не, просто реши и напусна. Отиде да работи за баща си — пое дълбоко въздух, а чертите й изведнъж изразиха истинска болка. — А после един ден, не много след това, Купър заварил Джак с Дейна, съпругата си. Сега бивша съпруга.
	Сладоледът, който бях погълнала преди малко, се разбунтува в стомаха ми при мисълта за подобно предателство. Почти не го познавах, но ми стана тъжно и ядно за Купър.
	— Боже — промълвих.
	— Бедният Купър престана да разговаря с Джак, а Джак се ангажира още повече с бизнеса на семейството. Дистанцира се от всички ни. Не дава вид да го е грижа за каквото и да било.
	— Ами Купър и Дейна?
	— Преди известно време Купър се разведе с нея и от моногамен стана женкар, който не търпи обвързване. Всичко изглеждаше наред, но преди месец Дейна започна да го преследва да се помирят. Той не я иска и в момента тя превръща живота му в ад — зелените очи на Бейли помръкнаха. — Ако зависеше от мен, това не би продължило още дълго.
	Не ми убегна острият й тон и се изсмях изненадано.
	— Наистина не искам да опознавам лошата ти страна.
	Тя се засмя.
	— В моя случай червената коса определено е белег за огнен темперамент.
	Бейли ме насочи да направим обратен завой и двете поехме обратно натам, откъдето идвахме. Дъсчената алея беше дълга километър и половина и в южния й край бяха разположени няколко частни къщи, така че нямаше каква туристическа забележителност да видя.
	— Смисълът да ти разказвам всичко това е не само да преваря местните царици на клюките, но също така да те запозная с емоционалното състояние на Купър. Бившата му се явява като постоянно напомняне за предателството.
	Разбирах това и почувствах как разочарованието ми от него започва да се изпарява. Но не напълно. Защото истината беше, че преди бях готова на малка закачка с него. Нямах представа какво означаваше това, ако изобщо значеше нещо, и дали отношенията ни биха се развили по време на почивката ми, но сега вече знаех със сигурност, че няма да излезе нищо.
	Освен това Купър не обичаше да се обвързва.
	Вече си имах един такъв.
	А дори и с Андрю в крайна сметка се бяхме договорили да бъдем единствени в леглото на другия от съображения за здраве и безопасност. Купър определено беше извън схемата.
	Наложи се да си напомня какво бях казала на Фатима: че съм щастлива и без да бъда във връзка с някого.
	— Е, това променя ли мнението ти за него?
	Примигнах, изтръгната от мислите си. В израза на Бейли личеше намек за надежда и аз го разчетох като въгленче от огъня на сватовницата. Завъртях очи.
	— Тук съм за три седмици. Не съм дошла да търся връзка.
	— Да, но очевидно приятелството е на дневен ред — направи жест между нас двете. — Защо не можеш да бъдеш приятелка и с него?
	Не беше така просто. Но нямаше нужда Бейли да е наясно с това, така че й казах каквото искаше да чуе.
	— Предполагам, че бих могла.
	Бейли изглеждаше доволна от отговора ми и ме поведе от дъсчената алея към Мейн стрийт. Докато пазарувахме и разглеждахме, ми разказа още за града, за хората и семейството й. Щом се здрачи, ме заведе на вечеря в „Антониос“. Заведението беше претъпкано, а Айрис и Айра бяха прекалено натоварени, че да спрат и да си побъбрят с нас. Поръчах си прелестната им пица с пеперони и се насладих на домашната атмосфера, която предлагаше ресторантът.
	— И така, цял ден ти надувах главата — подхвана Бейли, след като преглътна хапка от пастата си. — А за теб не научих нищо повече от това, че си била стажант-хирург, преди да отидеш на работа в затвора и, повтарям, изпитвам абсолютно благоговение от този факт. Нещо за семейството ти? Приятелите? За _нещото_ с онзи мъж, което не е връзка?
	Изведнъж пицата, която дъвчех, ми се стори жилава и трудна за преглъщане. Почувствах хлад, а в ръцете ми се върна познатото треперене. Никога не ме е бивало да се справям с личните въпроси. Не представлявах точно онова, което хората наричаха отворена книга. Запазих неутрална физиономия, наложих си да се овладея и най-накрая успях да преглътна. Скрих ръцете си под масата, за да не забележи, че треперят.
	— Не ми остана никого от семейството. Поне не кръвни роднини. Най-добрият ми приятел Матю е моето семейство. Той живее в Айова, където отраснахме.
	Очите на Бейли заискриха съчувствено.
	— Съжалявам, Джес. Не е нужно да говориш за тях.
	— Благодаря. Беше тежко да ги изгубя, но Матю винаги ме е подкрепял и благодарение на него имам Пери, моята кръщелница, а тя е прелестно дяволско ангелче.
	Бейли се усмихна на описанието ми.
	— Често ли я виждаш?
	— Не толкова, колкото бих искала — отчасти по моя вина, защото имам натоварен график и не обичам да се връщам в Айова. — Но често използваме Фейс Тайм.
	— Как са нещата в Уилмингтън? Кажи ми нещо за онзи мъж?
	Щом се прехвърлихме на по-безопасна тема, хладният повей се оттегли и треперенето ми отслабна.
	— Андрю. Той е сърдечен хирург. Запознахме се в болницата, докато бях стажант. Работното време беше побъркващо, по-зле дори от сегашното ми, и нямаше как човек да поддържа връзка с някого извън нашата професия. А и, честно казано, аз не исках връзка. Още не искам. Харесвам независимостта си и на Андрю това му е ясно. Напълно. Ние сме просто приятели с облаги — замислих се върху казаното и изсумтях. — Само дето не сме и приятели.
	Бейли остана загледана в мен.
	— И откога се възползвате от тези облаги?
	Засмях се на формулировката на въпроса.
	— Започнахме преди няколко години, но после той се запозна с някого и спряхме, докато траеше връзката им. Това продължи около година. В крайна сметка реши, че не желае връзка и възобновихме отношенията си.
	— Близки приятели в Уилмингтън?
	Допреди да пристигна в Хартуел, не бях осъзнавала до каква степен при мен отсъства социален живот в Уилмингтън. Преди нямах времето, за да достигна до подобно заключение.
	— Като се замисля, в социалния ми календар не фигурира кой знае какво. Имам колеги, които харесвам, но не излизаме да прекарваме заедно свободното си време. Бездруго нямам много такова.
	Това ми спечели разтревожен поглед от нейна страна.
	— Всичко е наред — уверих я, но изражението й не се промени. — Какво? Защо ме гледаш така?
	— Просто се радвам, че пристигна тук.
	— Защо?
	Тя повдигна рамене и ме дари с онази нейна загадъчна и дяволита усмивка.
	— Просто се радвам.


>	9.
>	Купър

	Беше безспорен факт, че кафето в „Еймърис“ е по-добро от кафето, сервирано в собствения му бар. В дните, когато особено много му се прищяваше да пийне от въпросното кафе, той се отбиваше при Еймъри преди работа и го правеше с ясното съзнание, че ще се наложи да изтърпи болезнената свенливост на собственичката.
	Този ден не беше различен с нищо от всеки друг. В мига щом пристъпи в кафе книжарницата, Еймъри се изчерви от шията до линията на косата си само при вида му и мигом сведе очи.
	Би било мило, ако неудобството й не го смущаваше толкова много.
	— Добро утро, Еймъри — произнесе и се приближи към щанда. — Обичайното.
	Тя кимна с поглед, устремен някъде над рамото му. През цялото време, откакто познаваше Еймъри Сондърс, тя май беше осъществявала визуален контакт с него всичко на всичко веднъж. Купър така и не успяваше да си го обясни. Беше с няколко години по-млада от него, може би на трийсет и нещо, красива и успяла да започне свой бизнес на ранна възраст. Всичко това би трябвало да й осигури предостатъчно самочувствие, може би дори мъничко арогантност, но Еймъри не можеше да се похвали с нищо такова, доколкото беше видимо за Купър.
	Първия път, когато влезе в кафенето й, още преди години, реши, че може би го харесва заради начина, по който се изчерви, когато я заговори, но с времето осъзна, че е срамежлива с всички, особено с мъжете. Придобиваше тази симпатична руменина също и когато Джак говореше с нея.
	Намръщи се. Нямаше нужда да си припомня за съществуването на този кучи син. Но беше трудно да се отърве от навика, предвид факта, че бяха най-близки приятели през по-голямата част от живота си.
	— Нещо друго? — попита тихо Еймъри, като продължаваше да избягва погледа му.
	— Не, ангелче, това е всичко — плати й и както винаги бързо напусна кафенето й. Може би това да го правеше гадняр, но беше трудно да се намираш около тази жена. Имаше усещането, че присъствието му е мъчение за нея, ако се съдеше по начина, по който шепнеше и се препъваше. Смяташе, че подхожда по-тактично, като изчезва от пътя й възможно най-скоростно, та тя да може да започне да диша нормално.
	Купър се показа навън и отпи от кафето си.
	Истинско блаженство в чаша.
	Струваше си да понесе сковаността на собственичката.
	С кафе в ръка той пое към бара. За малко обаче не се закова на място, когато разпозна фигурата под тентата на бара.
	_Помисли за дявола и той неизбежно ще се появи._
	Проклетият Джак.
	Почувства как у него се загнездва позната студена суровост, която обгръщаше мускулите му всеки път, щом се сблъскаше с бившия си приятел из града.
	— Тук съм по работа — Джак вдигна ръце отбранително.
	Гневът на Купър беше достатъчно контролиран, та да съумее да запази лицето си безизразно. Спря на броени сантиметри от него, като искаше да изпрати ясно послание с навлизането в личното му пространство. Посланието гласеше: „Не ме притесняваш, загубеняко, не си дори точка на радара ми“.
	Отпи нехайно от кафето си, а Джак продължи да се взира в него. Купър пренебрегна грозното чувство на съжаление дълбоко у себе си и най-накрая произнесе:
	— Значи на Иън се е сторила добра идеята да прати теб?
	Джак повдигна рамене.
	— Отдавна се отказах да се мъча да разгадая как разсъждава баща ми.
	— И все пак продължаваш да работиш за мръсника? — това беше нещо, което Купър така и не успя да разбере.
	Джак заобиколи забележката му и обяви:
	— Увеличава офертата си за бара.
	Боже Господи, защо хората около него не можеха да разберат от дума? Първо Дейна. Сега Иън. Добре, че умееше да владее гнева си, защото в момента беше прекалено близо до точката на кипене. Пристъпи още по-навътре в личното пространство на някогашния си приятел, за да му даде да разбере точно това, което си мислеше.
	— Предай на баща си, че откакто барът стана мой, всяка година му повтарям… Не. Е. За. Продан. И ще е така, докато съм жив. Също така му предай, че ако пак се появи тук с някоя нова оферта, ще си има сериозни проблеми.
	Джак кимна с все така непроницаемо лице, отстъпи назад и си тръгна.
	Без разправии. Без спорове. Без увещания.
	Това беше първата година, в която Иън Девлин пращаше Джак с предложението си. Също така беше първата година, в която Купър се отърваваше от някое от момчетата Девлин за по-малко от минута. Обикновено се опитваха да го стимулират да обмисли офертата за бара.
	Намръщи се, загледан в отдалечаващия се Джак.
	Нищо у поведението на някогашния му приятел не изглеждаше логично.
	Купър отключи бара и си даде малко време, след като хлопна вратата. Адреналинът му беше скочил сериозно. Искаше му се да метне кафето срещу стената или да я удари с юмрук. Каквото и да е, само да прогони гнева, накарал кръвта му да закипи.
	Отпи от кафето. Напомни си, че беше прекалено хубаво, та да го прахосва заради Девлин. Но не настойчивостта на Иън беше онова, което го вбеси.
	Както винаги причината беше, че видя Джак.
	Не можеше да го разбере този мръсник.
	Познаваше Джак от трийсет години, още откакто бяха на шест, и Джак го закриляше през междучасията, ако по-голямо дете закачаше Купър. Въпреки факта, че Джак беше от семейство Девлин и идваше от по-заможния южен район на Хартуел, а семейството на Купър нямаше кой знае какви средства и живееше в северната част на града, двамата станаха много близки приятели. И с годините им ставаше все по-ясно, че имат повече общи неща, отколкото предполагаха — и двамата имаха гадни бащи. Този на Купър си беше плюл на петите, а при малкото внимание, което Иън Девлин обръщаше на жена си, третия си син и дъщеря си, все едно също го беше направил. През тийнейджърските си години водеха много сходен живот. И двамата бяха част от футболния отбор, и двамата бяха популярни, и двамата работеха почасово, и най-важното — и двамата се грижеха за майките и сестрите си. Купър беше мъжът в къщата. Джак беше единственият мъж в тяхната къща, който се интересуваше от майка си и сестра си.
	Купър гледаше на Джак Девлин като на свой брат и помежду им съществуваше много силна свързаност. Пазеха гърбовете си. Джак плака редом с Купър на погребението на майка му и му помогна да уреди всичко необходимо.
	Дори се опита да го разубеди да задълбочава нещата с Дейна, за бога.
	_Не е добра, Купър. Мислех, че под красотата й се крие нещо повече, но тази жена е плитка като детски басейн._
	Това беше единственият случай, когато бяха спорили за нещо. Скоро след това Джак се извини, но така и не свикна с Дейна.
	Джак беше най-истинският мъж, когото познаваше.
	Докато изведнъж не напусна работата си и не започна да работи за баща си — нещо, което цял живот се беше клел, че не би сторил. Още тогава на Купър му се изясни, че се случва нещо, но Джак стана дистанциран и затворен, изобщо не говореше.
	И после беше изчукал Дейна.
	Купър се чудеше дали Джак тайно не е усещал привличане към жена му през цялото време… но това някак не пасваше. Беше му известно как се държи Джак към жените, които харесваше. Или поне така си беше мислил.
	Въобразяваше си, че познава Джак Девлин по-добре от всеки друг.
	Оказа се, че изобщо не го е познавал.
	Именно от това го заболя най-много.
	Не от загубата на Дейна.
	А от загубата на най-добрия му приятел. На неговия брат.
	Купър почувства в гърдите болка, която обикновено къташе дълбоко у себе си.
	— По дяволите — промърмори и направи гримаса.
	Отпи подсилваща глътка кафе и се помъчи да изтласка болката обратно в скривалището й.

	* * *

	Същата вечер барът беше по-натоварен от всякога. Пикът на сезона наближаваше и това се отразяваше на неговия бизнес. Сега вече заведението беше пълно с местни и туристи. Това, че беше така пълно, го караше да се мъчи да обуздае раздразнението си по адрес на сервитьорката му, когато тя се появи от помещението за персонала, препасвайки престилка.
	— Лили, закъсня. Отново.
	Тя се изчерви заради забележката и му отправи красива и умоляваща усмивка.
	— Ужасно съжалявам. Не можах да запаля колата.
	Дявол го взел, дори не си даваше труда да измисли прилично обяснение.
	— Какво? Онази чисто нова тойота, която всъщност не е по джоба ти?
	Тя отново се изчерви и забърза да раздига мръсни чинии. Кухнята вече беше затворила, но преди час тя щеше да им дойде наистина от полза.
	— Приключих, шефе — Кросби се появи в края на бара. Кимна на Купър, потупа Стария Арчи по рамото и пое към вратата. Такъв беше маниерът на Кросби в последно време. Пазеше своите неща за себе си. Купър се постара да не се тревожи за готвача си. Не и докато се тревожеше за сервитьорката си.
	Тя започваше да се превръща в проблем. От типа проблеми, които предпочиташе да избягва в живота си. Реши да постъпи именно така и прие поръчка от Райли, която заместваше Лили в салона.
	— Добре, че умея да изпълнявам много задачи накуп — отбеляза Райли, докато той приготвяше двата джина с тоник, поръчани от нея. — Става все по-натоварено.
	_И не е от помощ, като имаш сервитьорка, която се възползва от теб, помисли ядосано._
	Райли се подсмихна, все едно прочела мислите му.
	— Шефе, постъпи, както е редно да постъпиш — произнесе многозначително и взе питиетата.
	Отправи умислен поглед към Лили. Усмихваше се, докато вземаше поръчка.
	Тя беше мило момиче, добра в работата си, когато решеше да се появи навреме… и той мразеше да уволнява.
	Вратата на бара се отвори и през нея влезе точно човекът, нужен да разсее Купър.
	Лекарката.
	Цялото му същество се напрегна при вида на Джесика, придружавана от Бейли и Том.
	Беше минала седмица, откакто я видя, и се налагаше да признае, че често мислеше за нея с надеждата тя отново да се появи в бара. Колкото повече време минаваше, без да я вижда, толкова повече се усилваше решимостта му да отиде да я потърси.
	— Купър — Бейли се усмихна, докато приближаваше към бара с Том и Джесика по петите си. — Как си? — настани се на висок бар стол. Том зае този вляво от нея, а Джесика седна вдясно.
	Както винаги, радваше се да види Бейли. Беше му като по-малка сестра. Най-сладката, най-забавната, най-прямата жена, която познаваше. Очите му се прехвърлиха върху Том Сътън. Той работеше за малка уеб компания в Дувър. Двамата с Купър бяха различен тип мъже, така че не общуваха кой знае колко, но, както изглеждаше, той правеше Бейли щастлива, а това беше единственото от значение.
	Кимна на Том и той му се усмихна в отговор.
	След това погледът на Купър се прехвърли върху лекарката. Очите му останаха миг по-дълго върху красивото й лице и тази нейна фантастична коса, а после поеха надолу.
	Кръвта му се загря.
	Беше облечена в тъмночервена блуза, горните няколко копчета бяха разкопчани и разкриваха цепката между гърдите й. Той мигом си представи какво имаше под блузата.
	Почувства похот, но бързо я овладя, преди очите му да срещнат нейните.
	— Добър вечер, докторе. Радвам се да те видя отново.
	— Аз теб също — отговори тя с мек и топъл глас.
	Дявол го взел, беше забравил колко харесваше звученето на гласа й.
	— Каква отрова ще избереш тази вечер?
	— Ще взема „Лонг Айлънд“.
	Бейли я стрелна завистливо с поглед.
	— О, това звучи чудесно. Но не бива. Формално погледнато тази вечер съм на повикване и може да се напия, ако избера „Лонг Айлънд“. За мен бяло вино.
	— Имаш нужда от персонал — въздъхна Том. — Трябва да си върнеш живота обратно — обърна се към Купър. — За мен обичайното.
	Той се зае да приготвя питиетата им, като през цялото време слушаше разговора им. Главно, за да чува Джесика да говори.
	— Хотелът е моят живот — заяви Бейли.
	— Не може една сграда да бъде животът ти.
	На Купър щеше да се наложи да прояви несъгласие по този въпрос. Барът беше неговият живот. Беше абсолютно наясно какво имаше предвид Бейли.
	— След като бизнесът ми се помещава в тази сграда, тогава да, тя е животът ми. Не целият ми живот, но наистина голяма част от него.
	— Погледни Джесика — настоя Том. — Имам предвид, че тя е лекар и все пак успява да намери време да живее живота си.
	— Ъъ… Какво имаш предвид с „тя е лекар“? Нима омаловажаваш моята работа?
	— И би трябвало да добавя, че си позволявам една почивка в годината… През останалото време работя… Много — поясни Джесика.
	— Не, не омаловажавам работата ти, миличка — Том пренебрегна напълно думите на лекарката. — Онова, което постигна с хотела, е изумително. Просто се тревожа за теб.
	Купър се обърна с коктейла „Лонг Айлънд“ в ръка и в този момент Бейли целуна Том по устните.
	— Добре съм — увери го.
	Те останаха взрени един в друг и явно споделяха някакъв вид лична комуникация, а Купър погледна към лекарката и мигом беше запленен от онова, което зърна върху лицето й.
	Не само, че там се долавяше намек за копнеж, но също така странна смесица от любопитство и тъга.
	Тя погледна към него, залови го да я изучава и изражението й мигом се промени.
	Интересно.
	— Твоят „Лонг Айлънд“, докторе — остави чашата на плота пред нея.
	— Благодаря — отказа да срещне погледа му.
	— Шефе — провикна се Лили от другия край на бара.
	Райли беше заета да приготвя друга поръчка и Купър неохотно се отмести от мястото, където седеше Джесика, за да изпълни поръчката на Лили.
	През цялото време, докато работеше, поглеждаше крадешком към Джесика. Отстрани изглеждаше все едно двете с Бейли се познават от цяла вечност. Седяха близо една друга, бъбреха с лекота и близост и се смееха в един глас на онова, което им казваше Том.
	Най-накрая му се отвори свободен момент, та да има възможност да се върне обратно при тях.
	— И така, докторе — намеси се. — Харесва ли ти Хартуел?
	Коктейлът трябва да я беше хванал доста бързо, защото му отправи далеч по-открита усмивка от преди.
	— Обожавам го. Прекрасни хора — побутна Бейли с рамо и тя се изкиска. — Отлични гледки. Добри ресторанти. Хубава атмосфера. Никога преди не бях попадала в така сплотена общност. Тук всички сте като едно голямо семейство. Имам усещането, че сигурно бихте сторили всичко един за друг. Донякъде чак завиждам — усмихна се широко. — И, честно казано, това е най-добрият „Лонг Айлънд“, който някога съм пила.
	Той кимна на комплимента й.
	— Радвам се, че ти харесва. Искаш ли още един?
	Стана му приятно, че й харесва абсолютно всичко. Допадаше му, че Джесика се впечатлява от любимите му неща в града. Но нещо повече от това — харесваше му, че тя прозира по-дълбоко от обичайните туристи. Долавяше кое прави това място така забележително — стабилната връзка между всички работещи на дъсчената еспланада, заради която идването на работа тук да те кара да се чувстваш, все едно се прибираш у дома.
	— Да, моля.
	Изведнъж той си представи друга ситуация, в която тя използваше думата „моля“ пред него. Щеше да я произнесе умоляващо, а не любезно. И двамата щяха да са голи.
	Купър обърна глава, преди да е успяла да разчете в очите му какво си мисли.
	— О, и аз ще поръчам още една чаша вино — подвикна Бейли зад гърба му и той долови развеселеността в тона й.
	Беше напълно наясно за какво беше цялата работа. Бейли го познаваше от дълго време. Стрелна я с поглед през рамо.
	— Ще изчакаш реда си, Бейли.
	Тя му се усмихна многозначително.
	— Разбира се, Купър.
	Той й намигна и продължи да приготвя питието на Джесика.
	— Един от гостите ми днес каза толкова ужасен виц, че чак беше забавен — подхвана Бейли зад гърба му.
	— Джесика ли беше? — поинтересува се Том.
	— Не, Шърман от Западна Вирджиния — обясни Бейли. — Добре, ето. Един будист спира пред сергия за хотдог и казва „Make me one with everything“*.
	[* Непреводима игра на думи. Означава едновременно „Направи ми един с всичко“ и „Направи ме част от всичко“. — Б.пр.]
	Купър поклати глава заради тъпия виц и погледна през рамо, а Джесика прихна. Това го накара да се усмихне.
	Том въздъхна.
	— Направо ужасен.
	— Според Джесика беше смешен — запротестира Бейли. — Хайде, беше сладко смешен.
	— Ето ти един сладко смешен — отговори Том. — Как наричаш християнин, който пропуска посещенията в църквата?
	Купър се обърна да плъзне по бара коктейла на Джес и се залови да сипе наливна бира за Том.
	— Не знам — Бейли се усмихна. — Как наричаш християнин, който пропуска посещенията в църквата?
	— Крисчън Бейл*.
	[* Крисчън (Christian) — християнин; Бейл (Bail) — измъкване, дезертиране. — Б.пр.]
	— О, боже — приятелката му потрепери, докато се смееше. — Този е ужасен.
	— Според Джесика е смешен.
	Беше самата истина, тя се кикотеше.
	— Изглежда Джесика няма много високи стандарти за вицове.
	Очите й проблеснаха развеселено.
	— Наистина не са високи.
	— Тогава ти ни разкажи виц, докторе — подкани Купър.
	Тя отпи от питието си, като явно го обмисляше.
	— О, хайде! — побутна я закачливо Бейли. — Всички са по-добри от този на Том.
	— Моят го биваше повече от твоя, бейби.
	Джесика я пресече тъкмо когато Бейли отвори уста да спори.
	— Добре — лекарката остави чашата си. — Мъж и жена се опитват да въведат нова парола за компютъра си. Мъжът казва „Курами“, слято — Джесика се ухили. — Жената се гърчи от смях, защото на екрана се изписва „Грешка. Недостатъчна дължина“.
	Купър се засмя заради това колко я забавляваше този глупав виц. И не само нея. Том се усмихна.
	— Твоят печели.
	— О, щом е позволено да говорим мръсотии, аз имам един — заяви Бейли.
	Лили се появи до бара и Купър се отдалечи да изпълни поръчката й. Но Бейли беше достатъчно шумна, та да успява да я чува.
	— Една майка приготвя вечерята за семейството в кухнята, когато влиза дъщеря й. Дъщерята пита „Мамо, откъде се появяват бебетата?“ Майката мисли няколко секунди и отговаря: „Ами, миличка, мама и татко се влюбиха и се ожениха. Една вечер влязоха в спалнята си, целуваха се и се прегръщаха, а после правиха секс.“ Дъщерята изглежда озадачена и майката продължава: „Това значи, че татко е поставил пениса си във вагината на мама. Така се получават бебета, миличка“. Детето дава вид, че разбира. „О, ясно — казва — но онази вечер като дойдох в спалнята ви, пенисът на татко беше в устата ти. Така какво се получава?“ Майката се усмихва и отвръща: „Бижута, скъпа. Бижута“.
	Изведнъж Стария Арчи стовари длан върху бара и изкрещя към Бейли:
	— Този си го биваше.
	Джесика бършеше сълзи, а Том се смееше с пълно гърло.
	— Хей — Райли се ухили на Бейли, докато сипваше наливна бира. — Смешно и вярно.
	Очите на Купър се прехвърлиха обратно върху Джесика. Лицето й беше зачервено от алкохола и смеха. Изглеждаше щастлива. И й отиваше.
	— О, не — Бейли измъкна телефона от чантата си и го долепи до ухото си. — Ало… Господин Полък, с какво мога да помогна? — затисна с пръст другото ухо и се намръщи. — Добре. Идвам веднага — затвори и погледна извинително към Джесика. — Налага се да тръгвам. Има проблем с душа в една от стаите.
	— Тогава позвъни на водопроводчик — настоя Том, видимо раздразнен. — Прекарваме добре, Бейли.
	— Знам — тя го погали любящо по бузата. — Но не мога просто да позвъня на водопроводчик. Налага се да бъда там, в случай че е нужно да преместя гостите в друга стая — погледна обратно към Джесика. — Съжалявам. Ти остани. Довърши питието си.
	— Не ти ли е нужна помощ?
	— Ти си ми гост. Разбира се, че не — Бейли я целуна по бузата. — Но благодаря, че предложи. До утре.
	Том изропта под нос, остави пари на бара и се надигна.
	— Какво правиш? — Бейли се намръщи.
	— Идвам с теб.
	— Не е нужно.
	— О, напротив. Обеща тази вечер да останеш да спиш при мен. Това ще се случи единствено, ако дойда с теб.
	Тя го изгледа кръвнишки.
	Помежду им се настани напрежение, което дори Купър успя да почувства.
	Бейли се насочи към вратата. Улови погледа му и помаха.
	— Лека нощ, Купър.
	Той й кимна, а тя пожела лека нощ на Стария Арчи и Райли. Том я следваше и се чумереше.
	О, радостите на сериозната връзка.
	Купър побутна чашите по бара към Лили и се насочи към Джесика, която отпиваше от коктейла и си играеше с телефона си.
	Чашата й беше почти празна.
	— Още един?
	Тя сбърчи нос, което й придаде прелестен вид.
	— Не знам дали е редно. Вече се чувствам доста замаяна.
	— Както кажеш, докторе.
	Джесика помисли за секунда.
	— По-добре да мина на шардоне.
	Когато след около минута остави пред нея чашата, тя отпи и после въздъхна.
	— Обичам Бейли.
	Купър се усмихна.
	— Да, наистина е чудесна.
	— Не, наистина я обичам. Тя е така мила. И толкова хубава. Истинска фея.
	Това го накара да се закове на място за секунда. Нима през цялото това време беше грешал за свързаността между тях? Дали лекарката… Дали лекарката не играеше за другия отбор?
	У него започна да се трупа разочарование.
	Джесика се засмя.
	— О, само да си видиш лицето. Не съм гей. Но и жените имаме право да демонстрираме привързаност помежду си, без да е замесен секс.
	Той й се усмихна с облекчение.
	— Не си гей, обаче си пияна, докторе.
	— Подпийнала, не пияна. Не възразявам срещу това — повдигна рамене. — И не съм гей — повтори. — Просто преди не съм срещала жена като Бейли. Казва какво мисли и как се чувства, без да я интересува нищо.
	— А ти не го ли правиш? — той се облегна на бара и доближи лице към нейното. Очите й се стрелнаха към устата му.
	У него се разля топлина заради начина, по който гледаше устните му.
	Джесика върна очите си върху неговите. От толкова близо той успяваше да зърне златните и зелени точици в огромните й кафяви очи. _Прелестни очи._
	— Понякога — отговори тя и се наведе по-близо, за да прошепне: — Например не съм убедена, че Том е точният човек за Бейли.
	Той повдигна вежда.
	— Какво те кара да мислиш така?
	Тя сви рамене и сведе поглед към чашата си.
	— Просто чувство. Не мога да го обясня.
	— Е, тайната ти ще бъде запазена.
	Тя отново вдигна поглед и му се усмихна мило.
	— Имаш толкова сини очи.
	Купър се усмихна.
	— И аз така съм чувал.
	— Цяла вечер ще флиртуваш с тази красива жена и ще я държиш за себе си или ще я представиш и на приятелите си? — провикна се Стария Арчи.
	Купър въздъхна, задето ги прекъсват, изправи се и стрелна клиента си с поглед. Подлият стар мръсник се беше ухилил от ухо до ухо.
	— Здрасти — Джесика помаха към него.
	Стария Арчи й кимна.
	— Аз съм Арчибалд Браун, но всички ми казват Арчи.
	Лекарката се намръщи.
	— Защо ти казват Стария Арчи, като имаш толкова отличително име като Арчибалд Браун? Ако това беше моето име, щях да настоявам да бъда наричана винаги Арчибалд Браун. Не Арчи, не Арчибалд, а Арчибалд Браун.
	Усмивката на Купър се превърна в отражение на тази на лицето на Арчи.
	— Е, може и да постъпя точно така. И с кого имам удоволствието да говоря?
	— Арчибалд Браун, аз съм Джесика Хънтингтън.
	— Доктор Джесика Хънтингтън — вметна Купър.
	Стария Арчи повдигна вежда.
	— Впечатляващо, докторе. Хирург ли си?
	— Бях — отговори тя и здраво изненада Купър. — Преди бях стажант-хирург — обща хирургия.
	_Исусе, хирург._ Хирурзите си бяха чиста проба рокзвезди.
	Беше секси.
	— Била си? — Стария Арчи наклони глава любопитно.
	— Реших, че не е за мен. Биваше ме — добави, но не го каза с арогантност, а просто откровено. — Но… — повдигна рамене. — Не е за мен.
	Купър искаше да научи повече, но нямаше да я притиска за тази информация пред публика. Стрелна Арчи с поглед, като безмълвно му поръча и той да не го прави. Стария Арчи разчете посланието.
	Усмихна се към Джесика.
	— Умна и красива. Ти си двойна беда, миличка.
	Лекарката присви очи, но продължаваше да се усмихва.
	— А ти си истински чаровник, Арчибалд Браун. Обзалагам се, че го казваш на всички момичета.
	— Не, някои от тях са тъпи като галош.
	Челюстта й увисна.
	— Ужасно е да се говори така.
	— Хей, наоколо има и много мъже, които са тъпи като галош. Не проявявам сексизъм.
	— Само обиждаш.
	— Просто съм откровен — оспори той.
	— Усещам, че се нуждая от още едно питие, ако ще продължаваме да се опознаваме — отбеляза Джесика и разсмя Стария Арчи.
	Купър прибра празната й чаша.
	— Сигурна ли си, че искаш още едно, докторе?
	Тя сбърчи нос.
	— Мразя махмурлука. Ще поръчам вода.
	— Дадено.
	След час Стария Арчи вече беше на бар стола до Джесика. Двамата го забавляваха цялата вечер.
	Най-накрая се появи Анита и ако се съдеше по изражението на Стария Арчи, беше му казала да си затътри задника у дома. Купър изчезна да изнесе боклука през задната врата на бара и като се върна, столът на Джесика беше празен.
	— Лекарката в тоалетната ли е? — кимна към стола й.
	Райли се усмихна многозначително.
	— Не. Плати си сметката, поръча ми да ти пожелая лека нощ и си тръгна.
	— По дяволите — промърмори разочаровано. А в следващия момент разочарованието му беше заменено от решимост. — Наглеждай бара.
	Райли изсумтя.
	— Все едно не знаех, че ще кажеш точно това.
	Купър пренебрегна подкачането й и забърза навън от бара с надеждата да настигне лекарката, преди да се е прибрала в хотела. Първо, не му допадаше идеята да се разхожда сама толкова късно и второ, надяваше се да останат насаме. Искаше да я изведе на истинска среща и имаше желание да й покаже, че не търси просто поредното чукане, все едно тя е просто туристка, преминаваща през града му.
	Умееше да бъде джентълмен и искаше да й го демонстрира.
	Тъкмо се канеше да забърза по дъските, когато почувства познатите тръпки по гърба и нещо привлече погледа му към плажа.
	И именно тогава я зърна.
	Изпод стъпалата на Джесика се вдигаха облачета пясък, косата й се вееше зад гърба, а обувките и чантата й висяха от ръката. По това време на нощта беше хладно близо до водата, но ако се съдеше по това как се въртеше и се смееше, когато вълните обгръщаха глезените й, Джесика дори не го усещаше.
	Тръпките се спуснаха надолу по гръбнака му.
	Кръвта му закипя.
	И изведнъж Купър вече нямаше чак толкова джентълменски намерения към сексапилната лекарка.


#	Джесика

	Водата беше студена, но я чувствах прелестно върху парещата ми кожа. След като си угодих с коктейл „Лонг Айлънд“, бях редувала виното с вода, така че не бях пияна. Кръвта ми обаче все още беше загрята от алкохола и от седенето на бара срещу Купър Лоусън цяла вечер. Хладният морски бриз беше точно онова, от което се нуждаех.
	Залитнах след лекото замайване от въртенето си, спрях на брега и се взрях в небето. Стъпалата ми потънаха във влажния пясък. Усещането беше приятно, дори отпускащо, и това, смесено с мекия звук на прибоя и необятната тъмнина на небето и морето, действаше наистина успокояващо.
	Звездите бяха по-ярки, отколкото в града. Не бяха приглушени от градските светлини.
	Бяха красиви.
	Изведнъж косата ми настръхна и от устните ми се откъсна лека въздишка.
	Може би Бейли беше права. Може би тук наистина имаше нещо магическо.
	— Докторе?
	За миг реших, че си въобразявам гласа в тъмното и го приписах на факта, че напуснах бара, без да се сбогувам с Купър.
	Проявявах прекалена чувствителност към него, което не беше добре.
	Онова, което предизвикваше у мен този непознат, този бар, ами… всичко това, представляваше нежелано усложнение.
	Нечия ръка докосна рамото ми и този път подскочих и се обърнах уплашено.
	Заляха ме облекчение и онова проклето привличане към него, докато се взирах в лицето на Купър.
	— Куп… — името му прерасна в ахване, защото изведнъж се озовах в ръцете му и устата ми беше притисната у неговата.
	Объркването ми бързо беше заместено от похот и целувката мигом стана неконтролируема. Едната му ръка беше на гърба ми, а пръстите на другата се преплетоха в косата ми и придържаха главата ми близо до устните му.
	Всичко в начина, по който ме държеше, даваше да се разбере, че няма да позволи да му избягам.
	И за няколко мига, заобиколена от усещането за сгряващата му сила и с кипнала заради ненаситната му, страстна целувка кръв, аз се отърсих от желанието да му избягам.
	Вкопчих се в него с пръсти, мачкащи плата на тениската му и прославях усещането от отъркването на езика му в моя, твърдите мускули на гръдния му кош притиснати към моите гърди, възбуждащата здравина, с която пръстите му стискаха косата ми…
	Изведнъж от телефона ми зазвуча мелодия и неприятната й пискливост ме върна рязко към действителността.
	Измъкнах се от хватката на Купър и той ме пусна с неохота.
	Взря се в мен с присвити очи, а устните му бяха апетитно подпухнали от целувките ни.
	Стоях, вгледана в него, с отворена уста и шокирана.
	— Докторе — подхвана той, но аз наведох глава и зарових в чантата си за телефона. Докато го измъкна навън, вече беше спрял да звъни.
	Не бях изненадана да видя, че пропуснатото обаждане е от Андрю. Той беше единственият сред познатите ми, който би звъннал толкова късно.
	Заля ме вина. Имах договорка с Андрю. Не се предполагаше, че ще тръгна да целувам друг. Без значение колко изкушаващо беше това!
	Изгледах Купър кръвнишки.
	— Какво беше това, по дяволите?
	Той повдигна вежда заради тона ми.
	— Нещо, което достави наслада и на двама ни.
	— Дойде от нищото!
	— Струва ми се и двамата сме наясно, че не дойде от нищото — направи крачка към мен и аз се запрепъвах назад. — Докторе, какво те спира да изследваш тази разгорещеност помежду ни?
	— Като начало тук съм само на почивка. Няма как от това да излезе нещо добро. И… и…
	Той направи нова крачка към мен, беше така близо, че гърдите му почти се отъркаха в тялото ми.
	Коленете ми затрепериха заради близостта. Не можех да си спомня последния път, когато мъж бе накарал коленете ми да се разтреперят. Не мисля, че това изобщо се беше случвало.
	Погледнах невярващо нагоре към Купър. Как беше възможно някой мъж да пробужда такъв сексуален апетит у мен?
	— И? — подкани той и прибра кичур от косата ми зад ухото, а нежният допир на пръстите му върху кожата ми накара зърната ми да се втвърдят.
	_Заради вятъра е,_ излъгах сама себе си.
	— Аз съм… Ъъ… Може да се каже, че се срещам с някого.
	— _Може да се каже,_ че се срещаш с някого?
	По някаква причина се почувствах длъжна да обясня.
	— С Андрю не сме във връзка, защото никой от двама ни не иска това, но се договорихме, че докато правим, каквото правим, няма да го правим с други.
	Той скръсти ръце пред гърдите си и аз забелязах весели искрици в така сините му очи.
	— И какво точно правите?
	Прихнах.
	— Знаеш какво.
	Купър отново ме дари с онази своя крива секси усмивка.
	— Докторе, нима правиш, каквото правиш, и не можеш да го изречеш на глас?
	Засмях се, защото нямаше как да не го сторя, когато той ми се усмихваше така.
	— Хубаво. Правим секс, само секс, но сме сексуално моногамни.
	— Чукате се.
	Бузите ми пламнаха и изведнъж почувствах облекчение, задето беше толкова тъмно.
	— Да.
	Той ме съзерцава около трийсет секунди. И тези трийсет секунди ми се сториха наистина много дълго време.
	— Най-добре да се прибирам вкъщи — промълвих най-накрая и отстъпих една крачка.
	Той кимна бавно.
	— Ще те изпратя.
	— Не е нужно.
	— Без възражения.
	И тъй като тонът му не оставяше място за спор, не понечих да възразя. Вместо това влязох в крачка с него, напълно и сто процента чувствителна към присъствието му. Още преди целувката бях чувствителна към присъствието му. Сега бях така чувствителна, че абсолютно всяко нервно окончание се беше пробудило заради близостта му. Тялото ми беше възпламенено и податливо. С други думи, готово за секс.
	Съзнанието ми обаче се намираше в състояние на пълно объркване.
	Ако можеше да се съди от целувката, сексът с Купър имаше потенциала да бъде върховен. Но Купър… Купър беше лоша идея. При него нямаше нищо между бялото и черното. Или поне така изглеждаше.
	Едно на ръка това.
	Още — съществуваше Андрю.
	Освен това не исках връзка и следователно не желаех да усложнявам ситуацията тук.
	Досега Хартуел ми харесваше особено много. Ами ако решах да се върна догодина за нова почивка? Преспях ли веднъж с Купър Лоусън, това би могло да направи нещата между нас наистина неловки. А и той беше приятел на Бейли. Това чувство би могло да повлияе на приятелството ми с нея. Не исках подобно нещо!
	— Буквално успявам да чуя жуженето на мозъка ти — промърмори развеселено Купър.
	— Не жужи — оспорих. — Прекалено уморена съм за такива неща.
	— Да бе — хвърли ми кос поглед. — Уморена? След тази целувка?
	Присвих очи.
	— Леле, колко сме самонадеяни.
	Той се подсмихна, устремил поглед право напред през плажа по посока на хотела.
	— Разпознавам страхотната целувка, като я поделя с някого.
	Направо се разтекох от този комплимент. Радвах се, че е почувствал електричеството между нас. Не! Не се радвах. Мамка му. Начумерих се.
	— Беше просто прилична целувка.
	Купър отметна глава назад и се изсмя гръмко.
	— Да бе. Продължавай да си го повтаряш, докторе.
	Реших, че занапред ще е най-добре да си държа устата затворена. Да разговарям с него само ме объркваше допълнително.
	Мълчанието ни беше пропито със сексуално напрежение, докато се придвижвахме обратно към частта от дъсчената алея в близост до хотела. Всеки път, когато ръката му случайно се допреше до моята, все едно пращаше сигнали до гърдите ми, а те на свой ред пробуждаха тръпки в долната част на корема и между бедрата ми.
	Беше нелепо!
	— Оттук мога да продължа сама — казах с глас, леко предрезгавял от желание.
	Очите на Купър се прехвърлиха върху лицето ми. Изведнъж чертите му се бяха изопнали, все едно знаеше точно какво си мисля и това го разочароваше. Аз го разочаровах.
	Това стана още по-ясно, когато поклати раздразнено глава и продължи по пътя към хотела. Изпрати ме до самата врата и като се обърнах да пожелая лека нощ, той опря двете си длани във вратата и ме приклещи в капан.
	Поех рязко въздух, без да съм сигурна дали трябваше да го спра, ако ме целунеше отново. Какво беше всичко това, по дяволите.
	Купър се наклони към мен, а топлият му дъх погъделичка устните ми.
	— Това не е краят, докторе.
	И преди да успея да отговоря, той се отдръпна рязко от мен, прекоси верандата и си тръгна.
	Останах загледана след него в състояние на пълен шок.
	Виж ти.
	Как се очакваше да устоя на изкушението, ако изкушението имаше всички намерения да бъде неустоимо?


>	10.
>	Джесика

	Спокойно би могло да се каже, че когато най-сетне се озовах в леглото си след тази изпълнена със събития вечер, бях ужасно напрегната и нямах друг избор, освен да се погрижа за себе си.
	В смисъл… _да се погрижа за себе си_.
	За съжаление не успявах да контролирам фантазиите си и като стигнах докрай, върху мен беше Купър Лоусън.
	Сънят ми след това беше неспокоен и се събудих в ранните сутрешни часове с изгрева на слънцето. Чувствах се тревожна и объркана, така че взех душ, облякох се и реших да се разходя по плажа, за да намеря малко покой. Нещо подобно на разходката, която бях възнамерявала да направя предишната вечер, преди да се появи Купър и да ме целуне.
	Това беше секси.
	И романтично.
	Да изникне просто така и да ме поеме в обятията си.
	Преди никога не бях преживявала нещо подобно.
	_Не! Престани! Не е романтично. Не е секси._
	_Лъжкиня._
	Изръмжах заради засилващото се объркване във връзка със ситуацията и потеглих от хотела.
	Плажът беше спокоен. Всъщност виждах само една жена с куче в далечината.
	Докато крачех покрай водата със сандалите си в едната ръка, с вятър, рошещ косата ми и отнемащ топлината от кожата ми, постепенно започнах да се отпускам.
	Погледът ми беше фиксиран върху океана, защото в ритмичността на вълните му имаше нещо утешаващо, но лаят на кучето ме накара да извърна глава.
	Видях, че голдън ретривърът се отдалечава от жената и тича в противоположна на мен посока към мъж, който се беше появил на плажа иззад завоя. Тичаше покрай водата и аз се усмихнах, когато спря да обърне внимание на кучето. Коленичи, за да си поиграе с животното и да го погали.
	Нещо у него ми се стори познато и колкото повече приближавах, толкова по-силно заблъскваше сърцето ми.
	Той вдигна поглед, а собственичката на кучето изприпка към него.
	Мамка му.
	Купър.
	Той погледна към мен точно в момента, когато възнамерявах да сменя посоката.
	Упоритата ми гордост не допусна успокояващата ми, утешаваща и релаксираща разходка по плажа да бъде опропастена заради неговото присъствие.
	Продължих да крача към него.
	Жената бъбреше с Купър, докато той играеше с кучето и с приближаването си, забелязах, че между тях прелитат множество усмивки, издаващи флирт.
	Стомахът ми се присви.
	_Виждаш ли,_ казах сама на себе си, _по тази причина не се захващаш със сложни неща_. Не си по-различна за него от всяка друга жена.
	Вече бях съвсем близо, когато започнах да изпадам в паника.
	Дали не трябваше само да ги поздравя и да отмина?
	Дали беше по-добре да се спра?
	Купър гледаше към мен и жената продължаваше да бъбри, а аз не успявах да разчета изражението му, така че реших да мина с едно кимване и да продължа разходката си.
	Докато ги отминавах, чух жената да казва:
	— Трябва пак да вечеряме заедно. Може би днес?
	Заля ме разочарование и забързах, тъй като не желаех да чувам отговора. Значи стопанката на голдън ретривърът беше една от неговите „жени“. Ясно. И предишната вечер се беше опитал да ме добави към списъка.
	Тъпак.
	— Това беше малко грубо.
	Подскочих, когато усетих, че той беше изникнал до мен. Беше облечен в тениска и долнище от анцуг и тениската беше подгизнала от пот.
	— Спиш ли някога изобщо? — троснах се, като се замислих до колко късно работеше и колко рано ставаше, очевидно. Все пак имаше и огромен брой жени, които преминаваха през леглото му.
	Той пренебрегна въпроса ми.
	— Защо не спря да поздравиш?
	Намръщих се към водата.
	— Беше зает. Не исках да те прекъсвам.
	— Ами ако съм искал да ме прекъснеш?
	Изсумтях и му се усмихнах леко.
	— О, определено имаше вид на човек, който иска да бъде прекъснат.
	Изключително сините очи на Купър светнаха.
	— Ревнуваш.
	Бясна до крайност, едва успях да възприема чутото.
	— Да ревнувам? Какво? Защо ще ревнувам?
	— Решила си, че флиртувам и това те е подразнило — заяви със самодоволен вид.
	— Няма такова нещо.
	— Лиан е просто приятелка.
	— Да. Добре. От типа приятелки, каквато искаше да ти стана и аз снощи.
	— Снощи възнамерявах единствено да те изпратя обратно до хотела. Случилото се…
	— Не биваше да се случва. Прав си. Но благодаря, задето ме придружи до вкъщи — добавих, защото не исках да бъда нелюбезна, след като явно намеренията му са били почтени.
	Тогава какво означаваше репликата на раздяла? _Това не е краят, докторе._
	— До вкъщи? — отвърна Купър.
	— Моля?
	— До вкъщи. И снощи го каза. Нарече хотела „вкъщи“.
	Примигнах изненадано, без дори да осъзнавам, че се е случило.
	— Грешка на езика. Имах предвид до стаята ми. Благодаря ти.
	— За нищо.
	Той се взря надолу към мен с топлина в погледа и при мократа му от пот тениска, полепнала по мускулите, изведнъж вече не можех да мисля за друго, освен за това колко едър и мъжествен беше.
	Фантазията ми се развихри и аз поруменях.
	— Можеш да продължиш с тичането си, ако искаш.
	Той се ухили.
	— Ще го направя. Но първо… Мислех си как присъствието на мъж в живота ти не значи, че не можем да бъдем приятели, нали така?
	Объркана от внезапната промяна на подхода му, нямаше как да не се зачудя дали това не беше някой номер от негова страна. Но защо мъж като Купър, който буквално можеше да има всяка жена, стига да я пожелаеше, ще тръгне да прибягва до трикове, за да прекара време с мен? И ако не беше номер, можех ли да рискувам да се подложа на подобно изкушение? Да бъдем приятели значеше да общувам с него през остатъка от почивката ми. Дните не бяха много, но все пак достатъчно.
	Взрях се в грубоватото му лице и паднах във властта на тези сини очи.
	— Да — отговорих.
	О, мамка му.
	— Утре е почивният ми ден. Ходи ли вече в увеселителния парк?
	— В увеселителния парк ли?
	Купър разчете несигурността по лицето ми.
	— На трийсет и няколко сме, не сме умрели.
	Засмях се на шегата му, напълно изненадана, че алфа-мъжкарят, собственикът на супер бар, иска да ме заведе в увеселителен парк.
	— Ами семейство Девлин?
	Изражението му стана сериозно и ми се прииска да сритам сама себе си, задето повдигнах темата.
	— Бейли те е осветлила.
	— Само малко — побързах да го уверя.
	— Не се тревожи. Не ти е казала нищо, за което рано или късно не би научила от останалите в града.
	— Ясно. Малък град. Просто не очаквах да искаш да прекараш време на място, притежавано от тях.
	— Ако имах подобно правило, биха останали твърде малко места в града, където да ходя. Собственици са на много недвижими имоти.
	— И аз така чух — изучавах го, не напълно сигурна относно предложението му за приятелство. — Наистина ли искаш да прекараш деня с мен в увеселителен парк?
	— Нямаше да те каня, ако не го исках — произнесе намусено.
	Беше някак сладко и едновременно с това секси. Как го постигаше изобщо?
	Мамка му.
	Не биваше да общувам с този мъж, след като фантазирах да бъда с него _гола_.
	— Отлично. Значи до утре.
	— Чудесно — дари ме с онази негова крива секси усмивка с нотка самонадеяност и после затича заднишком.
	— До утре, докторе.
	Останах загледана в него, а той се обърна и пое в противоположната посока.
	— Какви ги вършиш, докторе? — промърморих под нос.

	* * *

	— Благодаря, че ми позволи да прекарам сутринта тук — казах на Еймъри, когато спрях до щанда на книжарницата.
	След като се върнах в хотела, се насилих да изям закуската си въпреки пеперудите в корема ми и после се разходих до книжарницата, за да открия така нужния ми покой.
	За четвърти път, откакто бях пристигнала в Хартуел, седях сгушена в креслото в „Еймърис“ и убивах времето с четене. Както винаги Еймъри си мълчеше, но всеки път щом я посетях, отронваше с няколко думи повече от преди. Започвах да си мисля, че свикваше с мен.
	— Още не мога да повярвам, че Еймъри Сондърс говори с теб — беше отбелязала Бейли на закуска, като й казах къде се каня да ходя. — Когато аз направя опит да я заговоря, придобива вид на уплашен заек.
	Замислих се над протестите на Бейли.
	— Нека позная, отворила си дума за срамежливостта й.
	Бейли беше направила физиономия, докато прибираше мръсните чинии от закуската ми.
	— Само обясних, че няма от какво да се срамува пред мен. Това съм аз. Не съм страшна.
	Изсумтях и се надигнах от стола си.
	— Като тийнейджърка бях доста срамежлива. Мога да те уверя, че когато някой така общителен като теб заяви на срамежлив човек, че няма от какво да се срамува пред него, това го прави още по-неуверен.
	Бейли придоби потресен вид и прошепна:
	— По дяволите.
	Потупах я по рамото.
	— Имала си добри намерения.
	— Недей. Издънила съм се — наклони замислено глава. — Може би е добра идея да дойда заедно с теб и да се помъча да поправя нещата. — Разчете правилно изражението ми и добави: — А може би не.
	Истината е, че Еймъри ми напомняше за малтретирано животно. Щеше да е нужно търпение и кротко увещаване, докато започнеше да ми вярва достатъчно, за да бъдем приятелки. За съжаление нямаше да се задържа в Хартуел достатъчно дълго, за да постигна подобно нещо. Или достатъчно дълго, че да стигна до дъното на причината, поради която тя бе толкова затворена.
	— Няма за какво — отговори Еймъри и ми се усмихна мило.
	Отвърнах на усмивката й и почувствах лек пристъп на копнеж, докато напусках книжарницата.
	Мисълта, че не ми оставаше още много време в Хартуел, ме разстрои. Не знаех дали е нормално да се чувстваш така, когато ваканцията ти свършва, или чувството беше по-дълбоко от обичайната потиснатост заради връщането обратно на работа.
	Засега я прогоних, защото имах други грижи, за които да мисля. Или по-скоро друг човек на ум. Човек, заради когото в корема ми пърхаха праисторически пеперуди с размерите на водни кончета.
	Времето, прекарано на спокойствие в „Еймърис“, не успя да ме разсее, така че реших да отида до „Антониос“ за сладолед. По път зърнах Вон Тримейн да стои пред хотела си и да пише съобщение на телефона си. За малко да се обърна кръгом.
	Беше детинско от моя страна, но не знаех как да се държа с Вон, като се имаше предвид колко го ненавиждаше Бейли. Реших, че за краткия ми престой в града щеше да е най-добре просто да го избягвам напълно.
	Но в тази ситуация нямаше как да си спестя срещата.
	— Доктор Хънтингтън — той вдигна поглед от телефона и спря да пише, за да прояви любезност.
	— Господин Тримейн.
	Пак ми се ухили с онзи негов вълчи маниер.
	— Значи сте гост на Бейли.
	— А сега и нейна приятелка — реших да изясня.
	— Обзалагам се, че е така.
	— И какво означава това?
	— Просто, че госпожица Хартуел има навика да се сближава с непознати. Именно заради това хората се връщат в хотела й всяка година.
	Вгледах се в него заинтригувана от нещо в тона му, което той не успя да прикрие напълно.
	— Възхищавате й се.
	Тримейн се подсмихна.
	— Просто съм изумен, че някой с толкова много неприкрит чар и сърдечност умее да има толкова остър език и да се държи по-ледено от Снежната кралица.
	— Доста описателно — отбелязах сухо. — Но говорите за приятелката ми, господин Тримейн.
	— Всъщност за жената, която настрои целия град срещу мен, защото за разлика от тях аз отказвам да разгласявам всеки аспект от личния си живот, все едно сме част от епизод на „Истинският свят“.
	— О, внимавайте, разкривате възрастта си.
	Той ми се ухили.
	— Бейли ви влияе.
	— Не, това дойде изцяло от мен.
	— Е, ясно ми е защо сте приятелки… но едно предупреждение, доктор Хънтингтън — пристъпи по-близо, а по изражението му личеше, че се забавлява. — Бейли Хартуел и нейният град обичат откритостта. Не си падат по тайни.
	Смразена, аз се постарах да прикрия внезапното си треперене.
	Тримейн отстъпи назад.
	— Ние, хората от големия град… Ние обичаме да пазим тайните си, нали така?
	Какво беше това дявол го взел? Нямаше как Вон Тримейн да е наясно с тайните ми.
	— Какво точно имате предвид с това?
	Какво знаеше той?
	— Просто дружелюбно предупреждение. Ако има нещо, което не желаете да научават тези хора, тогава по-добре не се сближавайте прекалено с тях.
	— За какво говорите, по дяволите? — сърцето ми вече препускаше.
	Той се усмихна едва-едва.
	— Тайните ви не са ми известни, доктор Хънтингтън — увери ме. — Но по реакцията ви съдя, че съществуват.
	— Каква игра играете? — скръстих отбранително ръце пред гърдите си, защото изведнъж се почувствах ужасно уязвима.
	Бях изненадана, когато в обикновено стоманения му поглед се прокрадна разкаяние.
	— Няма игра. Честна дума. Просто… Лесно е да се поддадеш на очарованието на това място и да забравиш, че хората тук са лоялни единствено към собствения си град. Нямам желание да ставам свидетел как някой бива наранен.
	В тона му имаше искреност, която ме накара да се поотпусна. Но също така и нещо издайническо. Нима Вон Тримейн е бил наранен от жителите на Хартуел? Беше ли възможно това за човек като него?
	И в този момент реших, че беше напълно възможно. Кимнах безмълвно в знак на благодарност и той кимна в отговор. Отминах с усещането, че съм зърнала нещичко от мъжа, когото Бейли отказваше да погледне.

	* * *

	На следващата сутрин Бейли ме огледа подозрително.
	— Защо си така уклончива по повод плановете ти за деня?
	Аз се засмях, за да избегна въпроса.
	— Хората са прави… Не обичаш тайни.
	— Кои хора? — намръщи се тя. — Тримейн ли го каза? Кога ти го каза? Не бива да слушаш човек с несъществуващ морал. Казвам ти сериозно, абсолютно несъществуващ!
	Прикрих смеха си и само повдигнах рамене, тъй като не исках да подклаждам гнева й.
	Камбанката над входната врата издрънча, преди да е успяла да ме подложи на допълнителен разпит, и двете се обърнахме.
	Дъхът ми почти спря, като видях към нас да крачи Купър.
	Днес не изглеждаше ли дори по-висок?
	— Купър — възкликна Бейли, както винаги доволна да го види. — Какво те води насам?
	Той ми отправи поглед, за който не можах да преценя дали е ядосан, или развеселен.
	— Лекарката не ти ли е казала?
	— Какво да ми каже?
	— Ще я изведа днес.
	Когато Бейли насочи очи към мен, те бяха кръгли. На устата й играеше лека усмивка.
	— Не. Лекарката не ми е казала.
	— Канех се — излъгах.
	— О, разбира се… След всичкото това увъртане — усмихна се благо и се обърна обратно към Купър. — И така, къде ще водиш моята Джесика?
	— В увеселителния парк.
	— Добър избор! — Бейли го перна закачливо по рамото. — Не съм била там от цяла вечност. Том твърди, че съм прекалено стара.
	— Никой не е прекалено стар за тези развлечения, миличка — увери я Купър.
	Тя ме стрелна отново с поглед.
	— Значи това е среща?
	— Не — побързах да кажа, като отбелязах на ум, че Купър не го отрече.
	Хм.
	Това накара усмивката на Бейли да стане още по-широка.
	— Да бе.
	— Готова ли си? — попита ме Купър.
	Кимнах, повече от готова да избягам от закачките на Бейли.
	— Един съвет. Прескочете стрелбището на Мъртъл, защото там работата е нагласена — последва ни до вратата. — И не яжте прекалено много от захарния памук на Хили — или в него има алкохол, или преживях най-странното последствие от консумация на захар в живота ми. Също така не се опитвайте да се целувате на атракционите, че току-виж сте си изкълчили вратовете.
	Почувствах неочаквано вълнение от идеята отново да се целувам с Купър и изгледах гневно Бейли, задето вкарва подобни мисли в главата ми.
	— Не е среща, Бейли.
	Купър се подсмихна и ме побутна леко навън през вратата.
	Закрачихме забързано по верандата, нетърпеливи (или поне аз) да се махнем от нея.
	— Убедена съм! — подвикна тя и ни последва навън. — Но просто за всеки случай, не я води в ясновидската палатка на Старата Пати… за привидно разкрепостен човек тя определено е адски консервативна.
	— Старата Пати още ли е жива? — извика Купър в отговор в пълно неведение за факта, че бузите ми пламтяха от мисълта да бъда докосвана от големите му ръце и че премислях хиляди начини да убия Бейли, без да бъда заловена.
	— Жива е, откакто предците ми са основали този град.
	Купър изсумтя на шегата й и отвори градинската порта.
	— Да си прекарате чудно на срещата! — изкрещя Бейли. Ама наистина силно.
	— Не е среща — троснах се, като пренебрегнах смеха на Купър.
	— _Сигурно_ — натърти тя и се прибра в хотела.
	— Убеден ли си, че е на трийсет и три? — поинтересувах се, докато двамата вървяхме по дъсчената алея.
	Купър поклати глава.
	— Бейли Хартуел навърши осемнайсет и реши, че е приключила с порастването.
	Изсмях се леко, а после известно време вървяхме мълчаливо.
	— Но не бих я променил за нищо на света — заключи внезапно той.
	Това ми допадна.
	Много.
	— Нито пък аз.
	Спогледахме се с топлина, която накара кръвта ми да закипи прекалено буйно и после продължихме напред в мълчание.
	Почувствах се виновна, че се наслаждавам на мисълта за създаващите асоциации коментари на Бейли. Андрю ми беше написал нещо, за което се предполагаше, че е секси и сигурно от точния човек би било секси, но аз се почувствах засрамена — засрамена и виновна, — така че не му отговорих. Не би трябвало да имам похотливи мисли за друг мъж, след като дори не можех да напиша съобщение на настоящия си „приятел с облаги“.
	Освен това — погледнах крадешком към Купър — не можех да допусна да се поддам. Причината това да не бъде среща беше, че Купър не беше подходящ за мен.
	Нямаше как да забравя начина, по който реагира на извинението в писмата на Сара.
	Тази реакция още присъстваше, още ме смущаваше, въпреки обяснението на Бейли.
	И все пак… това… тук с него… О, колко беше хубаво.
	Също като в сутринта, когато се запознахме, и сега вървяхме към увеселителния парк в пълно мълчание. Нямаше неловкост, не съществуваше потребност да запълним тишината с общи приказки. Получаваше се с лекота и създаваше прекрасно усещане.
	Въпреки разгорещената ни интерлюдия от онази вечер, докато вървях редом с Купър Лоусън, усещах покой.
	Истината беше, че чувствата ми към него (и въпреки всичките ми резерви, налагаше се да призная, че изпитвах чувства към него) само се усложняваха от това колко странно откъсната започвах да се чувствам от живота си в Уилмингтън. В Хартуел имаше толкова много топлина. Толкова много топлина, насочена към мен.
	Тук се чувствах свързана.
	Абсолютно целенасочено проявявах себичност и не желаех да говоря с никого в Уилмингтън от страх да не разваля каквото и да беше заклинанието, под което бях попаднала в Хартуел.
	Това означаваше, че не исках да отговарям на съобщението на Андрю.
	По тази причина и по друга.
	А тя беше, че… единственото нещо, което би направило разходката с Купър по-хубава, би било ако държеше ръката ми.
	По дяволите.
	Наистина бях хлътнала.

	* * *

	Разбира се, че бях виждала влакчето и другите съоръжения да се извисяват зад дъсчената еспланада, но всъщност още не бях доближавала парка. Портите бяха старомодни с огромна арка и изписан върху тях надпис „Увеселителен парк «Оушън Блу»“. От двете им страни имаше разположени будки за билети. Отвътре до ушите ни долитаха смях и крясъци, което означаваше, че вече е доста пълно. Сезонът беше започнал, така че това не беше изненада. Мирисът на хотдог и бургери и наситената сладост на захарния памук тук бяха по-осезаеми, отколкото на дъсчената алея, защото морският въздух не доминираше чак толкова силно на такова разстояние от еспланадата.
	Налагаше се да призная, че чувствах известно вълнение.
	— Здравейте, господин Лоусън — поздрави младото момиче в будката, когато приближихме. Беше хубава блондинка със свежо лице, която приличаше на гимназистка.
	— Здравей, Анджела. Как е майка ти?
	— Добре, благодаря — усмихна му се с известна доза възхищение. — Толкова е благодарна, задето й оправихте колата.
	— За мен беше удоволствие — той повдигна рамене. — Двама възрастни — плъзна парите към нея, преди да съм успяла да се възпротивя.
	Тя ме стрелна с поглед и успях да разчета предположенията й. Подаде му билетите, върна му рестото и му пожела приятен ден, без да ме удостои с поглед втори път.
	Ха.
	— И ролята на механик ли изпълняваш? — поинтересувах се, докато влизахме в парка.
	— Да, докато не навърших двайсет и една и не поех бара.
	— Съседка ли ти е?
	— Анджела ли? Не, дъщеря е на най-добрата приятелка на сестра ми. Баща й ги напусна преди около година и ги остави в трудно положение. Последното, което им беше нужно, бяха сметки от сервиза и затова помогнах.
	Сега вече схващах причината за възхищението.
	— Много мило от твоя страна.
	Съобразително.
	Грижовно.
	_По дяволите._
	Той не отговори.
	— Също така беше много мило да ми купиш билет, но след като ти плати билетите, храната ще е от мен.
	— Добре.
	— Какво? Без спорове? — с Андрю все спорехме кой ще плати. Не излизахме често, но се случваше да се наложи да си купим нещо за хапване или да поръчаме храна и той винаги вдигаше врява, ако се опитах да платя. Позволявах да става неговото, за да улеснявам живота си, но това ме дразнеше.
	Купър спря насред парка.
	— Не ми е нужно да се нагърбвам с цялата финансова отговорност за деня ни навън, за да се чувствам мъж, докторе. От мен са билетите, от теб храната, звучи ми съвсем честно. Допада ми, че предложи. Не ми се е случвало често.
	Боже, наложително ли беше да е така идеален! Подсмихнах се, за да не успее да разгадае, че толкова невинен коментар имаше властта да пробуди тръпки и нечисти мисли.
	— Няма как да съм първата жена, предложила да плати на сре… — запънах се, на косъм да произнеса думата „среща“.
	Сините му очи светнаха развеселено, но великодушно остави да ми се размине.
	— Вярваш или не, първата си.
	— Жена ти никога ли не е плащала? — изстрелях, преди да ми е хрумнало, че е възможно да не обича да говори за нея.
	— _Бивша_ жена — натърти. — И до голяма степен съм убеден, че за Дейна портмонето беше единствено моден аксесоар.
	Възхитих се от липсата на язвителност в тона му, но реших така или иначе да сменя темата, в случай че прикриваше огорчението си.
	— И така — спрях и се озърнах. — Къде ще препоръчаш да се качим първо?
	— Струва ми се, би трябвало да се хвърлим директно в дълбокото — посочи към голямото влакче.
	Стомахът ми се преобърна, като вдигнах поглед към него.
	В следващия момент Купър беше блокирал гледката ми и се мръщеше надолу към мен.
	— Не е нужно да се качваме, ако се боиш.
	Това беше мило.
	Той беше мил.
	— Всъщност никога не съм се качвала на нещо подобно — обясних, защото почувствах, че мога да му го призная, без да последват прекалено много въпроси.
	Купър придоби изненадан вид.
	— Никога ли?
	— Никога не ми се е удавала възможността.
	Остана загледан в мен за няколко секунди.
	— Не ми казвай, че целият ти живот е бил запълнен от работа и напълно лишен от забавления.
	Усмивката ми беше доста печална.
	— Всъщност, откакто пристигнах тук, започвам да мисля, че случаят е точно такъв.
	В този момент Купър пое ръката ми в своята и чувствителността ми към него се усили.
	— Ами, единственият начин да разберем дали харесваш влакчетата е да те качим на някое — поведе ме към него.
	Последвах го, а ръката ми инстинктивно се напрегна в неговата и той я стисна в отговор. Изпитах леко замайване, докато ме водеше, защото разпознах обзелото ме чувство и не можех да повярвам на себе си. Последния път, когато се бях чувствала така нащрек бях на осемнайсет и си падах по младши технически асистент в часовете ми по органична химия в Северозападния университет. Той беше първият мъж, с когото преспах и първият, в когото си мислех, че е възможно да се влюбя, но… по онова време не се намирах в добро разположение на духа. Бях още хлапе и развалих всичко.
	Мисълта, че Купър ме караше да се чувствам не само като тийнейджърка, но като тийнейджърка, намираща се в опасност да хлътне сериозно, дойде като внезапно и всепоглъщащо осъзнаване.
	В пълно неведение за тези мисли, Купър показа билетите ни на служителя и двамата застанахме на опашката.
	Именно тогава мисълта ми се насочи обратно към влакчето.
	Пеперудите в корема ми пърхаха неудържимо.
	_Спасяваш човешки животи, за бога… Можеш да се качиш на някакво си увеселително влакче!_
	— Сигурна ли си, че си добре? — попита внезапно Купър.
	— Да. Защо?
	— Защото си на път да прекъснеш циркулацията на кръв в ръката ми.
	— О, боже — веднага пуснах ръката му. — Съжалявам.
	Той мигом ме хвана отново.
	— Не е задължително да се качваме.
	— Все пак трябва да пробвам — настоях.
	Той стисна ръката ми, като явно одобряваше решението ми, и двамата зачакахме в мълчание. Нервите ми се обтягаха все повече.
	Най-накрая обиколката приключи и возилите се слязоха, повечето доволни и усмихнати, което ме поуспокои малко.
	Купър ми помогна да се кача и закопчахме коланите си.
	Той се изхили, когато за трети път проверих дали сме здраво закопчани.
	Щом влакчето потегли подскачайки, се почудих за какво беше цялата врява.
	После, разбира се, набра скорост и изведнъж придобих усещането, че летя във въздуха — спускаше се с грохот надолу по стръмни склонове и се издигаше с ръмжене обратно нагоре, преобръщаше се в една и друга посока все по-бързо и по-бързо, пред погледа ми се изпречваше морето, а после градът и накрая небето, после пак морето, по-бързо, по-бързо, по-бързо…
	Аз бях въздух.
	Бях свободна.
	Преливах от живот.
	Когато влакчето спря, се усмихвах така широко, че бузите ме боляха. Купър се изсмя, докато ми помагаше да сляза.
	— Ще приема, че ти е харесало.
	— Беше прекрасно — не можех да спра да се усмихвам.
	Той се засмя отново, хвана ме за ръката и ме поведе.
	— Може ли да повторим?
	— Да — гласът му потреперваше развеселено. — Нека изпробваме обаче и други неща. Започвам да си мисля, че никога не си била в увеселителен парк.
	— И си напълно прав.
	След това Купър ме заведе на стрелбището, за което Бейли каза, че било нагласена работа.
	Спечели ми мече от първия опит и реших, че може би греши.
	— Изберете, каквото искате — каза отегченият тийнейджър, който обслужваше стрелбището, когато Купър обяви, че наградата е за мен.
	Взирах се в меките играчки пред себе си. Отдавна бях отминала възрастта на плюшените животни, но обичах да глезя Пери, така че щях да я пратя на нея.
	Именно тогава забелязах идеалното мече.
	— Тази.
	Отегченият тийнейджър ми подаде лилавото мече.
	Купър повдигна вежда, а от очите му струеше топлина.
	Засмях се.
	— За кръщелницата ми е. Пери. Лилавото е любимият й цвят.
	— Разбирам.
	— Благодаря — казах и гушнах здраво мечето. — Ще се погрижа да й съобщя, че един галантен рицар е спечелил играчката за мен, та да мога да й я пратя.
	Той изсумтя.
	— Радвам се, че подхождаш реалистично с нея, докторе.
	Изсмях се и дори не си направих труда да се преструвам, че се противя, когато отново хвана ръката ми.
	Това определено се превръщаше в среща и изведнъж си припомних предупреждението му от онази вечер: _Това не е краят, докторе._
	За мен беше неправилно и объркващо да бъда така възбудена и развълнувана от идеята този сексапилен мъж да ме преследва. Избутах тази мисъл настрана, като предпочетох да заровя глава в пясъка и просто да се наслаждавам на времето си с него.
	Настоях пред Купър да му купя сладолед и бях доволна да установя, че наистина мислеше онова, което заяви по-рано. Позволи ми да платя. Разхождахме се из парка с фунийки в ръце, а слънцето напичаше все повече и сутринта преваляше все по-близо до обед.
	— Никога не бих те определила като човек, който си пада по увеселителни паркове.
	Той мълча толкова дълго, че се зачудих дали не го бях обидила неволно. Беше странно, защото досега Купър не се беше показал като човек, който се засяга лесно.
	Няколко секунди по-късно изпитах облекчение, че впечатлението ми е било напълно правилно, защото той промълви:
	— Имам много хубави спомени оттук. Като дете прекарвах много време в парка. Последния път, като съм идвал, бях на двайсет и четири.
	— Защо пожела да дойдеш днес?
	— Заради теб — заяви напълно сериозно. — Само мога да си представя какъв живот водиш, докторе, отговорността, която поемаш всеки ден. Отгоре на това да работиш в затвор няма как да е нещо лесно. Убеден съм, че си виждала сериозни гадости. Исках да те откъсна от всичко това за няколко часа.
	— Благодаря ти — отроних, а думите ми бяха пропити с емоция. — Наистина го оценявам…
	Прекалено много. Изключително много.
	Прииска ми се да целуна този съобразителен мръсник.
	— Защо медицина?
	Бях подвластна на вътрешния си смут и въпросът ме свари неподготвена.
	— Защо съм станала лекар ли?
	Той кимна.
	Част от настанилата се у мен топлина се изпари при мисълта да му кажа основната причина да стана лекар. Но не исках да я изгубя цялата, така че почувствах потребност да споделя с него поне малка част от истината.
	— Предполагам, исках да направя промяна, нещо, което да остане след мен, когато си отида. Като лекар, когато спася нечий живот, знам, че този човек ще ме помни завинаги… Че съм оставила следа. Такава, с която да се гордея.
	Почувствах погледа му върху лицето си и вдигнах очи към него. От начина, по който ме гледаше, ми се прииска да му се нахвърля.
	— Добра причина, докторе.
	Усмихнах се, защото той имаше този прекрасен навик да ме кара да се чувствам отлично по отношение на себе си, без дори да полага усилия. Отклоних поглед, преди да е разчел в очите ми какво чувствам.
	— Ами ти? Щастлив ли си в „Купърс“?
	— Простичък живот е, не е някаква възвишена кауза, но на мен ми върши работа.
	Улових се за думите му „не е някаква възвишена кауза“. Прииска ми се да го уверя, че не съм на мнение, че всеки трябва да има възвишена кауза, за да има хубав живот или да бъде добър човек.
	— От осемнайсетгодишна неизменно бях заобикаляна от ненаситни амбиции. По тази причина за дълго време не бях способна да видя друг път. Да стана стажант-хирург само влоши нещата, защото това е начин на живот. И все пак… не са изтекли дори две седмици тук, а аз поставям под въпрос всички онези хора, с които съм работила, и се чудя дали са така удовлетворени от живота си, както изглежда сте ти и Бейли. Честна дума, всичко това ме кара да завиждам мъничко.
	Купър се закова на място и се обърна с лице към мен. Ближеше сладоледа си и ме изучаваше, а аз ближех моя сладолед и изучавах него… В главата ми се загнездиха крайно палави мисли, които загряха кръвта ми.
	Чувствах топлината по бузите си и се молех на Господ да не е видима за него.
	Прехвърлих поглед от устата му върху очите и установих с благодарност, че той беше прекалено вглъбен в собствените си мисли, та да разгадае, че моите са поели на разходка по „алеята на секса“.
	— Ти не си щастлива.
	Намръщих се на думите му.
	— Прекарвам прекрасно — настоях напълно искрено.
	В очите на Купър се настани топлина.
	— Радвам се да го чуя, докторе, но нямам предвид в момента. Говоря като цяло.
	Смутена от неговото наблюдение, аз се обърнах и тръгнах към махалото.
	— Джес?
	Това беше първият случай, когато чувах името си вместо „докторе“. По някаква странна причина ме накара да се почувствам виновна, задето пренебрегнах коментара му.
	— Не знам — произнесох изведнъж и се почувствах подвластна на всепоглъщаща меланхолия. — Не знам.
	И наистина вече не знаех.
	Пак ме гледаше. Наистина ме гледаше. Преди да съм започнала да се гърча при перспективата да ми бъде упражнявана психоанализа и да бъда подлагана на разпит той каза:
	— Това съоръжение не е кой знае какво, докторе — кимна към махалото. — Да пробваме нещо друго.
	Усмихнах се с благодарност.

	* * *

	— Редно е да те предупредя, че ще разбудим хорските фантазии, като вечеряме заедно тук, — промърмори в ухото ми Купър, докато Айрис ни водеше към сепаре в задната част на „Антониос“.
	Вече ми беше станало ясно заради начина, по който Айрис се усмихна и произнесе „Виж ти, виж ти“, като ни видя да влизаме заедно. Изгледах го и установих, че очите му блестят развеселено.
	— Заповядайте — обади се Айрис и постави две менюта на масата.
	Седнахме един срещу друг и погледнахме нагоре към нея. Тя се усмихваше широко. Очите й се спряха върху Купър.
	— Придвижваш се напред и нагоре, синко.
	Купър не каза нищо, за да я поправи. Аз не казах нищо, за да я поправя. Думите й бяха толкова мили, че вътрешно бях направо възхитена.
	— Питиета?
	— Вода — поръча Купър.
	— И за мен.
	— Добре. След малко ще се върна да взема поръчката ви.
	Купър препоръча италианския хотдог, така че се спряхме на него.
	— Би трябвало да го нарекат божествен хотдог — промърморих, след като преглътнах хапка от тази прелест.
	Купър се разтресе от смях, както ядеше. Преглътна.
	— На Айра много ще му допадне това. Наистина би трябвало да му го предложиш.
	Изкисках се.
	— Ще го направя. След като видя сметката на тази вкуснотия, нейната леля.
	— Нейната леля? — ухили се.
	Повдигнах рамене.
	— Би било неуместно да употребя истинския израз в семейно заведение.
	Той се разтресе от нова вълна смях и аз усетих през тялото ми да се стрелва светкавична топлота. Обичах да го разсмивам.
	— Е, хареса ли ти завръщането в увеселителния парк? — поинтересувах се.
	— Да — избърса устата си със салфетка и се облегна на мястото си, доволен от хубавото хапване. — Защото бях с теб. Все пак като остарееш, вече нещо се губи.
	— Не мисля, че мястото губи нещо, а по-скоро ние — почудих се какво беше нещото, което бе правило мястото специално за него, а сега липсваше. Бившата му жена? И защо мисълта за това накара хотдога в стомаха ми да се обърне на пепел?
	Купър кимна.
	— Права си.
	Не влезе в допълнителни подробности и аз усетих прилив на разочарование. Наистина се надявах, че нямаше предвид бившата си жена.
	— Разкажи ми още за бара — смених темата аз.
	— Какво искаш да научиш?
	— Как така се оказа собственик на бар на дъсчената еспланада? Доколкото чувам, имотите тук са смятани за първокласни — ухилих се палаво.
	Той се подсмихна.
	— Със семейство Девлин ли си говорила?
	— Не, с Бейли.
	— Но тя ти е говорила за Девлин. Всичко, което ти е казала, е самата истина. Същинска напаст са.
	— Притеснявали ли са те по повод бара?
	Той повдигна рамене.
	— Нищо, с което да не мога да се справя, докторе.
	Намръщих се, защото не ми допадаше идеята някой да се опитва да наруши равновесието, на което Купър видимо се радваше.
	— Някога барът се казваше „Дъсчената еспланада“ и беше собственост на брата на майка ми. Бил е собственост на прабаба ми и прадядо ми и оттогава се предава в семейството. Вуйчо ми загина при автомобилна катастрофа, когато бях тийнейджър и барът стана собственост на майка ми. Тя задържа управителя, който да ръководи бара вместо нея и щом аз навърших двайсет и една, го предаде на мен. Исках да го направя свой собствен. Мястото беше адски овехтяло, имаше нужда от нов фасон. Свърших всичко това и го прекръстих на „Купърс“. Добавих меню и наех готвач. Нещата се развиват добре.
	— Да си собственик на бар е тежка работа.
	— Тежка работа е да си собственик на каквото и да било заведение, но същевременно с това всяка вечер имам възможността да прекарвам време с хора, които ми допадат.
	Засмях се на начина, по който възприемаше нещата.
	— Значи не съществуват минуси?
	— О, намират се няколко.
	— Като например…?
	Той прекара ръка през косата си, внезапно придобил неспокоен вид и после се наведе към мен, а гласът му беше потих, когато заговори:
	— Една от настоящите ми сервитьорки постоянно закъснява за работа. Иначе е добро момиче, само е малко ненадеждна. Не искам да я уволнявам, но на останалата част от персонала се налага да поема задълженията й. Двоумя се какво да правя. Преди съм уволнявал сервитьорки ако не се справят, но Лили е различна. Когато е на линия, е добър служител и получава отлични бакшиши. Не спирам да се чудя как да постъпя, защото ненавиждам мисълта да лиша някого от прехраната му — особено едно хлапе, което си върши добре работата… когато смогне да се появи.
	В този момент се почувствах напълно погълната от сините му очи.
	Физически този грубоват мъж беше най-мъжественият, когото познавах. Представляваше пълна противоположност на стройния и атлетичен Андрю с неговата съвършено подстригана коса.
	В повече от едно отношение.
	Андрю би уволнил това момиче без дори да се замисли какви ще са последствията за нея. Виждала го бях да разплаква наравно мъже и жени стажанти в болницата.
	Купър не искаше да уволни момиче, с което вредеше на бизнеса си, за да не й навреди.
	Боже, харесвах този мъж. Наистина го харесвах.
	Явно възхищението ми бе ясно изписано на лицето ми, защото Купър изведнъж повдигна въпросително вежди.
	Отдръпнах се леко назад и прочистих гърло в опит да се съсредоточа.
	— Колко пъти е закъснявала досега?
	— За всяка смяна през последните две седмици.
	— И преди никога не е закъснявала?
	Той се замисли.
	— Не така системно.
	— Добре, тогава може би е настъпила някаква промяна в личния й живот. Установи какво се крие в основата и ще можеш да вземеш решение.
	Той обмисли чутото.
	— Как така?
	— Ами, ако закъснява, защото има… да кажем… нов приятел или приятелка, които я разсейват, може да се наложи да я уволниш или да й направиш предупреждение, че ще бъде уволнена, ако не се стегне. Ако налице е нещо по-сериозно — болест в семейството например, — тогава ще й помогнеш да наредите някак нещата. Всичко опира до контекста.
	Купър остана загледан в мен една идея по-дълго… толкова дълго, че почувствах как цялата се загрявам. Нежността в очите му не беше от помощ. Всъщност тя беше причината стомахът ми да се преобърне.
	— Напълно си права, докторе — заключи, а гласът му прозвуча малко по-дълбоко, малко по-плътно.
	Внезапно и необяснимо във въздуха се настани сексуално напрежение, докато седяхме вперили поглед един в друг, а аз едновременно исках да се изтръгна от тази неочаквана магия и в същото време не си правех труда да го сторя.
	— Да ви донеса ли още нещо? — до сепарето беше изникнала Айрис и сложи край на момента.
	Поех облекчено голяма глътка въздух и я дарих с треперлива усмивка на благодарност.
	— Не, благодаря.
	— Айрис, сметката, моля — добави Купър.
	— Аз ще платя — напомних му.
	— Знам, докторе — ухили се широко. — Не е нужно гърдите ти да се вълнуват по този повод.
	Изчервих се.
	Той се усмихна многозначително, а аз го изгледах свирепо, което само го разсмя още повече.
	След по-малко от пет минути вече бяхме на дъсчената алея.
	Той хвана ръката ми, преди да съм успяла да го спра и допирът на мазолестата му длан до моята породи серия от образи в съзнанието ми.
	Тези длани да се плъзгат по моите голи ръце, върховете на пръстите да погъделичкват гръбнака ми, палците да се отъркват в зърната ми…
	— Докторе нека се поразходим, преди да те върна в хотела — предложи или в пълно неведение какво ми причиняваше, или с цел да проточи мъчението.
	Бях напълно занемяла от разгорещеното сексуално напрежение, което изпитвах около него и осъзнах, че физическото привличане се усилваше колкото повече време прекарвах около него и го опознавах.
	Докато аз бях на ръба на лудостта, Купър явно беше също така спокоен в тишината, настанила се между нас, както винаги преди.
	А после потърка с палец горната част на дланта ми и в отговор аз стиснах неговата неволно. Той погледна въпросително надолу към мен.
	Взирахме се мълчаливо един в друг в продължение на няколко стъпки и аз забелязах, че синьото на очите му започна да потъмнява.
	Хватката му се затегна и той сведе глава по-близо до моята.
	— Какъв е животът ти в Уилмингтън? Имаш ли хубав апартамент? Приятели?
	— Да — отговорих. — Хубав апартамент. Симпатични колеги. Работният ми ден обаче е дълъг — насочих поглед към плажа, където хората започваха да събират багажа си. Усмихнах се, загледана в тях. — Сигурно е много хубаво да работиш цяла седмица и после да отидеш на плажа в почивния си ден или дори да отидеш да се разходиш след работа. Да разпуснеш.
	— Да. Тичам по плажа всяка сутрин. Приятно е да започнеш деня така — съгласи се той.
	На върха на езика ми се мъдреше съдържателен коментар как сигурно това е добър начин да набелязва жени, но преглътнах, тъй като не исках пак да ме поднася, че ревнувам.
	— А го има и „Еймърис“ — отбелязах вместо това. — Много подходящо място за разпускане.
	— „Еймърис“? — той придоби изненадан вид. — Книжарницата и кафенето в съседство?
	— Да.
	— Да разпускаш… там?
	Засмях се озадачено.
	— Да. Еймъри действа много успокояващо. Често ходя там, за да се сгуша на някое кресло, да чета и да пия прекрасното й кафе.
	— Тя говори ли с теб?
	— Да.
	— Наистина ли?
	— Звучиш също толкова изненадан, колкото Бейли.
	— Изненадан съм. Еймъри Сондърс е толкова срамежлива, че е болезнено да се намираш около нея.
	Отбелязах дискомфорта му още при произнасянето на името й. Това ме изуми. Имаше вид на мъж с достатъчно високо мнение за себе си, та да се чувства удобно около всички жени.
	— Просто се иска малко време да посвикне с теб. Но книжарницата и кафенето й са прелестни.
	— Кафето й определено го бива, това мога да й призная.
	— Нейното кафе, хотдогът в „Антониос“, гледката на Бейли и твоите коктейли „Лонг Айлънд“ — изредих.
	— Какво е това? — усмихна се любопитно.
	— Любимите ми неща в Хартуел дотук.
	— А не хората? — подхвърли шеговито той и стисна ръката ми.
	Засмях се, понеже харесвах закачките му, макар да усложняваха още повече чувствата ми. Затова отвърнах с мълчание.


>	11.
>	Купър

	Всичко вървеше по план.
	Въпреки че Купър не беше възнамерявал да се разхожда по плажа онази вечер и да получава от Джесика целувката, за която жадуваше още от пристигането й, сега се радваше, че се е случило. Целувката отговори напълно на очакванията му и дори тази нейна ситуация с приятелчето й за чукане нямаше да му попречи да я опознае.
	А докато я опознаваше, уронваше защитата й.
	Купър планираше да съблазни Джесика извън границите на приятелството и право в леглото си. За постоянно.
	Тя беше умна, дръзка, забавна, сладка и секси и всичко това беше опаковано в неустоима обвивка. Господи, наистина умееше да се целува. Ако целувката беше нещо, по което да съди, сексът им можеше да се окаже наистина експлозивен. И още повече, Купър я харесваше. Допадна му как сподели с нея проблем от работата си и тя не само го изслуша, но дори му предложи съвет.
	Харесваше му и това, че независимо на колко силна жена се правеше, у нея имаше нещо уязвимо. Не знаеше точно какво е, но го долови, когато осъзна, че не е щастлива. То я правеше по-малко съвършена, по-човешка.
	Понрави му се колко силно желание изпита да я защити в онзи момент и как искаше да смени темата, за да прогони тъгата от очите й.
	Странното беше, че Джесика изглеждаше напълно изумена от самия анализ дали животът й я прави щастлива, или не.
	— Не знам — беше отговорила на въпроса му. — Не знам.
	Е, Купър знаеше. Лекарката не беше щастлива. Личеше, че й липсва нещо. Всеки път щом станеше въпрос за живота й в Уилмингтън, заговаряше насечено и отнесено и бързо сменяше темата. Но що се отнася до Хартуел, звучеше оживена и щастлива.
	Купър подозираше, че Джесика започваше да се влюбва в неговия град — завихрящ се романс, — а още дори не знаеше всичко за него.
	Намираше се в дома на Бейли, в северната част на града на няколко пресечки от хотела. Бейли беше организирала прощална вечеря за Джес, тъй като й оставаха само още няколко дни в Хартуел. Към тях с Том, Джес, Купър и Бейли се бяха присъединили Айра и Айрис.
	— Като каза, че ще ядем салата, за малко да умра — избъбри Айра на Бейли. — Но тази наистина си я бива.
	Бейли му се усмихна от другия край на масата.
	— Радвам се, че ти харесва, Айра.
	Айра имаше право. Салатата с раци и ябълки, гарнирана с бухти от раци, която Бейли беше приготвила като основно блюдо, беше истински хит.
	— Трябва да ми дадеш рецептата — обади се Джесика.
	Беше изстенала още на първата хапка и загря порядъчно кръвта му, но Купър започваше да свиква да се чувства по този начин, когато се намираше около нея. Последната седмица, която прекараха на дъсчената алея, беше така наситена със сексуално напрежение, че му струваше всички сили да не я вдигне и отнесе в дома си.
	— Разбира се — съгласи се Бейли.
	— Имам предвид… Не за да я използвам — поясни Джесика. — Просто да я залепя на хладилника и да се преструвам, че съществува вероятност някога да приготвя нещо толкова добро.
	— Не можеш ли да готвиш? — учуди се Айрис и се намръщи при тази мисъл.
	Лекарката се изчерви леко.
	— Всъщност не.
	— Можеш да спасяваш човешки животи, но не умееш да готвиш?
	— Ти можеш да готвиш, но не и да спасяваш човешки животи? — контрира Джесика.
	Чумеренето на Айрис прерасна в усмивка, а мъжът й се подсмихна.
	— Харесвам те. Напомняш ми на моята Айрис.
	— Това е комплимент в най-висша форма — увери Бейли лекарката.
	Лицето на Джесика се озари от тази нейна красива усмивка.
	— Благодаря — но когато очите й срещнаха неговите, красивата й усмивка помръкна леко.
	Купър не го прие като нещо негативно.
	Беше му ясно заради ревността, която тя не успя да прикрие на плажа, след като реши, че той ще приеме предлаганото от Лиан, а също и от това как тя се втурна в хотела, за да му избяга след не срещата им; че чувстваше абсолютно същото като него. И беше уплашена до крайност от това.
	Помисли си, че може би трябваше и той да е уплашен.
	Но тя беше подпалила нещо у него и той не можеше да го потуши.
	— И така, Джесика — подхвана Том. — Планираш ли скоро отново да посетиш нашето малко градче? Знам, че Бейли би се радвала много.
	Тя отправи към Бейли усмивка, изпълнена с копнеж.
	— Със сигурност ще се върна, но работя толкова много, че наистина не мога да кажа кога. Знам със сигурност, че сметката за телефона ми ще скочи до небето.
	Бейли й се усмихна тъжно.
	— Ще ми липсва да те виждам в хотела си всеки ден. Имам усещането, че винаги си била там.
	— Аз също.
	Купър наблюдаваше как двете приятелки размениха продължителни погледи.
	Понякога нещата просто се получаваха. Също както при него и Джак, когато бяха деца. Станаха приятели от мига, в който се запознаха.
	Веднага прогони тази мисъл.
	— Купър, онзи ден отидох в кабинета на доктор Дуган да попитам дали търсят човек, след като дъщеря му замина. Търсят — съобщи Бейли, а очите й бяха станали кръгли и призоваваха „Помогни ми!“. — Каза, че ще се радва да го обсъди с Джесика.
	Лекарката насреща му изръмжа:
	— Вече говорихме за това вчера.
	Купър се намръщи заради унилото й изражение и погледна строго Бейли. Не искаше Джесика да се чувства заставяна да се задържа някъде, където беше пристигнала единствено за триседмична ваканция. Искаше тя да остане за по-дълго в Хартуел — макар и да беше малко налудничаво, — защото го намираше за правилния ход.
	— Недей.
	Бейли отвори уста да протестира, но Айрис й попречи.
	— И аз искам рецептата. Може да я включим в менюто.
	— Няма да ми крадеш рецептите за ресторанта — отсече Бейли, доволна, че са я отклонили от темата.
	— Ами ако я нарека „Салатата с раци и ябълки на Бейли“? — предложи Айра.
	Бейли помисли малко и поклати глава.
	— Съжалявам, не. Сервираме я в хотела. Не мога да влизам в съревнование, като сервирам същото блюдо. И без друго рецептата не е италианска.
	— О, ясно — Айрис се усмихна дяволито.
	— Купър, онзи ден срещнах Кат и Джоуи. Момчето е все по-голямо всеки път, като го видя — вметна Айра.
	Той почувства любопитния взор на лекарката и отговори на безмълвния й въпрос.
	— Сестра ми Кат и нейният осемгодишен син Джоуи.
	— О.
	Той погледна обратно към Айра.
	— Не знам дали ти е казала, че Джоуи прескача един клас — заяви гордо Купър. За съжаление Джоуи беше резултат от преспиване за една нощ, бащата беше турист, чието име Кат дори не успя да си спомни. Купър въобще не съжаляваше, че той играе ролята на мъжа в живота на Джоуи. Това запълваше една огромна празнина в неговия собствен живот. Племенникът му беше изключително добро хлапе, а умът му сечеше като бръснач.
	— Каза ми — Айра се усмихна широко. — Много е горда. Така и трябва. Това момче е отглеждано, както е редно. Толкова е вежлив. Това вече не се среща често.
	— И е истинско копие на теб, Купър — добави Айрис. — Кълна се, че е взел от теб повече, отколкото от собствената си майка.
	Беше самата истина. Джоуи беше наследил сините очи и тъмната коса на него и Кат, но изглеждаше също като Купър на неговата възраст. Като се изключеше това, че Джоуи беше по-умен и по-талантлив.
	— Кат каза, че се справял добре с уроците си по пиано — вметна Айра.
	Той кимна, макар това да беше много меко казано. Хлапето беше истински малък виртуоз. Когато беше на четири, Кат се зае да възстанови и акордира пианото, наследено от майка им, защото Джоуи беше доста заинтригуван от него. Просто му се удаде мигом. Купър беше поискал да плаща за уроци по пиано, а неотдавна учителят му предложи да кандидатства при частен преподавател от Дувър, който някога беше преподавал в консерваторията в Нова Англия. Голям брой от учениците му бяха приемани в най-добрите музикални училища в страната.
	Беше много придирчив с кого работи и обичаше да поема учениците си в млада възраст. Точно като тази на Джоуи.
	Той също не вземаше евтино.
	Но Купър беше обещал на Кат, че ще стори всичко по силите си да помогне, ако този човек приеме Джоуи за ученик.
	— „Добре“ — присмя се Бейли заради избора на дума. — Айра, трябва да го чуеш как свири. На осем е и… — тя издаде звук имитиращ експлозия и направи подобен жест с ръце близо до главата си. — Честна дума. Направо ти взема ума.
	— Звучи като невероятно дете — произнесе тихо Джесика и погледът му отново се преплете с нейния. — Сигурно си ужасно горд.
	— Няма по-горд от мен — отговори дрезгаво той.
	— Правят всичко по-хубаво, нали? — отрони тя.
	Той предположи, че имаше предвид кръщелницата си и установи, че искаше да научи повече за момиченцето, чие дете беше тя и защо това семейство означаваше толкова много за нея.
	— Да — отговори вместо това. — Така е.

	* * *

	— Благодаря за вечерята — каза лекарката и прегърна Бейли. — И за всичко. Това беше най-хубавата почивка, която някога съм имала.
	— Съвсем не е свършила — отвърна Бейли, като прозвуча почти изпаднала в паника. — Остават ни още няколко дни.
	Лекарката й се усмихна широко.
	— Самата истина. Ще извлечем максимума от тях.
	— Ще те изпратя до хотела, докторе — предложи Купър.
	Усмивката й посърна леко.
	— Това важи за всички — тя посочи към Айрис и Айра.
	Айрис се подсмихна.
	— О, ние сме на една пресечка от тук. Не живеем на дъсчената еспланада.
	— Ясно. Разбира се — тя се обърна обратно към Купър. — И ти не живееш там, нали? Така че не искам да се отклоняваш от пътя си.
	— Няма да се прибираш сама вечерта, докторе. Вече сме го обсъждали — той се ухили, а тя се изчерви, когато се сети за случката на плажа.
	— Напълно в състояние съм да се справя — изпъшка Джесика.
	— Без спорове.
	— Какво се случи с цивилизования джентълмен, който онзи ден ми позволи да платя за вечерята?
	— Да се разделят разходите на среща е различно от това да се погрижа за безопасното ти прибиране.
	— Среща? — Бейли мигом наостри уши.
	— Хубаво, изпрати ме до къщи — каза изведнъж Джесика и сряза любопитството на Бейли. — Довиждане на всички! — пожела и бързо напусна къщата.
	Пред Купър стояха четири развеселени лица. Той се усмихна в отговор, а Бейли сякаш щеше да запее от удоволствие. Въобразяваше си, че са двойка.
	Не бяха.
	Купър все така искаше лекарката сама да вземе решение.
	Това не значеше, че не беше ужасно забавно да я занася.
	Забърза да я настигне отвън.
	— По-кротко, докторе.
	Тя се обърна да го изчака. Тъгата, която зърна върху лицето й, прогони всякакво веселие.
	Вървяха редом към хотела в пълно мълчание, докато накрая на Купър не му писна. Трябваше да обсъдят някои неща.
	— Щастлива ли си в Уилмингтън, докторе?
	Почувства напрежението, което обзе тялото й. Изведнъж вдигна ръце видимо ядосана.
	— Не знам, ясно ли е? Не знам. Но знам, че животът ми е обратно в Уилмингтън, Купър. Работата ми е там. И съм добра в работата си. Онези жени се нуждаят от някой като мен. Имам задължения и не мога просто да ги изоставя.
	— Ами ти? — оспори той. — Ти нямаш ли потребности?
	Единственият отговор, който последва, беше това преливащо от болка изражение, което той не можеше да разтълкува напълно.
	Излъчваше толкова много мъка, че той реши да сложи точка.
	Помежду им се възцари мълчание, но обичайното взаимно разбирателство, което той обичаше толкова много, беше изчезнало. С всяка изтекла секунда долавяше абсолютно всичко свързано с нея. Топлината, излъчваща се от тялото й, бързото повдигане и спускане на гърдите, което му даваше да разбере, че и тя също беше повлияна от близостта им, лекото треперене на плътната й долна устна, което тя изобщо не осъзнаваше.
	Предишната нощ я сънува.
	Тя беше в бара като в деня, когато се запознаха. Нямаше никой, освен тях двамата.
	Чука я върху една от масите.
	Бързо. Невъздържано.
	Толкова разгорещено.
	Купър се събуди и веднага скочи под душа. Затвори очи, припомни си съня и се погрижи за себе си.
	Беше празно, така празно в сравнение с това каква можеше да бъде действителността.
	Само като си помисли, членът му се втвърди под джинсите, а очите му се насочиха към устата на Джесика. Беше време да й припомни какво можеше да има помежду им.
	Купър я стисна за китката и я избута встрани от магазина за сувенири на Далия. Алеята между него и съседната сграда беше тъмна и тиха, като се изключеше тяхното тежко дишане. Притисна я, като опря ръце на стената от двете страни на главата й.
	Джесика се вгледа нагоре към него с тези големи тъмни очи.
	— Купър…
	Заглуши задаващия се въпрос с уста, точно както беше постъпил миналия път.
	Тя имаше вкус на ментовия сладолед, който бяха яли за десерт и на още нещо. Нещо, изцяло принадлежащо на Джес.
	Тя проплака, а секунда по-късно езикът й докосна неговия и дотам.
	Той беше погълнат.
	Целувката му стана ненаситна и залят от чувство на отчаяние, той притисна цялото си тяло в нейното. Прелестното усещане за устата й, смесено с тежестта на гърдите й, притиснати към него, беше достатъчно да го възпламени, но когато тя обви ръце около шията му и преплете пръсти в косата му, за да го придърпа по-близо, той вече беше свършен.
	Сграбчи дупето й, а пенисът му се притисна към корема й. Ръцете му се плъзнаха надолу по задната страна на бедрата й и той качи единия й крак на хълбока си, за да се озове там, където имаше нужда да бъде, да прилегне плътно между бедрата й.
	Мамка му, щеше му се да беше облечена с пола.
	— Купър — изстена тя и прекъсна целувката. Отпусна глава назад и примижа чувствено с очи, когато той започна да се отърква в нея. Бузите й бяха зачервени и тя заби пръсти в раменете му за опора. Изви таз към него и той почувства как нервните му окончания се възпламеняват.
	Имаше нужда да бъде в нея.
	Нежната кожа на шията й го зовеше, тя правеше въртеливи движения с таза си срещу него, той я вкусваше, редеше нежни целувки по шията и ключицата й. Премести другата си ръка надолу по гърба й, а устните му достигнаха издутините на гърдите й. Потърка с палец фината материя на блузата й и сутиена, който ги криеше от него, и изръмжа, когато зърното й щръкна под тъканта.
	Ако не спряха скоро, щеше да я обладае още тук.
	— По дяволите! — дръпна се рязко от нея и тя политна назад към стената със замаян вид.
	Всичко, което искаше, беше да я вкуси.
	Вече беше наясно, че с тази жена само вкусването нямаше да му стигне.
	— Кажи ми — произнесе леко задъхано. — Кажи ми, че имаш това в Уилмингтън, докторе.
	Наблюдаваше как мускулите на челюстта й се напрегнаха, когато стисна зъби.
	Не можеше да му го каже.
	Това му беше ясно. Защото онова, което се случваше между тях, не се случваше твърде често.
	— Докторе? — настоя и в този миг установи, че Джесика Хънтингтън не беше само умна и дръзка, но също така и невъобразим инат.
	— Не мога да го направя — посочи между тях двамата. — Не и с теб.
	И после си тръгна.
	Отряза го.
	Просто я молеше да отвори малко място в живота си за него. Фактът, че тя отказваше дори да го обмисли, когато кръвта му кипеше заради потребността да я има, а умът му беше ангажиран с нея през повечето часове от деня, беше като зееща рана. Интересно, но болката го изпълни с решимост. Джесика Хънтингтън се самозалъгваше. Купър не знаеше защо, но щеше да научи.
	Дотогава лекарката вече щеше да е в леглото му.
	Точно там, където и двамата знаеха, че й е мястото.


>	12.
>	Джесика

	— Джесика… добре… ли си?
	Вдигнах устремения си към незапалената камина в книжарницата на Еймъри поглед и я заварих да стои до мен със загрижено изражение на лицето.
	— Не знам — отговорих откровено.
	Тя отклони очи, видимо несигурна, а после пое огромна глътка въздух и ги насочи обратно към мен.
	— Говори ли ти се за това?
	Усмихнах се на щедрото й предложение.
	— Свързано е с мъж.
	Очите й просветнаха заинтригувано.
	— Любовни отношения?
	— Може би.
	Еймъри седна срещу мен, като изглеждаше по-нетърпелива, отколкото я бях виждала някога изобщо.
	— Несподелена любов?
	— Не — поклатих глава. — Снощи обърнах гръб на мъж, който има желание да изследва химията помежду ни.
	— Не е ли добър човек?
	— Всъщност ми се струва изключително добър човек — _прекалено добър за мен_.
	— Тогава какъв е проблемът?
	— Ами, налице е фактът, че аз не живея тук, а той да. Но по-големият проблем е, че не ме познава, както според мен си мисли, че ме познава. Съществува сериозна вероятност да е изградил в съзнанието си представа за мен, която не е вярна и ако научи коя съм в действителност… — гърдите ми се стегнаха при тази мисъл. — Ще го изгубя — напрегнах се, понеже не бях възнамерявала да споделям толкова много и не желаех да отговарям на неизбежните въпроси.
	Да, не биваше да се изненадвам, когато Еймъри просто кимна.
	— Според теб, ако си тръгнеш сега, преди нещата да са се задълбочили, няма да боли толкова силно, колкото ако той те изостави в бъдеще?
	Отпуснах се заради проявеното от нея пълно разбиране на ситуацията.
	— Именно.
	Тя ми се усмихна тъжно.
	— Ще ми се да можех да ти предоставя огромна доза насърчение, но ми се струва, че това би ме направило до голяма степен лицемерка. Бих постъпила точно като теб.
	В този момент временно забравих собствените си проблеми, защото ме осени мисълта, че Еймъри говори повече от всякога. Както винаги любопитството ми се изостри. Какво криеше тя? Почувствах с нея родство, което не можех да обясня, и се боях, че то идваше от подобно тъмно място в миналото на двете ни.
	Боже, надявах се да не е така. Еймъри Сондърс изглеждаше толкова мило създание.
	— Кога си заминаваш? — попита изведнъж тя.
	Отново усетих пробождане в гърдите и причината този път беше мисълта да оставя Хартуел зад гърба си.
	— След няколко дни.
	— Тук ти харесва — заключи.
	— Много.
	— Какво точно ти харесва?
	Това беше нещо, което намирах трудно да формулирам в две думи. Най-накрая произнесох кротко:
	— Тук чувствам покой.
	Еймъри ми се усмихна тъжно.
	— И на мен ми харесва заради това.
	Затрогващият момент, който поделихме, беше прекъснат, когато камбанката над вратата издрънка и в книжарницата влетя Бейли, която забърза към зоната за четене. Разшири леко очи, като завари Еймъри да седи заедно с мен. Еймъри мигом скочи от мястото си.
	— Еймъри — произнесе Бейли с мила усмивка. — Как си?
	В отговор Еймъри също се усмихна свенливо.
	— Благодаря, добре. А ти?
	Бейли се постара да прикрие изненадата си.
	— И аз съм добре. Радвам се да те видя.
	— О. Аз също.
	Бейли се тръшна на дивана до мен, а Еймъри се отдалечи забързано и се зае да върши нещо в книжарницата.
	— Иха. Тя всъщност ми отговори.
	Усмихнах се в смисъл „Казах ти“.
	Изведнъж тя се начумери към мен.
	— Какво се е случило между вас с Купър снощи?
	Какво беше това по дяволите? Как изобщо знаеше, че се е случило нещо? Въздъхнах тежко.
	— Преживях най-възбуждащата целувка в живота си.
	— Е… — тя направи физиономия. — Това не е ли нещо хубаво? Най-възбуждащата целувка в живота е нещо добро, нали така?
	— Не. Не е добро. След няколко дни се връщам в Уилмингтън.
	Бейли присви очи.
	— Осъзнаваш ли, че нито веднъж не го нарече у дома?
	— Какво?
	— Никога не каза _прибирам се у дома_. Никога не определи Уилмингтън като свой „дом“.
	След като не отговорих нищо, защото не бях сигурна какво да е то, Бейли продължи:
	— Не мисля, че там си щастлива, Джес.
	Пак с това!
	Нима носех неонов надпис гласящ: „Аз съм Джесика Хънтингтън и съм изключително нещастна!“.
	— Няма да се преместя в Хартуел заради мъж, когото почти не познавам — произнесох отбранително, с цел да отклоня разговора.
	Не подейства.
	Тя ме изгледа ядосано.
	— Не става дума за Купър. Ако Хартуел е една голяма торта, която искаш да изядеш, но си забраняваш, Купър е само черешката отгоре й.
	— Какво?
	Тя въздъхна драматично.
	— Не го казвам, защото съм открила добра приятелка, която наистина не желая да изгубя. Казвам го, защото за краткото време, в което станахме наистина близки, ти почти никога не отвори дума за Уилмингтън или за работата ти там. Повечето хора, които познавам, нареждат за работата си или за мястото, където живеят, почти през цялото време. Не и ти, Джес. Все едно се натъжаваш дори да мислиш за това. Та моят въпрос е: „Щастлива ли си там?“ И щастлива ли си да бъдеш лекар?
	Страхът накара гърдите ми да се стегнат и усетих, че дишането ми стана плитко и ускорено. Облегнах се на дивана и започнах да дишам бавно и спокойно.
	— Джес, добре ли си?
	Махнах към нея.
	— Напълно. Ще се оправя.
	Бейли зачака търпеливо. Когато най-накрая почувствах, че съм преодоляла малкия си пристъп на паника, погледнах към нея и я дарих със същата откровеност, която бях предоставила на Купър.
	— Не знам дали съм щастлива. Но съм добра в работата си. Освен това имам ангажимент там. Налага се да се върна.
	Изведнъж тя придоби възмутен вид.
	— Дори да не си щастлива?
	— Бейли, вече не сме деца. Понякога се налага да вършим неща, които не ни харесват. Такъв е животът.
	— Не, това означава да живееш като мъченица — оспори. — На всички се налага да вършим неща, които не ни харесват, права си. И много хора нямат друг избор. Имат скапана работа и живеят в скапани домове, защото това е всичко, което някога ще имат и им липсват силите или възможностите да се стремят към нещо повече. Но ти не си от тези хора, Джесика. Образована си. Силна си. Тук имаш приятели. Имаш избор. Не се налага да работиш в затворнически лазарет, ако не го искаш. Не се налага да живееш в град, който не харесваш, ако не го искаш. Та кажи ми следното… Защо смяташ, че не заслужаваш да бъдеш щастлива?
	Поех рязко въздух, шокирана до крайност от нейната проницателност.
	Преглътнах с усилие, защото сега, когато Бейли беше наясно, че имам тайна, за мен всичко в Хартуел беше приключило. Не бих била в състояние да устоя на разпити на тема личния ми живот.
	Поклатих глава, за да не допусна болката да проличи в очите ми.
	Каквото и да беше онова, което видя Бейли, то накара изражението й да омекне.
	— Никога не е прекалено късно да промениш пътя, по който си поела. Никога не съм вярвала, че ти е нужна престижна кариера и луксозно жилище, за да си щастлив човек. Всъщност Бон Тримейн е пример за това, че съм права. Добрите хора, Джес, добрите хора са онова, което прави едно място твой дом. Не ми е известна твоята история и, честно казано, не ми е нужно да я знам, защото познавам теб. Също така знам, че нямаш дом и няма абсолютно нищо срамно да го желаеш повече от всичко на света. Без значение от възрастта ти.
	Почувствах очите ми да парят от сълзи заради милите й думи.
	Объркваха ме до крайност. И нещо повече от това, вкараха ме във война със самата себе си.
	— Приятелчето, с което се чукате, в момента седи на рецепцията ми — обяви внезапно Бейли.
	Почувствах се напълно объркана и ми отне известно време да схвана точно какво ми казва. А в следващия момент шокът от изненадата, при това не приятна изненада, ме изправи на крака.
	— Андрю е тук?
	— Да — тя също се изправи и ме последва към вратата. — Между другото, какво виждаш у този мъж?
	— Еймъри, трябва да тръгвам — провикнах се, докато отминавах щанда и пренебрегнах напълно думите на Бейли.
	Еймъри се намръщи и попита:
	— Ще те видя ли, преди да си заминеш?
	Топлина измести част от неприятната изненада, сграбчила в плен гърдите ми.
	— Със сигурност. Обещавам.
	Разменихме си усмивки и се сбогувахме. Две секунди по-късно вече бързах по дъсчената алея.
	— Иха, тя наистина разговаря с теб. И те харесва. Виждаш ли? Ето го знакът, Джесика Хънтингтън. Еймъри Сондърс е собственик на книжарницата от седем години и никога не се е сприятелявала с някого от местните. Но с теб… С теб се сприятели. Това е знак!
	В крайна сметка се подсмихнах, защото колкото и да бях объркана по отношение на собствения си живот, не можех да недоволствам от факта, че Бейли и Еймъри ме харесваха достатъчно, та да искат да остана.
	— Обратно на въпроса ми от по-рано: какво, за бога, виждаш у този тип Андрю?
	— Много просто: сексапилното му тяло.
	— Не съм убедена, че заради такова нещо си струва да се занимаваш с него.
	— Разбираме се — това беше истина само отчасти. Осъзнах как по-голямата истина е, че Андрю ме задържаше свързана с нещо безопасно и студено.
	Чувствах се удобно във връзка без чувства. Пълната удовлетвореност обаче беше нещо, към което никога не си позволявах да се стремя. Всичко опираше до това да се защитавам — и да не допускам нищо да ми оказва влияние.

	* * *

	Няколко часа по-късно вървях по Мейн стрийт заедно с Андрю. Когато стигнах до хотела, исках да тропна с крак също като малко дете и да настоявам да науча защо се натрапва на почивката ми. Не сторих подобно нещо, но не предложих и топло посрещане.
	Бях шокирана от начина, по който ме прегърна и произнесе:
	— Разтревожих се, като не отговори на съобщението ми. Днес и утре нямам операции, така че реших да дойда да проверя как си.
	С други думи искаше да се озове в леглото ми.
	Но само мисълта да правя секс с него ми носеше дискомфорт.
	И не можех да се отърся от това усещане.
	Плюс това, колкото повече време прекарвахме заедно в Хартуел този ден, толкова по-вбесяващ ставаше той.
	— Не мога да повярвам, че дойде тук на почивка — направи физиономия, докато вървяхме по Мейн стрийт. — Сериозно, Джесика… Ако искаше истинска почивка, щях да те заведа на Бора Бора.
	С цел да не стигам до разправия на обществено място, останах смълчана, а той предложи да се върнем в хотела. Очевидно беше приключил с разглеждането на местните забележителности.
	И именно в този момент нещата се влошиха още повече.
	Както вървяхме към естрадата, очите ми пробягаха по гол до кръста мъж, който подменяше стъпалата й. И после се върнаха обратно на него, защото разпознах профила му.
	По дяволите.
	Купър.
	Той се изправи, взе бутилка вода и гърлото ми пресъхна само като го гледах как пие. Дявол го взел.
	Голият Купър с неговите впечатляващи плочки беше гледка, която си струваше да се съзерцава. Да не споменавам за начина, по който коланът му с инструменти беше смъкнал джинсите му леко, но недостатъчно, че да успея да зърна задните му части. Това беше жалко. Наистина жалко.
	Адамовата му ябълка подскачаше, докато преглъщаше водата и аз се почувствах хипнотизирана от начина, по който капките пот се търкаляха по шията и гърдите му. Изведнъж почувствах неудържима потребност да плъзна ръце по него.
	Не бях допускала, че е възможно да се възбудя така само като гледам някой мъж.
	— Познаваш ли го? — изтръгна ме от сладострастната мъгла резкият глас на Андрю.
	— О… Ами…
	— Докторе?
	Застинах при прозвучаването на гласа на Купър и кимнах към Андрю.
	— Да — отвърнах и отново погледнах към Купър. Той стоеше засенчил с длан очите си, та да може да ме види.
	Заловена, нямах друг избор, освен да приближа до него редом с Андрю.
	Купър стрелна Андрю с поглед и щом спряхме пред него, снижи ръка. Очите му останаха присвити към моя придружител.
	— Какво правиш? — посочих към стъпалата на естрадата.
	Той все така се взираше в Андрю, който от своя страна го наблюдаваше подозрително.
	— Последния път, когато беше използвана естрадата, изпуснаха пиано, докато го местеха. Пианото беше съсипано, а също и няколко от стъпалата. Обещах да ги поправя и сега го върша.
	Барман, механик, дърводелец… Имаше ли нещо, което този мъж не умееше да прави с ръцете си?
	_Спри да мислиш за ръцете му._
	Прочистих похотта от гърлото си, преди да кажа:
	— Бива те с ръцете, а?
	_Какво?_
	_Защо изобщо споменах ръцете му?_
	Мигом се изчервих, щом Купър погледна към мен с блеснали развеселено очи и неприкрит намек за флирт.
	— И представа си нямаш.
	_И_ мини оргазъм.
	Андрю прочисти гърло в опит да прекрати надпреварата по взиране между мен и Купър. Подейства. Обърнах се засрамено към него.
	— Няма ли да ме представиш?
	_Не._
	— Купър Лоусън — Купър протегна ръка към него.
	Андрю остана загледан в него за миг и, кълна се, бях готова да го зашлевя през лицето, ако не приемеше ръката на Купър.
	Въздъхнах от облекчение, когато го стори.
	— Доктор Андрю Ливингстън.
	Забелязах как Купър видимо се напрегна, преди да ме стрелне с _неособено_ развеселен поглед с ъгълчето на окото си. Почувствах се виновна, макар да не бях канила Андрю в Хартуел.
	— Е, радвам се, че се запознахме — добави Андрю и обви раменете ми с ръка. — Но с Джесика наистина трябва да вървим.
	Позволих му да ме отведе, разяждана от чувство за вина. Нещата само се влошиха, когато погледнах назад и установих, че Купър се взираше след нас. И определено не беше щастлив дърводелец.
	Докато с Андрю крачехме към хотела, аз едва преборвах потребността да изтичам обратно при Купър и да обясня, макар да ми беше ясно, че за мен ще е най-добре да ме намрази.
	Обаче аз не исках да ме мрази.
	Сигурно отново се беше заел да поправя онези стъпала, гневен на мен, докато други жени точеха лиги за него. Сигурно техните ситуации не бяха така усложнени като моята и…
	Престани!
	Не бях на себе си от нерви. Първо трябваше да се справя с Андрю.
	— Всъщност защо си тук? — събрах кураж да попитам най-сетне, когато вече се изкачвахме по стълбите на верандата пред хотела.
	Той бутна вратата и спря с лице към мен в празната зона на рецепцията.
	— Време е да променим нещата между нас. Да започнем истинска връзка. Без повече игрички, Джесика. Времето ни разделени ми позволи да погледна отстрани. Остаряваме за подобно нелепо поведение. Време е да се установим.
	Тази мисъл ме накара да почувствам равни дози паника и раздразнение. Беше типично в негов стил да взема такива изключително важни решения без мен.
	Тъкмо отворих уста да отбележа този факт, когато Бейли изскочи забързано от залата за хранене.
	— Мона ще ме замести тази вечер и реших, че с Том и теб можем да заведем Андрю за по питие в „Купърс“.
	Мисълта накара стомахът ми да се разбунтува. Изгледах ядосано Бейли. Защо правеше това?
	— Не мисля…
	— Имам нужда от скоч след този ден — намеси се Андрю, явно без да отчита споменаването на името на Купър. — Защо преди това не _подремнем_?
	В смисъл на секс.
	Не.
	Осъзнах, че просто не бях в състояние.
	— Защо ти не отидеш да _подремнеш_? — подадох му ключа от стаята си. — Ще се видим тук малко по-късно. Обещах на Еймъри да й помогна за нещо.
	Тръгнах, преди да е успял да се възпротиви.
	Всъщност никога в живота си не се бях движила така бързо.
	Измъкнах телефона от чантата си и забелязах, че сувенирният магазин, собственост на приятелката на Бейли, работеше. Когато минах сутринта, все още бе затворен.
	Далия трябва да се беше върнала.
	Наистина исках да се запознаем веднага щом ми паднеше възможност. Бейли говореше за нея такива хубави неща.
	_Само дето скоро си тръгвах. Така че защо изобщо беше от значение?_
	Събух обувките си и слязох от дъсчената алея на плажа. Не се спрях, докато не открих спокойно местенце южно от еспланадата и надалече от хотела и останалите туристи.
	Седнах на пясъка и натисках бутона за бързо набиране на телефона си.
	След няколко позвънявания Матю отговори:
	— Джес, наред ли е всичко, миличка?
	При прозвучаването на гласа му мигом се поотпуснах.
	— Моментът неподходящ ли е?
	— Не, тъкмо приключвам за деня. Не звучиш особено добре. Какво е станало? Последния път, като се чухме, прекарваше чудесно.
	— Ами ако да бъда лекар всъщност не ме прави щастлива? Ами ако просто съм убедила себе си, че е така? Тогава как да постъпя?
	— О, боже, Джес… Казвал съм ти го и преди… Захвани се с онова, което те прави щастлива.
	— Не е ли нелепо обаче да си задавам подобни въпроси на трийсетгодишна възраст? — засмях се заради абсурдността на ситуацията. — Чувствам се така ужасно изгубена, Матю.
	Той мълча известно време и накрая каза:
	— Така е от много време, Джесика.
	Самото споменаване на миналото ме накара да се затворя. Не го обсъждах дори с Матю, единствения човек, на когото беше известна истината.
	Той въздъхна заради мълчанието ми.
	— Кажи ми какво става?
	— Налага се да знам — произнесох, а думите излязоха от устата ми дори без да осъзнавам, че се каня да кажа това, — че ако започна някъде на чисто, няма да ме сметнеш за луда. Защото в този момент смятам, че съм луда дори изобщо да го обмислям.
	— Добре… За ново начало в Хартуел ли става дума?
	Повдигнах рамене, а после осъзнах, че съм на телефона и няма как той да ме види.
	— Може би. Важното в случая е, че стигнах до осъзнаването как не съм щастлива в Уилмингтън. Постоянно се съпротивлявам на тази истина… Само че това е истината. Мислех, че нещата се развиват нормално — по начина, по който заслужавах, — но може би е време да порасна и да живея живота си, както го искам, мамка му. Нали така?
	— Да — потвърди разпалено той. — Боже, Джес, да.
	— Ненавиждам мисълта да изоставя жените от затвора, защото съм добър лекар за тях.
	— Знам го.
	— Но може би е време да поставя себе си на първо място. Може би.
	— Не може би, Джес. Определено е така. Не мога да ти опиша колко съм щастлив да чуя това от теб.
	— Значи не смяташ, че е налудничаво, безотговорно, незряло и…
	— Не. Нищо от това. Понякога животът просто не се развива, както се надяваме, и без значение от възрастта настъпва момент да го променим. В офиса ми има четиридесетгодишен мъж, който работи като стажант. Петнайсет години е бил зъболекар и един ден решил, че е нещастен и иска да започне наново.
	— Наистина ли? Да не си го измисляш, за да ме накараш да се чувствам по-добре?
	— Името му е Майк Лоуъри. Ако искаш, мога да му подам телефона.
	Засмях се.
	— Добре. Вярвам ти.
	Помълчахме известно време.
	— Чувам вълните — отрони меко той.
	Устремих поглед над дългата плажна ивица.
	— Тук е красиво. Спокойно.
	— Постъпи, както е нужно да постъпиш, миличка. А като си готова, ще доведа Хелена и Пери, за да сме сигурни, че всичко при теб е наред.
	Преглътнах буцата в гърлото си.
	— Никой никога няма да държи на мен колкото ти.
	— Джес… Биха го направили, ако им дадеш шанс.

	* * *

	— Идеята ти е лоша — просъсках в ухото на Бейли и двете последвахме Том и Андрю в „Купърс“.
	— Според мен е чудесна идея. Ще ти изясни това-онова — усмихна се. — О. Далия се е върнала — смени преднамерено темата. — Има да свърши разни неща, но обеща да се видим на по питие, преди да си заминеш. Нямам търпение да се запознаеш с нея.
	— Добър опит — коментирах.
	Тя само се подсмихна, но лицето й посърна леко, щом насочи внимание към бара.
	Проследих погледа й.
	Андрю и Том стояха до бара и изведнъж ме обзе желание да се втурна и да отведа Андрю. Лицето на Купър беше напълно безизразно, когато погледна към нас с Бейли.
	— Това беше лоша идея — промърмори Бейли. — По дяволите.
	— О, мислиш ли?
	Тя пренебрегна сарказма ми.
	— Мислех си, че ти помагам. Реших, че ако видиш Доктор Арогантност редом с невероятния Купър Лоусън, това най-накрая ще те накара да прогледнеш. Но нямам желание да наранявам Купър, за да ти помогна. По дяволите.
	— Ъъ… Те вече се срещнаха по-рано днес — обясних и след това последното й изречение достигна до съзнанието ми. Да наранява Купър?
	Но тя се насочи към бара, преди да съм успяла да получа отговор.
	— Това е доктор Андрю — Том вече представяше Андрю на Купър, когато стигнах до тях. — Приятел е… на Джесика.
	Купър кимна на моя… приятел.
	— Да, вече се запознахме.
	— Кажи ми, че зареждаш с „Макалан“ — каза Андрю вместо поздрав.
	Купър само кимна.
	— За мен два пръста върху лед.
	— Да седнем в някое сепаре — Бейли затегли Том за ръката.
	Той се намръщи озадачено.
	— Но обикновено сядаме на бара.
	— Тази вечер съм в настроение за атмосферата на сепаре — Бейли се усмихна ведро. Прекалено ведро. — Хайде — задърпа го още по-настойчиво. — Предложи ми малко романтика.
	— Държиш се по-странно от обикновено — заяви Том и я последва.
	Андрю ме хвана за ръка.
	— Идваш ли?
	Аз бях прекалено ангажирана да се взирам в Купър, който ме наблюдаваше с безизразни очи. Но сега вече го познавах по-добре. В тях се прокрадваше намек за нещо. При това не хубаво.
	Още ми беше ядосан.
	Това ме накара да поискам да се смаля и да намеря дупка, в която да се скрия.
	— Купър — промълвих, защото изведнъж изпитах потребност той да бъде мил към мен.
	Всичко, което получих, беше кимване и:
	— Лили ще вземе поръчката ви.
	Напълно разбита, аз се затътрих след Андрю. Той пусна ръката ми, за да обвие своята около кръста ми, а на мен ми се прииска отчаяно да се откъсна от хватката му. Но вече не бях тийнейджърка.
	Сама се поставих в това положение и се налагаше да подходя като зрял човек.
	Пренебрегнах жеста му като маловажен, като бързо се вмъкнах в сепарето до Бейли, та за Том и Андрю да останат местата срещу нас.
	Дотук със зрялото държание.
	Но да не нараня Купър засенчваше желанието да покажа зрялост.
	Бейли се наклони към мен, все едно да ме прегърне.
	— Съжалявам — прошепна в ухото ми.
	Мигом й простих за детинската й постановка, защото знаех, че мотивите й са чисти. Стиснах ръката й успокоително.
	— Това място е… _старомодно_ — отсече Андрю, като се озърташе.
	Том и Бейли се спогледаха по начин, който ясно показваше, че не са впечатлени от претенциозността на Андрю. Прищя ми се да го сритам под масата.
	— На мен ми допада изключително много — уведомих го.
	Той ми се усмихна снизходително.
	— Скъпа, у дома си имаме добри барове в изобилие.
	— Това беше изключително обидно — отбеляза Бейли.
	За малко да прихна.
	Андрю изглеждаше изненадан от избухването й.
	— Целта не беше такава.
	— Добре. Ще имам нужда от питие — Бейли изстреля ръката си във въздуха. — Лили, насам. Пронто!
	Лили вдигна рязко глава заради крясъка на Бейли, записа набързо поръчката, която вземаше, и веднага се насочи към нас.
	Усмихна ни се широко.
	— Какво ще желаете?
	— Два пръста „Макалан“ с лед — поръча Андрю, преди някой друг да е успял да отвори уста. — И чаша от най-доброто ви червено вино.
	Поръча вместо мен.
	Не бях изненадана.
	Бейли обаче имаше вид, все едно иска да го зашлеви.
	Том сподави смеха си и също поръча.
	— Бира, Лили.
	— Бейли? — обърна се Лили към Бейли.
	Приятелката ми се отърси.
	— „Лонг Айлънд“. И задраскай червеното вино — обърна се многозначително към мен. — Какво ще пиеш, Джесика?
	Сега беше мой ред да удържам смеха си. Обърнах се към Лили, като избягвах погледа на Андрю.
	— И за мен също „Лонг Айлънд“.
	Имах усещането, че ще имам нужда от коктейла.
	— Разбира се. О — приведе глава към мен. — Исках да ти благодаря. Купър каза, че ти си го посъветвала да обсъди с мен какво се случва… Трябваше да се обърна към него по-рано. Както и да е, благодаря ти. Наистина имам нужда от работата.
	У мен се разля топлина.
	— За нищо. Надявам се, че всичко е наред.
	— Ще бъде. От полза е, че имам такъв невероятен шеф — усмихна се широко и изприпка към бара.
	Насочих поглед към Купър. Смееше се на нещо заедно със Стария Арчи и стомахът ми се преметна. Обичах тази негова крива усмивка.
	Хареса ми, че е последвал съвета ми и беше помогнал на Лили с проблемите й.
	— Добре ли си? — попита Андрю и привлече вниманието ми обратно към себе си.
	— Доктор Джес!
	Подскочих при крясъка, който накара всички в бара да завъртят глави и да погледнат към Стария Арчи.
	— Да? — извиках в отговор, леко разтревожена какво се канеше да каже, при положение че току-що беше говорил с Купър.
	— Моята стара госпожа Анита има проблем с врата. Обещах да те помоля да го погледнеш. И като и без друго ще се занимаваш с нея, ще й дадеш ли нещо за проклетия грип, който я мъчи? Опитва се да се пребори сама с него.
	Всички се обърнаха и се втренчиха в мен в очакване на реакция.
	— Хм… Анита няма ли си лекар тук?
	— О, мрази да ходи на лекар. Не понася да чака в онази неприятна чакалня. Описах й колко си мила и тя най-накрая се съгласи да бъде прегледана.
	Долавях загрижеността на Стария Арчи, така че се озовах в позицията да кажа:
	— Поръчай й утре сутринта да се отбие в хотела ми.
	— Тя ходи на работа. 8 часът добре ли е за теб?
	— Разбира се.
	— Чудесно. Бих те почерпил питие, но имам достатъчно пари само за още четири бири.
	Усмихнах се широко.
	— Всичко е наред.
	Обърнах се и установих, че Андрю се мръщи към мен.
	— Какво? — повдигнах рамене.
	— Домашни посещения? Сериозно ли?
	Лили се появи и остави чашите ни на масата. Взех коктейла си и обясних:
	— Той е приятел.
	— Със сигурност си завъдила доста такива тук — отбеляза надменно.
	— Да. Така е.
	В бара, в хотела на Бейли, както и в „Еймърис“ и „Антониос“ имаше и други туристи и макар всички да бяха посрещани сърдечно, собствениците не се отнасяха към тях като към приятели.
	Изведнъж осъзнах истината. Тези хора разбираха нещо, което аз бях прекалено голям инат да призная. Усещаха връзката, която бях изградила с техния град.
	И това ме правеше за тях нещо повече от турист.
	Това ме правеше свързана с тях.
	Измъкнах се навън от сепарето, тъй като вече не бях в състояние да се преструвам, че ситуацията не е каквато е.
	— Ела навън — наредих на Андрю. — Трябва да поговорим.
	— Питиетата ни тъкмо пристигнаха — възпротиви се той.
	Не казах нищо. Вместо това се завъртях на пети и поех към вратата с ясното съзнание, че ще ме последва, защото мразеше да се правят сцени.
	Вълните се разбиваха в брега, а луната озаряваше прибоя. Облегнах се на парапета на дървената еспланада с ясната мисъл, че се канех да постъпя правилно. Може би първата ми правилна постъпка от много време насам.
	— Какво става, по дяволите? — произнесе Андрю зад гърба ми. Бавно се обърнах, за да се изправя лице в лице с него, без да съм нито нервна, нито несигурна. Спокойна. И непоколебима.
	— Налага се бъда откровена. Не искам да имам връзка с теб, Андрю. Съжалявам.
	Той повдигна изненадано вежда.
	— Защо не каза нищо по-рано?
	— Не ми се отвори възможност.
	— Ами — той се изсмя кротко. — Това е абсурдно. Заради мястото е. Заради хората. И онази жена — той изви палец над рамото си. — Толкова е агресивна. Като си надалече от нея и обратно у дома, ще се почувстваш различно.
	Наежих се.
	— Не, няма… защото няма да се връщам в Уилмингтън. Ще остана тук.
	В мига щом произнесох думите на глас, усетих да ме изпълва облекчение.
	— Полудя ли? — тросна се той и тръгна към мен. — Сериозно ли говориш?
	— Не съм щастлива, Андрю. Не съм била щастлива… ами, не мога да си спомня последния път, когато съм се чувствала щастлива — признах тъжно.
	— И си въобразяваш, че тук ще бъдеш щастлива? Тук си от съвсем скоро — присмя се той.
	— Знам. Може и тук да не бъда щастлива, но знам със сигурност, че не съм щастлива да работя в онзи проклет затвор…
	— Повтарям ти го вече от две години!
	Пренебрегнах факта, че ме прекъсна.
	— Не съм щастлива в празния си апартамент и вече не ме прави щастлива да имам приятелче за чукане.
	— И именно по тази причина аз внасям промяна и започваме връзка — настоя той, като ме стисна за предмишниците.
	Усмихна ми се в опит да ме приласкае.
	— Не.
	— Да.
	— Не.
	— Не?
	Как можех да го направя, без да проявя жестокост?
	— Ъъ… — наистина не мислех, че има начин да не бъда поне малко жестока, освен ако не си послужех с неоткровеност, а на този етап не вярвах, че съществува друг начин да го убедя, освен да бъда пряма. — Не искам да бъда във връзка… с теб.
	— Но ти току-що каза…
	— Казах, че вече съм на вълна да искам нещо повече от това да играя ролята на нечий непостоянен сексуален партньор. Но това не означава, че искам нещо повече с теб.
	Той позволи на думите ми да достигнат до съзнанието му и после присви очи.
	— Заради бармана неандерталец, по когото ти течаха лигите днес следобед ли е всичко това? Предпочиташ _него_ пред _мен_?
	Гняв накара кръвта ми да кипне.
	— Той е _собственик_ на бара.
	— О, това го издига толкова много.
	Арогантен гадняр!
	— Дори не опира до него — отговорих и това беше самата истина. — Заради мен е. Тук ми харесва.
	— С бармана? — изхили се той.
	— О, ти наистина си мислиш, че си по-добър от него.
	— _Знам,_ че съм по-добър.
	— Знаеш ли какво, Андрю, ето ти истината. Харесваше ми да правя секс с теб, но никога не съм те харесвала. Уважавам те, защото си превъзходен хирург и спасяваш човешки животи. Но дотам. Защото колкото и да е прекрасно, че вършиш всичко това… спокойно може да се каже, че си най-себичният, най-неделикатният и арогантен мръсник, когото съм познавала.
	Устните му се разтвориха леко заради шока от бруталната ми откровеност.
	И въпреки това по някаква причина аз не бях в състояние да млъкна.
	— Купър не е себичен. Не е арогантен. Просто е един добър човек. Но твоят надменен задник е така високо в облаците, че вече не успяваш да видиш важните неща.
	— Знаеш всичко това за човек, когото познаваш от вчера? — напълно пренебрегна частта за себе си, понеже не искаше да чува такива неща, просто се престори, че не ги е чул.
	— Знам го заради начина, по който хората се отнасят към него. Всички го уважават. Искрено държат на него. Това говори повече за него от всичко останало.
	Андрю поклати глава и издаде звучна въздишка.
	— О, Джесика — устреми поглед към водата. — Ще ти простя всичко, което изрече току-що, защото… — обърна се обратно към мен. — Тревожа се за теб. Струва ми се, че преминаваш през нещо. Всичко е наред. Но като се измъкнеш, от каквато и да е тази криза на средната възраст, ще осъзнаеш, че току-що захвърли мен и кариерата си. Може и да си върнеш кариерата обратно. Но аз няма да чакам.
	Не знаех дали да плача, или да се смея заради неговата помпозност.
	— Не искам да чакаш, Андрю.
	Изражението му стана ледено, докато ме изучаваше, както ми се стори цяла вечност. Най-накрая кимна рязко.
	— Късмет, Джесика.
	Проследих го с поглед как се отдалечава, изчезва от полезрението ми, и не почувствах нищо друго, освен облекчение. Дадох си няколко минути на свежия нощен въздух, за да се стегна, преди да се върна обратно в бара.
	Нямах представа какво означаваше за нас с Купър внезапното ми решение да остана и дали изобщо съществуваше възможност за нещо помежду ни. Някак си той притежаваше властта да ме накара да искам да се откажа от независимостта, на която се радвах от толкова дълго, а това ме плашеше до смърт. Защото се боях, че на някакъв етап ще установи за мен нещо, което няма да му хареса, и ще го изгубя.
	Но в същия този момент осъзнах, че се боя също толкова от това да не ми предостави втори шанс да разбера какво имаше между нас. Знаех, че ако влезех обратно в бара и той ми обърнеше гръб, щях да съжалявам през остатъка от живота си за действията ми от онази вечер.
	Защото онова, което ми каза Купър тогава, беше истина. Никога не бях изпитвала нещо подобно.
	Заредих се с кураж, запътих се обратно навътре и се насочих право към бара, където стоеше той. Пълнеше чаша с наливна бира и ме изгледа изпод мигли, щом спрях срещу него.
	Бързо погледна обратно надолу към онова, което вършеше, но тонът му го издаде, когато попита:
	— Къде е хирургът?
	Кацнах на бар стола и се наведох малко по-близо, за да заявя:
	— Казах му да си върви. Също така му казах, че между нас всичко приключва.
	Той остави чашата наливна бира на бара, без да ме поглежда.
	— Освен това му обясних, че не се каня скоро да напускам Хартуел.
	Той вдигна рязко глава и се втренчи в мен изненадано.
	— Прав беше — повдигнах рамене. — Не бях щастлива.
	Купър просто продължи да ме гледа.
	Обзе ме несигурност.
	— Мислиш ли, че съм луда? Лошо решение ли беше?
	Отговорът му беше да обгърне с длан тила ми и да ме дръпне над бара за целувка.
	Не беше каква да е целувка.
	Беше страстна и жадна.
	Аз мигом се разтопих, точно както предишния път.
	Никога не бях срещала мъж, чиято целувка ме разпалваше за толкова дълго.
	До ушите ми достигнаха подвиквания и дюдюкания и Купър се отдръпна достатъчно, колкото да промърмори срещу устата ми:
	— Добро решение, докторе.


>	13.
>	Купър

	Наелектризираността в бара се покачи с цяло ниво, след като той импулсивно я целуна пред всички. Туристите нямаха представа какво се случваше, но редовните посетители знаеха. Макар да не познаваха много добре лекарката, познаваха него. Не беше от тези, дето целуваха случайни жени на публични места.
	Разбираха, че у Джесика имаше нещо различно и понеже редовните му посетители бяха свестни хора, той знаеше, че се радват за него.
	Така че настроението беше лековато и обстановката приятна, а за това допринасяха Бейли, Джес и Том, които си бяха устроили веселба заедно със Стария Арчи, за да отпразнуват решението на Джес да остане в Хартуел.
	— О-о, хрумна ми нещо! — Бейли запляска развълнувано с ръце. — Ще си тук за Фестивала на тиквата, правим си мини световен тиквен шампионат и…
	— Почакай — Джес вдигна ръка с широка усмивка на лицето. — Какъв е този тиквен шампионат?
	— Живееш в Делауер от толкова дълго и никога не си чувала за тиквен шампионат?
	Купър се подсмихна заради шока, изживян от Бейли, и обясни на Джесика:
	— Това е вид спорт, в който хората се състезават колко далече могат да метнат тиква. Допустима е употребата на всякакъв вид уреди. Наистина се провежда световен шампионат.
	— Ха — Джес кимна. — Нямам търпение да го видя.
	— О, има и още — продължи развълнувано Бейли. — Имаме си и Фестивал на пилетата, на който честваме нашата величествена щатска птица — синята кокошка.
	— И какво точно се прави на този Фестивал на пилетата? — лекарката изглеждаше искрено заинтригувана и развълнувана от перспективата за Фестивала на пилетата.
	Той предположи, че просто се вълнува, задето ще бъде част от нещо.
	Купър искаше да я целуне.
	— Всъщност това е просто извинение да завземем Мейн стрийт в началото на октомври — вметна Том. — Местните влизат в съревнование кой ще приготви най-доброто ястие с пилешко. На естрадата свири група. Продават се занаятчийски изделия, домашни печива…
	— Звучи забавно — заключи Джес с копнеж.
	Бейли прехвърли ръка през раменете й и я стисна здраво.
	— Забавно е. Знаеш ли кое още е забавно? Гей парадът в края на лятото.
	— Мислех, че гей парадите обикновено се организират в по-големите градове.
	— Така е. Сравнен с тях, този е малък, но Хартуел се слави със своята общност. Кел Съмърс и партньорът му Джейк организираха парада преди осем години и оттогава става все по-популярен. Върхът е. Така се вълнувам, че ще бъдеш тук за него.
	— Аз също. Тук определено се случват много неща.
	— Не забравяй Фестивала на музиката — добави Том.
	— О, да! Следващия месец. Пристигат групи откъде ли не. Кел Съмърс всъщност е съветник и ръководител на множество организации, така че той се явява официалният организатор на събитията в града. О, също така може би е редно да знаеш, че наш кмет е Джаклин Роуз — приятелка е на майка ми.
	Страхотна жена. Заместник-кметът ни е Пол Дуган, лекаря, когото споменах. Иън Девлин също е съветник…
	— Бейли, дай на лекарката възможност да осмисли всичко чуто — намеси се Купър през смях. — Разполага с повече от една вечер да се справи с градските политически фигури.
	— Точно така — Бейли се засмя. — Съжалявам.
	— Всичко е наред. Сигурна съм, че на сутринта няма да помня нищо — отвърна Джес.
	— Като стана дума… — Том погледна часовника си. — Трябва да се прибирам, мила.
	Бейли го стисна за китката и примижа към часовника му.
	— О, по дяволите — завъртя се и прегърна Джес. — Трябва да бягам, но се радвам, че оставаш.
	Джес я стисна здраво и после се отдръпна.
	— Ще говорим на сутринта.
	— Да — отвърна меко Бейли.
	Пожелаха си лека нощ и Том поведе Бейли навън от вече утихващия бар. Тя не спря да маха през цялото време, което караше Джес да се кикоти по очарователен начин. Вниманието на Купър бе приковано в нея. Тази жена беше толкова многопластова, а той беше прекарал с нея съвсем малко време. Нямаше търпение да научи всичко за нея. Представляваше сложна натура, но по вълнуващ начин.
	— Наистина е време и аз да тръгвам — обади се Джес, обърнала се обратно към него. — Обаче съм толкова превъзбудена.
	Той хвърли поглед към последните от редовните си посетители, които подвикнаха за лека нощ, преди да напуснат бара. По местата си седяха само няколко туристи и Стария Арчи. След пет минути щеше да обяви, че е време за последна поръчка. Погледна Джес и установи, че тя го наблюдаваше някак настоятелно, което му допадна много.
	— Остани, след като затворя.
	Тя повдигна вежда.
	— Без щуротии — ухили се широко, защото беше прочел мислите й. — Ще ти приготвя безкофеиново кафе и можеш да изпееш всичко.
	Защото колкото и да се беше веселила с Бейли и Том, всъщност не бяха обсъдили защо беше взела решение да остане и с какво щеше да се занимава тук. Това представляваше огромен ход за нея. Някои хора, сигурно повечето, биха казали, че е доста импулсивно начинание след толкова кратък престой. Нямаше как да е било лесно решение и Купър искаше да се увери, че го е обмислила добре.
	Двайсет минути по-късно барът беше затворен и той отпрати Лили и Райли да си вървят по-рано.
	Заключи и приготви безкофеиново кафе за себе си и Джес, а после я отведе до едно сепаре в дъното на бара.
	За известно време отпиваха от кафето си смълчано и накрая той каза:
	— И така… Какво се случи днес?
	Тя изпусна гигантска въздишка и се облегна на мястото си.
	— Днес настъпи кулминацията на много неща. Като за начало, ти имаше право, че не съм щастлива. Аз… Убеждавах се, че ситуацията, която сглобих сама за себе си в Уилмингтън, ме задоволява. Докато бях там, беше лесно да се убеждавам, защото нямах представа какво пропускам. Прекарала съм толкова голяма част от живота си потопена в света на медицината, че нямах време да забележа. А после се озовах тук и това място е толкова различно… Вие обичате работата си и работите усърдно… но мястото създава усещането, че тук темпото е по-бавно и има повече безгрижност.
	— Усещането ти е правилно — потвърди Купър.
	— Добре — тя му се усмихна плахо. — Радвам се, че не греша, защото до голяма степен точно това ме привлече да живея тук… — тя се вгледа в кафето си. — Дори не мога да го обясня, Купър. Просто се чувствам… Чувствам се свързана с нещата тук. Преди никога не съм се чувствала свързана с някое място.
	— И заради това оставаш? — искаше тя да каже „да“ защото истината беше, че колкото и да се радваше, задето остава, Купър се тревожеше цялата вечер, че е взела това сериозно решение заради него. Харесваше лекарката прекалено много, че тя да захвърли всичко постигнато заради вероятността между тях да има нещо. Би се радвал да пробват връзка от разстояние, докато все още проверяват как стоят нещата.
	— Да — потвърди тя и той почувства да го изпълва облекчение. — Свързано е изцяло с това какво искам. Не ме разбирай погрешно — хората тук очевидно се явяват фактор. Всички са сърдечни и дружелюбни и приемащи… е… — засмя се. — Поне към мен. Предполагам не към всички.
	— Вон ли имаш предвид?
	— Всъщност Андрю. Но предполагам Вон също.
	— Това е заради хотела. Общината одобри проекта, преди Джаклин да стане кмет. Когато тя дойде на поста, реконструкцията на хотела вече течеше и с помощта на Бейли, която беше особено бясна заради появата на Вон, се опита да я спре. Не постигнаха нищо по законов път, но нескритото им неодобрение към хотела му го остави заобиколен от известна негативност. Доколкото аз виждам обаче, той не е лош човек.
	— Така ли?
	— Да. Както и да е, ти казваше, че…
	— О, да. Имах предвид, че никога не съм създавала връзка с непознати по начина, по който се случи с хората тук. С Бейли, Еймъри… С теб. Вече всичко това се въртеше в главата ми и изведнъж цъфна Андрю.
	Купър се начумери. В мига, когато го видя при естрадата, успя да надуши арогантността му. Когато прегърна лекарката през раменете, на Купър му се прииска да забие юмрук някъде. Също така се запита как изобщо тя успяваше да види нещо у него, след като вкусът й за мъже я караше да се среща с такива като този хирург.
	Всъщност това все още го смущаваше мъничко.
	— Не съм го канила — обясни тя. — Бях шокирана, когато Бейли ми каза, че е тук. Той и аз… — тя поклати глава като изглеждаше ядосана. — Не сме били в истинска връзка и няма да се впускам в повече подробности…
	— Ще съм благодарен.
	Тя се подсмихна.
	— Всичко, което ще ти кажа, е, че го уважавах и дори му се възхищавах в професионално отношение. Отличен хирург е. Но — и това наистина звучи ужасно — всъщност никога не съм го харесвала особено.
	Не звучеше ужасно. Всъщност му предостави известно облекчение.
	— Тогава защо си имала нещо общо с него?
	Джес се размърда смутено.
	— Не исках връзка с никого… Или поне така си мислех. Но все пак съм жена.
	Колкото и да се чувстваше облекчен, че не е типът жена, която си пада по подобни арогантни типове, Купър също така не беше особено щастлив тя да обяснява как търси задоволяване на нуждите си от мръсника.
	— Ясно — произнесе рязко.
	— Както и да е, когато се появи тук и най-неочаквано обяви колко съм му липсвала и как бил прекалено стар да се размотава и му било нужно да подхванем нещо сериозно… бях наистина изумена — сбърчи раздразнено нос. — Типично в стила на Андрю да взема решения от името на двама ни. Това ме накара да се замисля сериозно какво искам в действителност и да позвъня на приятел за съвет. Всичко това плюс поведението на Андрю от тази вечер ме накара да осъзная какво не искам. И онова, което не исках, беше него — а сега наистина плашещата част… — погледна нагоре към него с големи кръгли очи, потъмнели от неподправена несигурност, която го накара да поиска да се протегне и да я утеши. — Не знам дали искам да продължа да бъда лекар.
	Изненадата го спря да стори онова, което възнамеряваше.
	На този етап не знаеше какво да каже.
	Професията й… Ами… За Купър тя беше част от самоличността й. Разбираше, че е странно, защото никога не я беше виждал в ролята й на лекар, но все пак долавяше, че потребността й да лекува представляваше сериозна страна от характера й.
	— Не съм сигурен, че разбирам.
	— Нито пък аз — тя се изсмя натъжено. — Просто работата е там, че… съществува вероятност да съм избрала тази кариера по погрешни причини.
	— Какви са тези погрешни причини?
	Джес сведе поглед.
	— Не мога да обясня напълно. Просто… може би се опитвах да се реванширам за нещо и може би това не е достатъчно добра причина да бъда лекар.
	Помежду им се настани тишина.
	Не желаеше тя да крие нещо от него, защото, дявол го взел, той се чувстваше, все едно може да сподели всичко пред нея. Но все пак отношенията им бяха още пресни и съществуваха разни неща за него, с които щеше да изчака. Това важеше и за двете страни.
	Нямаше нужда да научава онова, което не му казваше лекарката. Още не.
	Припомни си обаче определени нейни думи.
	— Ами онова, което ми каза преди? Как искаш да оставиш следа?
	Напомнянето от страна на Купър за разговора им привлече погледа на Джес обратно върху него.
	— Не знам. Не знам дали не бъркам това с нещо друго — въздъхна. — Наясно съм, че не обяснявам ситуацията си особено добре.
	Мълчаха, докато пиеха кафето си. Купър премисляше дилемата й. Тя го притесняваше. Очевидно Джесика се намираше на кръстопът в живота си — не беше онази напълно уверена в себе си жена, за която я взе, като я срещна. Тази страна от нейната личност наистина го беше привлякла. Но да открие, че нещата не стояха така, не го накара да изпитва по-малко привличане. Това я правеше ненапълно идеална, по-реална, някоя, която може в крайна сметка да се нуждае от него, и за негова изненада това се хареса на Купър. Наистина му хареса ужасно много. Имаше желание да й помогне да открие онова, което търсеше.
	Щеше да се уповава на надеждата, че няма да бъде прегазен по време на търсенето.
	Засега щеше да се съсредоточи върху това да я накара да се чувства по-добре, защото тя не беше първият човек достигнал трийсет, който да осъзнава, че не е щастлив с кариерата и живота си като цяло.
	— Знаеш ли какво, докторе, дипломата ти няма да отиде никъде. Без значение от каквото и да било, ти си лекар. Защо не отдъхнеш малко от това и не провериш дали няма нещо друго за теб? Ако решиш, че искаш да се върнеш към лекарската професия, тогава, убеден съм, не би било проблем.
	Джес му се усмихна разведрено, а в хубавата й усмивка ясно личеше облекчение.
	— Наистина ли мислиш така?
	— Да. Нищо не е издялано в камък, нали така?
	— Да.
	Той забеляза как цялото й тяло като че се разтопи, когато натрупаното напрежение я напусна. Отново изучаваше настоятелно лицето му, сякаш да запамети всяка подробност.
	— Какво? — промърмори, а кръвта му закипя при мисълта и той да запамети всяка подробност у нея.
	— Разкажи ми за семейството си — изведнъж помоли тя.
	Купър се взря в големите й лешникови очи и зърна в тях копнеж. Не такъв копнеж, какъвто изпита той секунди по-рано, и изведнъж той беше ужасно любопитен да научи за _нейното_ семейство. Ако това значеше да говори за своето, тогава щеше да е лесно да измъкне от нея търсената информация. Осъзна, че и бездруго искаше да й разкаже за тях. Може би беше глупаво от негова страна да се доверява на жена така скоро, след като е бил предаден от друга, но Купър нямаше желание да бъде вкиснат и сърдит заради поведението на бившата си. Определено не искаше да причисли погрешно една добра жена към сорта на Дейна Келърман.
	— Баща ми ни напусна като бях на десет — подхвана.
	В очите й пролича съчувствие.
	— Съжалявам.
	— Няма нужда. Беше истински мръсник. Жесток мръсник.
	Джесика потрепна.
	— В такъв случай съжалявам дори повече.
	— Обзалагам се, че с твоята работа си се нагледала на подобни неща.
	— За съжаление да. Какво ли не съм виждала в затвора. Стари фрактури, толкова много на брой белези, че върху тялото има отбелязана цялата история на стар тормоз — истината е там, пред мен, и те пак лъжат — поклати тъжно глава. — Не мога да ти опиша колко много съжалявам, че на семейството ти се е налагало да преминава през нещо такова.
	— Предимно на майка ми — поясни той, а у него се обади така познатият гняв. — Тя обаче постъпи правилно. Потърси помощ. По онова време шерифът беше мъж, който беше много близък приятел на дядо ми. Той… Ъъ… Ами… Нека просто кажем, че той предприе, каквото беше нужно, та баща ми да схване посланието как вече не е добре дошъл в Хартуел — присви очи, припомнил си разговора им за братовчедката на майка му. — Пред майка ми стояха различни възможности. Тя взе правилното решение.
	Джесика мигом беше осенена от разбиране.
	— Схващам какво имаш предвид — прошепна.
	Той продължи:
	— След като той си тръгна, нещата се подобриха. Но беше тежко. Бяхме само аз, майка ми и малката ми сестра Катриона. Майка ми беше наследила бара от покойния ми вуйчо, но никога не го беше харесвала особено. Задържа стария управител и той го ръководеше вместо нея, но това изобщо не беше пълният му потенциал. Като за заведение на дъсчената еспланада беше някак долнопробен. Аз неизменно се мъчех да открия начини да печеля пари, така че работех почти целодневно и пропусках много от училище. Завърших някак гимназия и започнах работа като механик в автосервиза на Ули. Майка ми беше продавачка в бакалия. Скъсвахме се от работа, та да не се налага на Кат да го прави. Майка ми даде бара на двама ни, но Кат ми позволи да изкупя дела й още преди години. Той не беше страстта й. Искаше да отиде в колеж. Беше умно хлапе. Ние също го искахме за нея. Искаше да учи право и каквато си беше умница, приеха я в Университета на Пенсилвания.
	— Това е невероятно. И до известна степен ти също имаш заслуга — по лицето на Джесика се четеше нескрито възхищение.
	Това му допадаше, но не възнамеряваше да си приписва заслугите за усърдната работа на Кат.
	— Постигна го напълно сама. Работеше усилено по време на гимназията и нямаше кой знае какъв социален живот. Но отиде в колеж и не знам… — въздъхна. — Нямам представа дали напрежението й дойде в повече или какво… Стана малко необуздана. Като беше в първи курс, ми позвъни заради съмнения за бременност и аз се надявах, че уплахата и моята реакция ще я държат в пътя.
	Джес направи физиономия.
	— Не се е случило.
	— Не се случи — той въздъхна, защото все още помнеше ясно усещането, когато тя му съобщи, че се налага да напусне колежа, защото е забременяла от някакъв тип, когото дори не помни. — Беше на двайсет. Прибра се у дома за лятото. Натряскала се и преспала с турист, чието име не успя да си спомни.
	— Олеле.
	— Да. Но ми се наложи да го преглътна бързо, защото майка ни беше така разочарована, че не проговори на Кат през първите пет месеца от бременността.
	— Двойно олеле.
	Той се изсмя.
	— Да.
	— Но после се е появил Джоуи.
	— Джоузеф Купър Лоусън — лицето му се озари от усмивка само при мисълта за детето. — По-умен е дори от майка си. И можеш да си сигурна, че баба му пърхаше около него повече от всеки друг. Бързо надмогна разочарованието още първия път, като го пое в ръце.
	Джесика мълча известно време, загледана в него. После произнесе с мек тон:
	— И колко дълго успя да му се порадва?
	Налегна го мъчителна тъга.
	— Не задълго, докторе. Минаха само няколко години, преди ракът да й види сметката.
	— Били сте близки.
	— Изключително. За известно време все едно светът беше свършил.
	Изведнъж в очите й заблестяха сълзи и тъгата му се изостри дори повече заради искреното й съчувствие.
	— Съжалявам, задето си я изгубил.
	Той кимна неспособен да изрече и дума заради емоциите. Понякога скръбта го връхлиташе от нищото дори след всички тези години.
	— Но знаеш ли какво? — продължи тя. — По-щастлива съм, че изобщо си я имал.
	И просто така думите й прогониха част от болката. Той прочисти гърло, но гласът му още беше дрезгав, когато промълви:
	— Аз също, докторе.


#	Джесика

	Именно в този момент открих нещо за себе си. Установих, че емоциите ми могат да бъдат свързани със сексуалното ми привличане към някого. Защото именно в момента, когато бях така силно заплетена от емоциите на този мъж, се чувствах по-привлечена от него, отколкото се беше случвало с друг преди.
	Желаех Купър Уолсън.
	Силно.
	Исках да се метна отгоре му през масата.
	Да го имам в обятията си.
	Да го целувам.
	Да разкъсам дрехите му.
	Крайно неуместно, като се имаше предвид какво бяхме обсъждали току-що. Преди никога не бях срещала мъж като него. Как беше възможно да притежава толкова много неща накуп… да е така грубоват и мъжествен, откровен, открит, дори ми разкри част от уязвимостта си, което беше почти нереално. Не беше прикрил чувствата си, скръбта по майка си. Беше ми предоставил това. А то означаваше за мен много повече от всичко останало.
	И за пръв път от дълго време аз исках всичко с някой мъж.
	За пръв път изобщо се канех да проверя дали беше възможно да имам всичко с този мъж.
	— Ами ти? — обади се Купър след момент на комфортна смълчаност. — Разкажи ми за твоето семейство.
	Въпросът се приземи в стомаха ми като оловна тежест и предизвика яростно пърхане на пеперуди. Всеки път, щом някой ме попиташе нещо за семейството ми, физически се разтрепервах и после бързо слагах край на разпита. Този път не беше различно — въпросът на Купър ме разтрепери, но беше първият случай, в който обмислях да предоставя на някого поне част от отговора.
	Това щеше да бъде ден, в който имаше много неща, случили се за пръв път, защото разбирах, че ще е нечестно да не споделя с Купър част от себе си, след като той се разкри пред мен. Даде ми нещо така истинско.
	Поех дълбоко въздух и наблюдавах как Купър се намръщи, следейки реакцията ми.
	— Не е лесен въпрос, нали? — промълвих.
	— За някои хора е лесен.
	— Вярно — съгласих се. — Ще се поправя. За мен не е лесен въпрос.
	— Не е нужно да ми казваш нещо, което не искаш.
	Наистина го мислеше. Аз обаче забелязвах в очите му да се промъква сянка и подозирах, че може да е разочарование. Почувствах се ужасно притеснена от тази мисъл. Не исках да го разочаровам и да пропусна шанса си да изследвам тази свързаност между нас.
	— Просто не е приятна за слушане история… — поех бавно въздух в опит да издиря думите, като същевременно избутвах болезнените образи извън главата си. — Наистина никога не говоря за това. Сестра ми… Ъъ… Сестра ми Джулия се самоуби, като бях на деветнайсет. Случи се само няколко дни след шестнайсетия й рожден ден.
	Купър се втренчи в мен напълно потресен.
	— По дяволите, докторе… Не се налага да…
	Махнах с ръка заради неговата загриженост с увереност, която не чувствах.
	— Всичко е наред. Тя си имаше… свои проблеми, в които няма да се впускам. Но бяхме много близки. Родителите ни… Хм… — както се случваше винаги при споменаването им, старата болка сграбчи гърдите ми в хватката си. — Напълно прекратиха връзка с мен след нейната смърт. Аз правех опити. С години се мъчех да я подновя, но те не проявяваха интерес. В Айова имам единствено най-добрия си приятел Матю и неговата дъщеря Пери, която ми е кръщелница. Може да се каже, че те са най-близкото до семейство, с което мога да се похваля — устата ми затрепери, но нямаше да допусна да заплача. Бях блокирала тази част от емоциите си преди много време. Това ме пазеше от най-непоносимата мъка.
	Изведнъж дланта на Купър покри моята и пръстите му стиснаха здраво моите. Жестът му ме накара да вдигна поглед.
	Изражението му беше на искрено състрадание.
	— Ако имаш нужда да поплачеш, докторе, можеш да плачеш. Няма защо да го криеш от мен.
	Покрих ръката му със свободната си и му се усмихнах признателно.
	— Добре съм, Купър. Тежко ми е да изрека какво се случи, но съм добре.
	— За мен значи много, че го сподели — произнесе дрезгаво той.
	И ето. Ето го.
	Произнесе на глас точно онова, което аз си мислех за него.
	Без празни приказки.
	Боже, харесвах този мъж.
	Стиснах ръката му, а после я пуснах и го наблюдавах, докато той бавно отдръпваше своята.
	— И нямаш никакви други роднини? — попита и се намръщи. — Леля, чичо, братовчеди, баба и дядо?
	— Сестрата на майка ми. Териза. Някога бяхме близки. Но след… — Боях се, че няма да иска да има нищо общо с мен също като родителите ми и някак си знаех, че ако ме отблъсне, ако ме вини, болката ще е по-свирепа, така че бях обърнала гръб и на нея, без повече да погледна назад. — Не сме говорили от… тогава… — пропъдих мисълта за нея. — Разкажи ми какво беше детството ти тук — помолих, за да сменя темата с някоя не така натоварваща.
	— Нека ти сипя още едно кафе и ще направя точно това.
	Пет минути по-късно вече се беше настанил обратно в сепарето, спокоен и невъзмутим в мое присъствие, какъвто беше от момента, щом се срещнахме.
	— Това е прекрасно място да се отглеждат деца — заяви мигом. — Дори при цялата тази гадост, която се случваше в семейството ми, пак имах прекрасно детство тук. Мястото притежава онази атмосфера на малкото градче, където всички са наясно с делата ти, а това си има плюсовете и минусите, но плюсовете са повече. Макар в Хартуел да има шепа хора, които проявяват упорита консервативност, повечето му жители са дружелюбни и открити. Може да се каже, че общо взето се движим в крак с времето — дари ме с крива усмивка.
	Въпросната усмивка ме уцели право в долната част на корема.
	Това започваше да се случва редовно.
	— Допада ми да мисля, че като израснеш на такова място, това те учи на ценности и те прави по-добър човек.
	— Онова, което видях, ме кара да се съглася — потвърдих. — Всички вие успяхте да ме очаровате.
	— Благодарен съм за това — натърти той.
	Кръстосах крака под масата заради пламтящия му поглед и той се възпламени още повече, заради каквото и да беше онова, което зърна в моя.
	— Идилия значи — промърморих, леко замаяна заради натрапчивото усещане за силно желание, протекло във вените ми.
	— Какво? — промърмори той в отговор, като продължаваше да се взира в мен, все едно искаше да ме погълне.
	— Какво? — попитах, а съзнанието ми беше замъглявано все повече от похот. Изведнъж си го представих как запраща настрани масата между нас също като някой Супермен, а после ме поема в обятията си и забързваме към леглото му със скоростта на светлината.
	_О, боже._
	— Идилично ли? — повтори той, като се изтръгна от чувствения момент помежду ни и с това изтръгна и мен. — Да. Това място е доста идилично за дете.
	Кимнах и разкръстосах крака.
	Купър присви очи към тялото ми.
	— Добре ли си?
	От гърленото промъркване, с което произнесе думите, ми стана ясно, че знае как не съм „добре“.
	— Напълно — излъгах.
	Той се подсмихна и се втренчи в чашата си за кафе.
	— Разкажи ми за медицинското училище.
	— Не беше приключил да ми разправяш за Хартуел.
	— Честна сделка, докторе. Ти казваш нещо, аз казвам нещо.
	Звучеше справедливо.
	— Добре. Медицинското училище беше убийствено. Медицинският ми стаж беше още по-лош. Тежко е да работиш на двайсет и четири часови смени.
	Купър потрепери.
	— Двайсет и четири часови смени? Шегуваш ли се?
	— Не. Стигнеш ли до втората година, вече ти е позволено по закон да поемаш смени от двайсет четири часа. Няма прошка.
	— Как издържа?
	— Предимно на адреналин. Повечето хора, които са родени за хирурзи… Струва ми се именно това ги крепи и като се примеси с еуфорията от спасяването на нечий живот, човек придобива усещане за сила. Не можем винаги да контролираме живота и смъртта, но поне можем да положим максимални усилия. И именно това е същината в професията на хирурга. Да притежаваш поне част от този контрол. Еуфорията е феноменална. Още по-хубаво е, като имаш шанса да съобщиш на семейството, че обичаният от тях ще бъде добре.
	— Но също толкова гадно е да им съобщиш обратното.
	Всъщност не съществуваха думи да се опише колко гадно беше. Винаги щях да помня първата операция, в която взех участие и при която пациентът умря на операционната маса. Придружавах опериращия хирург, когато тя съобщи на семейството. На връх на неописуемата и необятна скръб, която се излъчваше от тях с такава сила, че нямаше как да не я почувствам, не можех да не забележа погледа в очите им… на гневно разочарование от нас, което не подлежеше на описание.
	Усещането за него така и не ме напусна.
	Опитах се да го изолирам заедно с последвалите смъртни случаи, с цел да мога да си върша работата. Нямаше как да стане. Бях в състояние да понеса да съобщя лоши новини на пациент с ясното съзнание, че още може да се бори за оцеляването си или с ужасно себичната утеха, че няма да бъда наоколо, та да знам дали е изгубил тази битка. Но да гледам как някой умира и после да съобщя на близките, че вече го няма, взе да ми става все по-непосилно. И именно тогава разбрах, че не мога да бъда хирург. Дори добрите дни до голяма степен да натежаваха пред лошите, вторите ме преследваха задълго.
	Купър прочете отговора в очите ми.
	Смених темата.
	— Нещо за израстването ти в Хартуел — подканих.
	Той мигом подхвана разказ.
	— Искаш ли да чуеш за онзи път, когато държах на прицел бакалията на Лансън?
	Обзе ме шок.
	— Какво?
	— Бях на осем и оръжието ми беше играчка.
	Засмях се.
	— О, боже мой.
	— Майка ми се покая, задето ми бе разрешила да гледам цяла поредица от уестърни, но за късмет стария Джеф Лансън обърна всичко на шега.
	Засмях се още по-гръмко, като си представих Купър в по-малък и сладък вариант да държи на мушка супермаркета.
	— Какво стана?


	Останахме така през следващите няколко часа, като разменяхме истории и накрая клепачите ми започнаха да натежават.
	— Хайде, докторе, да те прибираме у дома. Имаш уговорка с Анита за след няколко часа.
	О, мамка му.
	Бях забравила за това.
	Така че кимнах и изчаках Купър да заключи бара.
	Той ме изпрати обратно до хотела по притъмнялата дъсчена алея. През целия път държах главата си облегната на рамото му. Той придържаше изтощеното ми тяло с ръка около кръста, а моята ръка беше около неговия.
	Това ми създаваше усещането за лекота и хармония.
	И беше така хубаво, че можех да се разплача.
	За да завърши най-хубавата вечер, която бях прекарвала от страшно дълго време насам, Купър допря устни до моите за лека нощ. Беше нужен само повей от неговата уста, намек за вкуса му и това чувство оживи кръвта ми.
	— Скоро ще се присъединя към теб — прошепна обещанието си срещу устните ми.
	Преливащите ми емоции ме задавиха и не можех да кажа нищо. Успях единствено да кимна с надеждата, че е зърнал в очите ми всичко, което чувствах.
	И ако се съдеше по мимолетната сексапилна усмивка, с която ме дари, явно беше така.


>	14.
>	Джесика

	Преди по-малко от петнайсет минути бях напълно изтощена, плисках със студена вода лицето си и гълтах кафе, за да се почувствам достатъчно будна да се видя с Анита.
	Предишната вечер обаче си струваше недоспиването.
	Последния път, когато бях седяла цяла нощ да говоря с някого, беше със съквартирантката ми в колежа, с която изгубихме връзка впоследствие, щом постъпихме в различни университети.
	Понякога просто животът го налага.
	Както и да е, никога не бях посвещавала цяла нощ да разговарям с мъж за всичко и нищо. Това ми създаваше усещането, че намирането на писмата на Сара е било орисия.
	Бейли беше довела Анита до стаята ми и само в рамките на минути аз бях напълно будна… и доброто ми настроение автоматично се изпари.
	— Не исках да притеснявам Арчи, защото знаех, че вероятно не е нищо кой знае какво. Банков касиер съм и съм била такава през целия си живот, така че прекарвам половината ден приведена над компютъра — обясни Анита.
	Беше висока жена с уморени кафяви очи и бледа кожа. По високите й скули и все още плътните устни личеше, че някога е била красавица.
	— Значи не си казала на Арчи за болката в гърба?
	— Не — изкриви лице.
	Когато прегледах шията й, установих, че лимфните й възли бяха подути. А когато се прехвърлих на кръста й, изплака от болка при допира.
	— Анита, имаш ли някакви други оплаквания?
	Тя кимна предпазливо.
	— Да… Понякога чувствам нещо странно в краката. Нещо като слабост, дори изтръпналост, но от известно време ме мъчи грип, затова предположих, че това е причината…
	— Грип ли? — безпокойството ми се усили значително и изведнъж си припомних, че Арчи го спомена предишната вечер.
	— Да.
	— Какви са симптомите?
	Тя направи физиономия.
	— Обичайното. Повръщане, температура, тресе ме и не мога да се храня, така че свалих тегло, което е плюс — усмихна ми се несигурно.
	Надявах се да ме е приела напълно сериозно, когато казах:
	— Анита, бих искала да посетиш личния си лекар. И настоявам да запишеш час още днес.
	В очите на Анита се прокрадна тревога.
	— Значи не мислиш, че е грип?
	Нямах желание да я стряскам, в случай че грешах.
	— Притеснявам се, че съществува вероятност да е нещо различно от грип. Искам да запишеш час при лекаря си, за да направи преглед.
	Тя кимна видимо замаяна.
	— Добре.
	— Анита?
	Погледна към мен.
	— Да?
	— Ще запишеш час, нали?
	— Разбира се — не срещна погледа ми.
	Хм.
	— Защо не позвъниш още сега оттук?
	— Сериозно ли говориш?
	Вместо отговор си придадох възможно най-сериозен вид.
	Тя изпухтя, но отвори чантата си и измъкна мобилния си телефон. С поглед, прикован в мен, натисна един бутон и вдигна апарата до ухото си.
	— Здравей, Лив — заговори и се наложи да прочисти гърло, когато думите й прозвучаха като изграчване. — Анита е. Дали доктор Дуган има възможност да ме види днес?… О… Не…
	Направих физиономия.
	Тя схвана какво означаваше физиономията ми. Пое дълбоко въздух.
	— Може да се каже, че е важно, Лив… Разбирам… Имам симптоми, които смущават новата лекарка… Да… Точно тя… Да, предполагам, че това е самата истина… Можеш ли? Добре… Не, ще дойда… Ще се видим в десет — затвори. — Успя да ме вмести — Анита се изправи и ми се усмихна уплашено. — Благодаря, че ми отдели време. Както става ясно, репутацията ти те предшества. Лив знае коя си.
	— Лив рецепционистката ли е?
	— Да, в кабинета на доктор Дуган на Мейн стрийт.
	Кимнах. Припомних си, че Бейли спомена как е говорила с доктор Дуган за мен. Това май се явяваше като уместно напомняне, че да се заселя в малък град означаваше да се примирявам хората да се месят в делата ми. При тази мисъл изпитах моментна паника.
	— Благодаря отново. Не харесвам кабинета на лекаря… Надявах се да заключиш, че не е нищо и няма да ми се налага да ходя — засмя се безрадостно.
	— Просто искам второ мнение — постарах се да я успокоя.
	— Да — кимна, но очите й преливаха от страха, който се ужасявах да зърна в погледа на пациент.
	Изпратих я навън от хотела и й пожелах всичко най-хубаво с ясното съзнание, че Хартуел беше достатъчно малко населено място, та дори тя лично да не ме държеше в течение, пак щях да науча как се развиват нещата.
	— Изглеждаш разтревожена — отбеляза Бейли, като влязох в трапезарията, където вече ме чакаше храна. Закуската беше във вихъра си и помещението беше шумно заради гостите.
	Поверителността между лекар и пациент ми попречи да й опиша колко много се тревожех, че симптомите на Анита може би сочеха към нещо лошо.
	— Просто… Анита може да е последният ми пациент за известно време. Може би завинаги.
	Очите на Бейли се разшириха.
	— Добре, първо се нахрани, а после ще обясниш — изражението й ми даде да разбера, че нямах друг избор и се подсмихнах сама на себе си, а тя продължи с неохота по пътя си, за да обърне внимание на други гости.
	Закуската допринесе за разбуждането ми, макар че отне известно време да започна да се храня, защото не само бях подвластна на това странно замаяно чувство на празнота, като си недоспал, но също така ме мъчеше тревога за Анита.
	Два часа по-късно бях в стаята си и се чудех откъде да се захвана. Предстоеше ми да напусна работа, да освободя апартамента си, да намеря работа тук, както и жилище.
	Точно когато на вратата се почука, получих съобщение на телефона си.
	От Купър.
	_Как се чувстваш тази сутрин, докторе?_
	Усмихнах се и бързо отговорих, като едновременно с това крачех към вратата.
	_Уморена. Но снощната вечер си струваше._
	— Обясни — подкани Бейли, която влетя в стаята ми с отварянето на вратата.
	Телефонът ми отново избипка.
	_Радвам се, че мислиш така. Планирам да ти осигуря още безсънни нощи в бъдеще._
	Ухилих се и почувствах тръпки между бедрата си.
	Телефонът изпищя отново.
	_Повярвай ми. Определено ще си струва._
	Само като си мислех за това и започвах да се задъхвам леко.
	_Не се съмнявам и нямам търпение, написах в отговор._
	— Би ли престанала да флиртуваш с Купър и да обясниш онова, което каза — настоя Бейли, скръсти ръце пред гърдите си и изпъшка ядосано.
	— Как разбра, че флиртувам с Купър?
	— По глуповатата усмивка на лицето ти.
	По дяволите. Изчервих се.
	— Кара ме да се държа като тийнейджърка.
	— Добре — тя се усмихна широко и се тръшна на леглото. — Да се чувстваш като тийнейджър е нещо добро.
	Засмях се и седнах до нея.
	— Около него се чувствам лекомислена.
	— Обзалагам се, че се чувстваш повече от лекомислена. Съучениците му от гимназията го наричаха Разтопяващия гащички.
	— Не! — ахнах.
	Бейли се изкиска.
	— Не са. Обаче ако аз бях в класа му, щяха да му казват точно така. Когато беше в последния клас, аз бях едва в първия на гимназията. Кръстих го така, но се разпространи само сред моите приятели.
	— Падаше ли си по него? — можех да си представя как Бейли въздиша по по-големия и така популярен Купър.
	— Беше куотърбек от най-горния клас в гимназията, имаше невероятни очи и на всичко отгоре винаги е бил свестен. Джак Девлин беше същият. Всяко момиче, което познавах, плюс няколко момчета си падаха по Купър и Джак.
	— Купър наясно ли е с това?
	Тя направи физиономия.
	— Ти как мислиш?
	Засмях се, понеже знаех колко е пряма.
	— Знае.
	— Сигурно е заради любовното писмо, което му пратих в началото на първата ми година в гимназията. И заради цветята и поканата за бала в десети клас. Или заради онзи път през последната ми година като гимназистка, когато се нафирках до козирката и оповестих за любовта си към него пред всички, които се возеха на виенското колело. Той беше на двайсет и беше извел на среща Бранди Сомърс от Ню Йорк. Родителите й притежаваха къща в южната част на дъсчената еспланада и идваха всяко лято. Тя беше красива и стилна и с нея наоколо нямах никакви шансове.
	Намръщих се.
	— И какво стана?
	— Той се притесняваше за мен, понеже бях толкова пияна. Двамата с Бранди ме изпратиха до къщи.
	— Боже! — вдигнах ръце. — Не е ли идеален?
	Бейли се изсмя.
	— Не. Просто е наистина добър човек.
	— Два въпроса: кога превъзмогна увлечението си и какво стана с Бранди?
	Тя ме изгледа многозначително.
	— Няма за какво да се тревожиш. Сега Купър ми е повече като брат. Просто пораснах, започнах да изпитвам истинска любов вместо похот и с течение на времето станахме приятели. Истински приятели. Колкото до Бранди… Тя беше момичето за лятото на Купър в продължение на четири години. Докато не се появи Дейна.
	— Престанал е да се среща с Бранди заради Дейна?
	Бейли изкриви уста.
	— Хм — изведнъж изражението й стана предпазливо, докато изучаваше моето. — Чуй ме, по онова време можех да го разбера. Дейна… Тя беше една година по-малка от мен, така че Купър не й обръщаше особено внимание. Освен това тя се срещаше с едно момче от Дувър през цялото време в гимназията. После постъпи в колеж, отпадна, върна се в Хартуел и привлече вниманието на Купър… защото… — направи физиономия. — Колко и да не ми се ще да го призная, Дейна Келърман е вбесяващо великолепна.
	Сега беше мой ред да направя физиономия.
	— Великолепна?
	Тя кимна.
	— Спокойно би могла да е модел.
	— Ох.
	— Хей, но тя е кучка — побърза да ме успокой Бейли. — Сега вече Купър е наясно с това. Просто казвам, че като бяха млади, причината ми беше ясна… Вероятно е бил опиянен от красотата й и така е успяла да го върже.
	Нищо от това не ме караше да се чувствам по-добре.
	Като повечето жени и аз си имах своите съмнения за външността ми, но общо взето нямах големи оплаквания. Чувствах се уверена, че съм физически привлекателна. Но не бях „вбесяващо великолепна“.
	— Пфу.
	— Не трябваше да казвам нищо. Просто… След като реши да останеш, трябва да бъдеш подготвена, че ще срещнеш Дейна. Защото това е неизбежно. А не исках да я видиш и да се почувстваш застрашена, защото не бива. Цялата тази красота прикрива нещо наистина грозно. Ти… Ти си красива във всяко отношение, Джесика. Купър го вижда.
	Въздъхнах тежко.
	— Ти си толкова мила. И благодаря, задето ми повдигаш духа — сега обаче ми се щеше да знам точно как изглежда Дейна, защото в главата ми беше придобила образа на Кейт Ъптън.
	— Та, обратно на темата… Обясни какво имаше предвид като каза, че „Анита може да е последният ти пациент за известно време. Може би завинаги.“
	Съобщих й за решението си да си взема почивка от медицината.
	За разлика от Купър, който пожела да чуе всички подробности зад моето решение, Бейли просто го прие. Това ме изненада, като се има предвид как изобщо не проявяваше разбиране към „загадъчното“ решение на Вон Тримейн да се задържи в Хартуел.
	— Добре, разбира се, че можеш да кажеш не, но как ще се чувстваш да работиш за мен за известно време, докато решиш какво имаш желание да правиш? — тя се усмихна широко и закима развълнувано заради идеята си.
	Бях изненадана от предложението.
	— Какво да работя за теб?
	— Том все ми опява да наема някого да ми помага — да поделя с друг човек отговорността. В общи линии ще вършиш същото като мен. Заплатата обаче няма да е като тази, на която си свикнала. — Посочи ми колко ще изкарвам и то беше доста по-малко от получаваното в затвора.
	— Осъзнаваш, че преди никога не съм работила в хотелиерския бизнес, нали?
	— Лекар си, Джес, а това предполагам значи, че си наистина умна. Убедена съм, че ще се справиш с ръководството на хотел.
	Тази мисъл накара у мен да се надигне вълнение. Все пак Бейли наистина обичаше работата си тук. А аз наистина обичах хотела. Може би търсех точно това.
	— Добре — усмихнах се широко. — Добре, приемам.
	— Иха! — Бейли заподскача на леглото. — Добре. Почивката ти свършва след два дни, така че ще започнем тогава.
	— Отлично. Благодаря ти.
	— За какво са приятелите?
	— Имам толкова за вършене. Като за начало трябва да напусна работа.
	Бейли се намръщи.
	— Ами ако не ти дадат препоръки, задето напускаш без предупреждение?
	— Вероятно няма да ми дадат препоръки — бях наясно, че е редно това да ме смущава, предвид, че съществуваше шанс да поискам да се върна към медицината, но изведнъж се почувствах ужасена от перспективата да се върна в Уилмингтън. Върнех ли се обратно на работа, за да спазя двуседмичното предупреждение, знаех, че съществува вероятност да започна да се убеждавам отново и отново как животът ми там е онова, което заслужавам. Щях да дам на заден и нямаше да пристигна обратно в Хартуел.
	— Може би е редно да се върнеш за няколко седмици. Ще запазя мястото ти тук.
	Поклатих непреклонно глава.
	— Не мога да се върна там.
	Изведнъж върху лицето на приятелката ми се изписа решително изражение.
	— Случва ли се нещо, за което да не знам? Боиш ли се да се върнеш там?
	Да. Но не по причините, които може би сглобяваше в главата си тя.
	— Върна ли се там, знам, че е възможно да дам на заден. Ако се върна обратно, може да се откажа. Имам предвид да не напусна. Съществува възможност да реша да остана.
	Бейли се успокои.
	— Схващам. Знам, че бях опиянена и развълнувана, задето оставаш, но също така осъзнавам какво сериозно решение е това. Съвсем естествено е, че част от теб се пита дали не е налудничаво. Така че разбирам. Аз също не бих се върнала.
	— Благодаря. Чувствам се ужасно, че погаждам такъв номер на хората в затвора, но не съм единственият лекар, който работи там…
	— В живота понякога се налага да проявиш малко себичност.
	У мен се надигна чувство на вина.
	— Да.

	* * *

	— Какво имаш предвид с това, че няма да се върнеш, по дяволите? Как така напускаш и искаш да опразня апартамента ти вместо теб? — крещеше Фатима в слушалката няколко часа по-късно.
	Вече се бях обадила на завеждащия личен състав да му съобщя, че ще пратя по факс молбата си за напускане. Не остана особено доволен, но аз се опитах да смекча чувството си за вина, като си напомних, че в затвора има и двама други лекари, които можеха да поемат задълженията, докато наемат друг общопрактикуващ. Всъщност доктор Уитъкър сигурно щеше да ликува.
	Все пак това не ме остави с приятно чувство. През целия си живот на възрастен човек не бях подхождала безотговорно.
	— Какво имаш предвид, по дяволите? — повтори Фатима въпроса си в отговор на моето мълчание.
	Прочистих гърло.
	— Имам предвид, че оставам в Хартуел.
	— Защо, дявол го взел?
	— Тук ми харесва. Хората ми допадат. Начинът на живот е много различен от онова, към което бях привикнала в Уилмингтън. Бързо завързах приятелства. Първо, тази шантаво очарователна собственичка на хотел, също и милата и сладка Еймъри, тя е собственик на книжарница, и този наистина секси и свестен — толкова безбожно свестен — собственик на бар. Също и Стария Арчи, Айрис и Айра, и Том, и Вон, които е крайно интересна птица, а освен това искам да се запозная с Кат и Джоуи, и с Далия, и…
	— Божичко, жено, това място да не е блокирано във водовъртеж на времето или какво? Нима три седмици за мен са били три години за теб?
	Засмях се, но прозвуча някак тъжно.
	— Ти си единственият човек, който ще ми липсва, Фатима.
	— Боже мой, значи си сериозна, така ли?
	— Преди да пристигна тук, ти се опитваше да ми кажеш нещо. Мъчеше се да ми посочиш, че животът ми е празен. И се оказва, че си била права. Не мога да направя нищо по въпроса обратно в Уилмингтън. Но ми се струва, че съществува шанс тук, в Хартуел, да запълня живота си с хубави неща.
	Тя мълча известно време, докато обмисли чутото.
	— Казваш значи, че си получила работа в хотела, в който си отседнала?
	— Да.
	— Мислиш ли, че ще успееш да уредиш отстъпка?
	Усмихнах се и настроението ми се разведри.
	— Вероятно.
	— Тогава аз ще ти направя услуга да опаковам вещите ти. Но това не е сбогуване, Джес. Като си взема отпуск, пристигам да видя какво му е толкова забележително на това място, та успя да те спечели.
	— Звучи чудесно.
	— Да напуснеш работа и да се преместиш в нов град едва след три седмици заради някакъв секси тип — да, тази част я чух добре… Ти си побъркана жена. Най-побърканата. Как така ми е убегнало колко си луда? Пълна откачалка.
	Оставих я да нарежда, като през цялото време се смеех вътрешно.
	Бях я изненадала.
	Но нещо повече от това, изненадах себе си. И усещането беше хубаво.

	* * *

	— Ох — произнесе Бейли в мига, щом се появих в кухнята долу.
	За пръв път влизах в нея, но стигнах до извода, че след като щях да работя тук, беше редно да опозная работната среда.
	До Бейли стоеше закръглена жена с черна коса и се взираше в мен. Това беше Мона, готвачката, която бях засичала за кратко в рамките на изминалите седмици. Беше трудно да пропуснеш Мона. Всеки път, когато я видех, носеше на главата си шал с голям възел на върха. Също така носеше гигантски очила с черни рамки, яркочервено червило и когато не беше в бялата си униформа на готвач, обличаше гащеризон. Приличаше на слязла от пропаганден плакат за фабрични работнички от четирийсетте години.
	И на нея този вид й подхождаше.
	Също така в кухнята бяха Ники и Крие — помощник-готвач и стажант готвач.
	— Тя е в моята кухня — отбеляза Мона с оскърбен вид. — Един от гостите е влязъл в кухнята ми.
	— Укроти се — отвърна Бейли. — Вече ти казах, че ще започне работа тук.
	— Но дотогава все още е гост и се намира в моята кухня.
	Започвах да си създавам впечатлението, че Мона е малко придирчива по отношение на кухнята си и правилата в нея.
	— Може би ще е добре да излезем навън.
	Бейли завъртя очи в гримаса, но ме последва навън от помещението, преди да каже нещо повече.
	— Полагам усилия да я отуча от вманиачените й правила и закони. Трябваше да останем вътре. Ще работиш тук и персоналът трябва да свиква с теб.
	Спрях при бюрото на рецепцията, където имахме някакво уединение.
	— Това може да е, а може и да не е проблем. На този етап не съм сигурна.
	— Какво имаш предвид?
	— Преглеждах имотите тук и хм… Доста са скъпи.
	Бейли направи физиономия.
	— Крайбрежен град.
	— Да. И така, човек би помислил, че като лекар съм сложила нещо настрана, но истината е, че още изплащам студентския си заем и със заплатата тук не съм убедена, че ще се справя.
	Струваше ми много да го призная, защото за дълго време най-позитивното, което можех да кажа за себе си беше, че съм жена с успешна кариера. За известно време нямаше да има хубави бижута и дизайнерски чанти.
	— О — Бейли разшири очи. — Ясно. Не помислих за това.
	— Не мога да си позволя наемите на апартаменти тук — тръснах се в едно кресло. Ако исках да остана в Хартуел, в крайна сметка най-вероятно щеше да се наложи да продължа с лекарската професия.
	— Може и да е така… — тя изведнъж се усмихна широко. — Но не е проблем. Можеш да отседнеш при мен. Имам сгъваем диван.
	— Не — отсякох, въпреки че се чувствах благодарна за предложението. — Наистина го оценявам. Но Том прекарва много време в апартамента ти и… Не мога да си позволя да ви се натрапвам така.
	Бейли въздъхна тежко.
	— Добре. Ами, пазя за себе си една стая тук в хотела, в случай че се наложи да преспя. Не е голяма и няма гледка, но има собствена баня и е твоя без заплащане, ако я искаш. Ще ти я покажа.
	Поведе ме към задната част на хотела в скромна, но хубава стая. Един прозорец гледаше към градината отстрани и в едно ъгълче надничаше малка част от плажа и водата. Другият прозорец гледаше към паркинга отзад.
	Но беше безплатна и със сигурност щеше да свърши работа, докато организирах нещо по-постоянно.
	— Сигурна ли си?
	— Напълно.
	Прегърнах я с всички сили, което я накара да политне назад и да се засмее изненадано.
	— Благодаря.
	Бейли също ме стисна здраво в прегръдка.
	— Ще накараме нещата да се подредят за теб, Джес. Само почакай.
	Въпреки уверенията й, малко по-късно обратно в настоящата ми стая почувствах силна паника заради решенията, които бях взела този ден.
	Бях изтощена от недостига на сън, а това утежняваше тревожността ми и предполагам именно така прозвучах, когато Купър ми се обади късно същия следобед.
	— Фатима ще опразни апартамента ми, Бейли ми даде работа и стая, докато успея да намеря нещо друго, а от затвора не са особено възторжени, но вече е свършено, така че предполагам… О, и ще се наложи да намеря къде да складирам вещите си. Надявам се да открия някой евтин склад и…
	— Докторе — прекъсна ме Купър. — Звучиш, все едно откачаш.
	— Може би съм на ръба — признах.
	— Чуй, вече е свършено, плашещо е и сега е време да живееш с решенията си. Колкото до склад, аз имам голям гараж в покрайнините на града. Преди го използвах да ремонтирам там коли, но напоследък нямам време и в общи линии стои празен. Можеш да прибереш всичките си неща там.
	— Наистина ли? — боже, харесвах този мъж.
	— Наистина. Сега си почини. Като поспиш, нещата ще ти изглеждат по-добре.
	— Добре. Благодаря.
	— Няма проблем. До скоро.
	Затворих и както лежах на леглото, всичко за което си позволих да мисля, беше гласът му, неговите уверения… и просто така угаснах като лампа.


>	15.
>	Джесика

	Събудих се рязко и за момент се почувствах дезориентирана. В стаята цареше непрогледна тъмнина.
	На мен ми се струваше, че само преди минути е било ден.
	Надигнах се с изпъшкване, все още напълно облечена, погледът ми падна върху часовника на нощната масичка и направих гримаса.
	Беше почти един през нощта.
	Светнах лампата и спуснах крака от леглото. Чувствах се странно. Първо, сънят ми беше напълно разбит, защото бях спала през деня, и второ, чувствах силна възбуда в цялото си тяло.
	Изведнъж си спомних защо е така.
	Бях сънувала.
	Сънят наистина си го биваше.
	И Купър изпълняваше главната роля.
	Като се замислих за него, осъзнах, че Купър тъкмо затваряше бара. Исках да го видя. Нещо повече, в главата ми цареше такъв хаос заради преместването тук, че изпитвах нужда да го видя. Плашеше ме да му поверявам такава власт, но знаех, че видя ли го, веднага ще се почувствам по-добре.
	Вниманието ми беше привлечено от лист хартия на килима пред вратата.
	Беше бележка от Бейли.
	_Спяща красавице, оставих ти храна в хладилника в кухнята. Ще се видим на сутринта. Бейли хо-хо._
	Боже, обичах я.
	Обмислих да сляза до долу и да взема храната, но не бях толкова гладна. Погледнах обратно към часовника и претеглих възможностите си. Ако побързах, вероятно щях да хвана Купър, докато затваряше. Нямаше нужда пак да будуваме цяла нощ, но можехме да поприказваме малко, та да се почувствам по-добре.
	Огледах външния си вид. Роклята, в която бях облечена беше силно намачкана, защото си бях легнала с нея.
	— Майната му — нямах време да се преобличам.
	Вместо това навлякох пуловер, обух обувки на ниска подметка, взех ключа си и се изнизах безшумно от притихналия хотел. Забързах по дъсчената алея, като се наслаждавах на успокоителния бриз, който рошеше косата ми и галеше пламтящата ми кожа. Вълните се плискаха кротко по брега и ми донесоха чувство на покой.
	Вече се чувствах по-добре във връзка с решението си.
	Честна дума, дъсчената алея беше като някакво изкушаващо съзнателно създание.
	Засмях се тихо на тази мисъл и се постарах да омаловажа двойката, която ме изгледа все едно съм луда, когато ги отминах.
	В този час наоколо нямаше много хора и беше особено приятно. През последните няколко дни дъсчената еспланада беше претъпкана от туристи, тъй като сезонът вече беше в разгара си и колкото и да ми харесваше да я виждам така оживена, също така ми липсваше тишината.
	Помръкнах, като приближих „Купърс“. Светлините на табелата му бяха угасени и щорите на вратата и прозорците бяха спуснати.
	Изпуснала ли го бях?
	Ускорих крачка и се насочих към предния вход.
	Заблъсках силно.
	— Купър, аз съм! — викнах.
	При прозвучаването на тежки стъпки от другата страна на вратата бързо се отпуснах. Когато отключи и ми отвори, се отпуснах дори повече.
	Припомних си момента, когато го срещнах за пръв път и как тогава не го бях видяла като типа мъж, който би ме привлякъл. Разбира се, помислих си „иха, невероятни сини очи“, но не помислих „иха, той е най-красивият мъж, когото някога съм виждала“.
	В момента си мислех „иха, това е най-красивият мъж, когото _изобщо_ някога съм срещала“.
	Купър ме изгледа учудено, но отстъпи настрана да ме пусне да вляза.
	— Добре ли си? — поинтересува се и заключи след мен.
	По-голямата част от осветлението в бара беше угасено.
	Внезапно се почувствах зле, задето му се натрапвах.
	— Беше тръгнал да се прибираш у дома. Редно е да те оставя да си вървиш. Сигурно си уморен.
	— Добре съм — увери ме. — А ти?
	— Току-що се събудих.
	— Искаш ли нещо за пиене?
	— Вода, моля.
	Всички столове бяха преобърнати върху плотовете на масите. Свалих един и седнах на масата с крака върху стола. По-малко от минута по-късно държах в ръка чаша вода, а Купър се беше облегнал на бара и ме наблюдаваше.
	— Денят ти си го е бивал, докторе.
	Изсмях се тихо.
	— Може да се каже, че да.
	— Още ли се паникьосваш?
	Да се взирам в него, просто да се намирам пред него, ме доведе до всепоглъщащото осъзнаване, че изобщо не се паникьосвах и всички доказателства сочеха, че причината е неговото присъствие.
	— Допреди малко да. Докато не дойдох тук.
	Погледът на Купър се изпълни с топлина.
	Усмихнах се, преди да отпия от водата си, загледана в него, също както и той в мен. Тези негови сини очи ме обходиха цялата, поспряха се на краката ми за малко, а после бавно се върнаха върху лицето ми.
	Изведнъж почувствах гърдите си силно напрегнати под тъканта на роклята.
	Допих водата си и понечих да се изправя.
	— Не мърдай — начинът, по който гласът му изведнъж беше станал по-дрезгав, ме задържа на мястото ми.
	Той ме приближи бавно и съсредоточено, а аз почувствах как сърцето ми започва да ускорява темпо, докато очаквах следващия му ход.
	Знаех какъв искам да е той и също така внезапно осъзнах, че бях дошла тук за нещо повече от утеха. Дойдох, защото се събудих възбудена след еротичен сън, включващ него.
	Купър внимателно пое чашата от мен.
	— Остани точно, където си — настоя.
	Тонът му не търпеше възражения, а пламтящите му очи и сериозното му изражение представляваха изключително сексапилна комбинация.
	Дишането ми стана плитко, докато той крачеше нехайно към бара да остави чашата, а после се обърна към мен и погледът му беше на път да ме изпепели.
	— Купър? — прошепнах, някак неспособна да повиша повече глас от страх да не спра онова, което беше на път да се случи.
	Той тръгна към мен, без да откъсва очи от лицето ми. Спря и притисна тяло към гърба на стола, върху който бяха стъпалата ми.
	— Преди няколко вечери те сънувах.
	Стомахът ми се преобърна, а между бедрата си усетих гъделичкане… защото нямаше грешка какъв е бил сънят. Сексуалният глад в израза му ми казваше всичко.
	Боже мой.
	Никой мъж не ме беше гледал така преди.
	Накара ме да искам да съблека роклята си на мига и да го оставя да пирува с мен.
	— Бяхме сами. В моя бар — продължи той, като внимателно отмести намиращия се между нас стол, така че аз нямах друг избор, освен да се отпусна напред и да положа стъпала на земята. — И ти беше върху масата точно по този начин — когато приближи към мен, целите ми ръце настръхнаха, а той прекара върховете на пръстите си по голата кожа на бедрото ми. Купър избута леко краката ми в двете посоки и се намести на мястото, което си беше освободил.
	— Купър — промърморих, докато гърдите ми се повдигаха и спускаха бързо. Устремих поглед нагоре към него, напълно настроена, към каквото и да беше онова, което той искаше да се случи по-нататък, защото в този момент тялото ми пламтеше от копнеж по него. Исках да ми помогне да се спася от цялата сериозност на решенията, взети през този ден.
	Очите му слязоха върху гърдите ми, където ясно можеше да види колко силно влияние ми оказваше близостта му — втвърдените ми зърна стърчаха под плата на роклята и молеха за допира му.
	При тази гледка Купър разтвори устни в издихание, изведнъж сграбчи задната част на бедрата ми и с рязко движение ме придърпа към ерекцията, издула предната част на джинсите му. Стиснах го за ръцете, за да се задържа на място и очите ни се приковаха едни в други.
	Моите му дадоха да разбере колко много исках предстоящото.
	Неговите пламтяха заради това колко много искаше да ми го даде.
	Почувствах как пръстите му се впиват в голата ми кожа, като ме притисна към себе си, а дънковият плат на джинсите му се отърка в тънката материя на вече влажните ми гащички. Изстенах и се притиснах още по-плътно.
	— Докторе, сънят ми — произнесе той гърлено. — Чуках те на масата. Невъздържано. Бързо.
	Този път стомахът ми направо се усука и когато той отново ме раздвижи срещу себе си, почувствах хлъзгавата влага, породена от думите му. Никога не ми беше харесвало Андрю да ми говори по време на секс. Това ме разсейваше. Но така директните секси думи на Купър бяха като част от любовна игра.
	Купър сведе глава, за да погали нежно с устни моите и докато го правеше, притисна члена си още повече към мен.
	— Склонна ли си да накараш съня на един мъж да се превърне в реалност? — промърмори срещу устата ми.
	Олеле, колко го биваше с думите само!
	Отговорът ми беше да го целуна, езикът ми срещна неговия във влажна и еротична целувка, която наподобяваше онова, в което исках да бъдат въвлечени телата ни.
	— Слава богу — промърмори Купър. Хапеше нежно устните ми, а аз му помогнах да съблече пуловера ми. След като вече го нямаше, той пъхна два пръста под всяка от тънките презрамки на роклята ми и се подсмихна. — Как така това е първият случай, когато те виждам в рокля, докторе?
	— Днес беше прекалено топло за панталон — беше изненадващо, че съумях да съставя смислено изречение, след като бях напълно замаяна от желанието, плъзнало във вените ми.
	— Е, сега е прекалено топло за каквито и да било дрехи. Точка по въпроса — ухили ми се широко, смъкна презрамките надолу по ръцете ми и гърдите ми останаха голи. Усмивката му изчезна и усетих как членът му става невъзможно твърд между краката ми.
	— Небеса — изпъшка и обгърна гърдите ми с големите си мазолести топли длани.
	Проплаках и потръпнах под допира му, а той ги стисна нежно и после потърка зърната ми с палци.
	— Красива си, Джесика — произнесе пресипнало и това, че използва името ми, а не прякора, накара вагината ми да запулсира още по-силно.
	Пръстите ми се вкопчиха в бицепсите му.
	— Купър, моля те…
	При върховното влажно усещане за устните му, поели дясното ми зърно, бедрата ми инстинктивно се обвиха около хълбоците му. Той засмука силно и у мен се разля светкавично усещане за прелестна топлина, която се концентрира на мястото, където членът му се търкаше в мен.
	Обикновено обичах любовната игра. Нуждаех се от нея.
	Никога не изпадах в състояние на неудържим порив да пристъпя към главното събитие.
	Но сега бях така невъобразимо възбудена, че можех да мисля единствено за това той да е в мен.
	— Чукай ме, Купър — прошепнах и тялото ми се изопна срещу неговото.
	Той вдигна глава да се вгледа в мен, като дишаше учестено.
	— Кажи го отново — настоя.
	Плъзнах ръце по неговите и сключих длани на тила му, а пръстите ми се заровиха в меката му тъмна коса. Придърпах го близо, за да го целуна отново, защото той беше наистина фантастичен в това.
	— Чукай ме, Купър — повторих срещу устните му.
	Ръцете му бяха на ребрата ми и хватката му се затегна.
	— Нямаш представа какво се случва с мен, като изричаш тези думи.
	Усмихнах се и вдигнах крака по-високо на хълбоците му, с което създадох още повече триене помежду ни. Той беше на път да пръсне ципа на джинсите си, освен ако не предприемехме нещо по въпроса.
	— Струва ми се, че имам представа.
	Той ме целуна отново, но този път нежно, бавно и проточено, което само подклаждаше нетърпението ми.
	Купър рязко отстъпи назад и аз наблюдавах как съблече тениската си през главата и я захвърли на близката маса.
	— Божичко… — промълвих, а нетърпението, което изпитвах, се учетвори при вида на стегнатите му коремни мускули и масивните и силни рамене. Загорялата му кожа подчертаваше мускулестата му физика.
	Исках да опозная всеки сантиметър от него с уста и пръсти още откакто го видях гол до кръста при естрадата.
	Той наистина беше най-грубовато красивият мъж, когото познавах.
	В гърлото ми заседна буца от емоции, докато поглъщах с поглед външността му.
	Докато се възхищавах на лицето и тялото му, ме зашемети мисълта, че се открихме един друг, когато имах най-силна нужда, но той явно бе в неведение какво се върти в главата ми, беше прекалено зает да ме оглежда ненаситно. Не възразявах. На драго сърце бих го оставила да се взира тъй жадно в мен през остатъка от живота ми.
	Когато пристъпи обратно в моето пространство, аз протегнах ръце към него, погалих корема му и пръстите ми проследиха окосмената част, която се скриваше под колана на джинсите.
	Разкопчах копчето, но Купър спря ръката ми.
	— Първо аз — заяви.
	Разбрах какво имаше предвид, когато ме стисна здраво за дупето и ме повдигна, все едно бях безтегловна, докато не се озовах подпряна нестабилно на ръба на масата. Очите му бяха приковани в моите, а пръстите му се вмъкнаха под гащичките ми и започнаха да ги свалят надолу по краката ми.
	Хладният въздух погали голата ми кожа и аз усетих как сърцевината ми пулсира.
	Разтворих крака инстинктивно за Купър, а той пристъпи между тях и плъзна пръсти в мен.
	— О, боже — изпъшках.
	— По дяволите, Джесика, не мога да чакам — изръмжа той в мига, щом усети колко влажна бях.
	Когато пръстите му се изплъзнаха навън, аз отворих рязко очи и гледах нетърпеливо как той извади презерватив от портфейла си и припряно разкопча ципа на джинсите си.
	Приковах поглед директно в масивния му дълъг пенис, които пулсираше пред мен.
	_Да, моля!_
	Чувствах се като тийнейджърка. Или както си мислех, че бих се чувствала, ако намерех момче, което да обичам — нетърпение, примесено с емоции и по-важното — с хормони.
	— Купър — обадих се и той долови настойчивостта в тона ми, защото след секунда вече нанизваше презерватива. Стисна ме за бедрата, раздалечи ги и проникна в мен. — О, боже… — дъхът ми пресекна заради усещането да бъда изпълвана от него.
	Единственото, което чувствах, бяха тласъците му в мен и нагорещената му кожа под върховете на пръстите ми. Обонянието ми приемаше само неговия аромат — одеколонът с мирис на гора и намек за нещо пикантно, сега и с добавка от секс.
	Той беше навсякъде и всичко.
	Устата му се долепи до моята и той ускори тласъците си. Беше неповторимо. Ненаситата в целувките му; това трескаво препускане към точката на екстаз.
	— Джесика — изръмжа и прекъсна целувката ни, за да притисне лице към шията ми. — О, Джесика… да… Джес, Джес… — изричаше името ми при всяко проникване в мен.
	Отдадох се на ритъма му и удоволствието всеки път, когато вътрешните ми мускули стисваха члена му, заплашваше да ме подпали.
	Плъзнах ръце надолу и стиснах мускулестите му задни части, за да го привлека по-плътно към себе си. Исках да е още по-дълбоко и по-бързо.
	Купър отдръпна леко глава назад, а изражението му запрелива от страст, щом схвана посланието. Наклони таза ми, така че да навлезе в мен под различен ъгъл.
	Зад клепачите ми експлодираха светлини.
	Не се шегувам.
	Може и да съм изкрещяла.
	О, боже!
	И изведнъж всичко беше по-настойчиво, по-бързо, по-дълбоко, по-сладострастно.
	Сексът ни беше груб, неподправен, невъздържан и вулгарен.
	Свърших мощно и пулсиращите вълни на моя оргазъм повлияха на члена на Купър с такава сила, че го дръпнах отвъд ръба заедно с мен.
	— Мамка му! — изстена, докато хълбоците му потреперваха срещу мен.
	Опрях чело на силното му рамо и се помъчих да нормализирам дишането си. Ако не беше Купър да ме държи, струва ми се бих се разтопила върху масата и бих се стекла на пода. Мускулите ми бяха отпуснати, сякаш току-що ми бяха направили дълбоко тъканен масаж. Само дето сексът с Купър беше по-добър от всеки масаж, който някога бях изпитвала.
	Много пъти по-добър. Хиляда. Добре де, милион.
	Бузите ми запламтяха още повече, защото изведнъж се почувствах несигурна дали не трябва да се срамувам, задето трябваше да стана чак на трийсет и три, та да преживея най-добрия секс в живота си.
	Като лекар бях наясно, че това е напълно нормално. Имаше жени, които не можеха да достигнат до оргазъм само на базата на проникване, но аз бях от късметлийките, които можеха. Съществуваха жени, които можеха да изживеят целия си живот с посредствен секс.
	Би трябвало да се чувствам щастливка.
	Но бях засрамена, задето стигнах така бързо до кулминацията.
	Бях склонна да се обзаложа, че Купър никога не е бил с жена, която да се възпламенява и експлодира така скоростно. Обикновено карах Андрю да се потруди здраво, а това възбуждаше апетита му и на него наистина му харесваше.
	Твърде вероятно „абсолютно прелестната“ бивша жена на Купър също го беше карала да се труди.
	Ами ако в сравнение с нея му се струвах непохватна и неопитна?
	— Докторе — промърмори той срещу бузата ми. — На практика успявам да _почувствам_ как го анализираш прекалено много.
	Надигнах бавно глава от рамото му и го погледнах в лицето.
	Леко спуснатите клепачи и релаксираното изражение на удовлетвореност облекчиха тревогите ми поне мъничко. Купър опря палец в долната ми устна и промълви меко:
	— Имаш най-красивата уста, която някога съм виждал.
	Боже! Беше толкова сладък. С чара си буквално можеше да ми свали гащите.
	Внезапно си припомних за жената от плажа и как Бейли ми каза, че се бил срещал с много жени преди. Значи все пак упражненията водят до съвършенство.
	Замръзнах.
	Колко ли жени беше оправил в тази кръчма?
	Той въздъхна и ме стисна през кръста, а после бавно излезе от мен.
	— Стой тук.
	Обърна се и се запъти към помещението за персонала, като по път вдигна джинсите си и скри от мен прекрасната гледка на мускулестия си задник. Лишена от въпросната гледка, насочих очи другаде и се озовах хипнотизирана от великолепния му гръден кош. Не бях забравила какво е да се вкопчиш в тези масивни и широки рамене, докато той се движеше в мен.
	Понеже имах нужда да се ангажирам с нещо, скочих от масата, вдигнах презрамките на роклята си обратно на мястото им, взех пуловера си и заиздирвах бельото си. Не успях да го открия.
	— Не ти ли казах да не мърдаш? — Купър се появи обратно с вече закопчани джинси.
	— Не, просто каза „стой тук“.
	— На масата. — Той се подсмихна и посегна към тениската си.
	Идваше ми да се нацупя, като я облече.
	Но нямах време за това, защото Купър обви ръка около кръста ми и ме дръпна към себе си. С другата си ръка подхвана тила ми и ме притегли за дълга, сладка, дълбока, интимна целувка, която ме накара отново да се вкопча в здравите му рамене.
	Когато най-накрая се отдръпна от мен, взря се в очите ми все едно търсеше нещо.
	— Нали не съжаляваш за това, докторе?
	Защо сексът помежду ни оставяше усещането, че нещата са се комплицирали толкова много? Обикновено за мен сексът вървеше без съпътстващи усложнения.
	Но преди тази вечер бях напълно убедена, че Купър проявява интерес да изживее нещо повече с мен, а сега започвах да изпадам в паника, че интересът му може да замре, след като вече ме е имал.
	Поклатих бавно глава.
	— Не. Беше хубаво.
	Той се начумери и затегна толкова силно хватката си около мен, че помежду ни не остана нито сантиметър пространство.
	— Мамка му, беше нещо повече от хубаво, Джесика.
	Аз също се смръщих и избутах гърдите му, за да си отворя малко пространство за дишане.
	— Е, убедена съм, че ти знаеш всичко по този въпрос.
	— Какво би трябвало да означава това, мамка му?
	— Често използваш „мамка му“.
	— Че защо не, какво й е на тая фраза, мамка му?
	Изкушавах се да се засмея, толкова кисело звучеше и той явно го усети, защото хватката му отслабна.
	— Какво се случва в главата ти, Джес?
	Поколебах се дали да не заобиколя този разговор. Преди никога не ми се беше налагало да дискутирам открито и зряло с някой мъж темата за секса. С известна неохота обаче осъзнах, че ако търсех нещо повече от Купър Лоусън, налагаше се да му предоставя повече, отколкото бях свикнала обикновено да давам.
	Не можех да променя миналото му, но можех да си разясня какво искаше от бъдещето, като подходех директно и поставех въпроса.
	— Все така искаш да имаш нещо с мен, нали? Това — посочих към масата зад мен — не беше само секс.
	— Не — отговори той. — Не беше само секс.
	Изпуснах тежка въздишка на облекчение, а той пусна кръста ми, обхвана лицето ми с длани и наведе глава толкова ниско, че носовете ни почти се докоснаха. Вгледа се дълбоко в очите ми и аз потреперих. Почувствах се, все едно се опитваше да надникне право в душата ми.
	— Включвам се в това за дълго, докторе. Мислех го още преди да дойдеш в бара ми тази вечер, но сега, след най-добрия шибан секс в живота ми, след като това между нас беше така необуздано, няма да те пусна да излезеш оттук без мен.
	И ето че го беше постигнал.
	Думите си проправиха път дълбоко у мен и накараха стомаха ми отново да се преобърне възбудено.
	Пръстите ми се свиха около горната част на бицепсите ми.
	— И за мен това беше най-хубавият секс в живота ми — промърморих. — Изуми ме леко. Обърка ме… Мислех, че може би… ти… Че това е нещо отработено за теб…
	Той ми се усмихна с неговата крива усмивка.
	— Мислиш си, че ми е навик да чукам жени в бара си?
	— Би могъл — изтъкнах. — Определено си мъж, който би се справил с подобно нещо.
	Купър отметна глава назад и се изсмя, а аз притиснах тяло по-плътно към неговото, та да почувствам веселието му.
	И после той обви ръце около мен и ме прегърна здраво.
	Точно както бях подозирала, биваше го много в прегръдките.
	Когато се отдръпна, усмихваше се нежно към мен.
	— Ти си единствената жена, с която съм бил в бара ми — пусна ме само за да поеме ръката ми в неговата. — Вече никой няма да сяда на тази маса — посочи към сцената, където и двамата бяхме преживели най-добрия секс в живота си. — Сега вече е олтар.
	— Не можеш да направиш подобно нещо! — Бях покрусена от възможността хората да научат защо в бара на Купър Лоусън има маса, на която не им е разрешено да сядат.
	— Мога. Барът си е мой. Мисля дори да издълбая на нея „Купър и лекарката бяха тук“.
	Най-накрая схванах, че се шегува и направих гримаса.
	— Смешно.
	— Тази вечер загряваш бавно — подкачи ме.
	— Мозъкът ми е омаломощен от Оргазма на оргазмите.
	Той стисна ръката ми.
	— Готова ли си за още омаломощаване?
	Потреперих при мисълта.
	— Определено.
	Очите му потъмняха.
	— Да отидем в моя апартамент.
	Въодушевена от перспективата, аз го последвах и чак като пристъпихме на хладния въздух навън, се сетих да попитам:
	— Предполагам, нямаш представа къде е бельото ми?
	— Всъщност имам — поведе ме към паркинга зад бара. Единственият автомобил там беше тъмночервен джип.
	— Хм… Може ли да си го получа, моля?
	Той спря от страната на шофьора и ме притисна към джипа.
	— Защо? — прошепна срещу устните ми, преди да ме целуне страстно. Няколко секунди по-късно спря да си поеме въздух. — Там, където отиваме, няма да ти е нужно.
	Настойчивият натиск между краката ми се усили.
	— Наистина много умееш да свързваш в едно правилните думи.
	Пак ме целуна.
	— Като цяло си много добър с устата — добавих.
	Купър се ухили и отърка устни в моите.
	— Качвай се, докторе.


>	16.
>	Купър

	Звукът от бибипкането на телефона върху нощното му шкафче събуди Купър от дълбок сън. Тъкмо се канеше да протегне ръка към него, когато долови топлината от тялото й и мириса на парфюма й.
	_Джесика._
	Отвори очи и видя, че меката й руса коса е разпиляна по възглавницата до него и няколко кичура гъделичкаха носа и брадичката му. Не виждаше лицето й, но раменете й бяха голи, чаршафът върху леглото му покриваше двама им само до кръста.
	Едната му ръка беше протегната покрай възглавницата над главата й, а другата беше обвила кръста й. Левият му крак се беше вмъкнал между нейните, а членът му беше притиснат към заобленото й дупе.
	Преди никога не беше преспивал с жена по този начин.
	Дори с Дейна.
	Дейна не си падаше по гушкането — твърдеше, че й ставало топло и неудобно.
	Това никога не го беше смущавало.
	Но беше така, защото досега не беше имал представа какво пропуска.
	Купър зарови нос в шията на Джесика и сподави изръмжаване, когато в члена му нахлу кръв. Предишната вечер чука тази невероятна жена в кръчмата, доведе я у дома, където се люби с нея в леглото си. Сексът беше върховен, но извика у нея някаква уязвимост и на Купър не му допадаше колко несигурна изглеждаше по отношение на него. В началото лекарката беше сексуално самоуверена и това му харесваше. Не желаеше да й отнема самоувереността. Искаше тя да се чувства освободена пред него, не несигурна за намеренията му, и той имаше усещането, че Бейли й е надула главата със слухове за поведението му през изтеклите осемнайсет месеца.
	Държеше тя да знае, че за него не е случайна бройка, която иска просто да чука.
	Така че когато дойдоха в апартамента му, отдели време да опознае всеки сантиметър от великолепното й заоблено тяло… да се люби с нея.
	Надяваше се сега вече да е по-сигурна в него.
	Защото той не искаше никога да напуска това легло, ако тя беше в него.
	Чу тихо изпъшкване, когато Джесика се събуди и почувства ерекцията му, наместена в цепката на дупето й.
	— Започвам да се пристрастявам към теб, докторе — промърмори в ухото й.
	Джесика обърна лице към него, а той пое в дланта си налятата й гърда и погали с палец щръкналото заради допира зърно. Тя го дари със сънлива секси усмивка и прехвърли крак върху него, а членът му се притисна по-плътно към нея.
	— Добро утро — промърмори тя, плъзна ръка по рамото му и се сгуши в него за нежна целувка.
	— Не помня кога за последно съм се будил за нещо толкова сладко — отбеляза той, като галеше тялото й и движеше таз срещу нея.
	Тя отново изстена тихо и изви леко шия, а плътните й устни се разтвориха.
	Секси до лудост.
	Той плъзна ръка по мекия й корем и надолу между бедрата й. Палецът му потъна навътре, отърка клитора й и тя издаде стон. Поигра си с нея, докато тя не задвижи таз в молба за нещо повече и тогава той използва два пръста, като изръмжа заради това колко влажна беше.
	— Джесика — не знаеше как да обясни колко много му харесваше да бъде с нея по този начин, без да прозвучи като поболял се от любов ученик.
	Тя заби пръсти в гърба му, а дишането й се ускори.
	Беше готова.
	Купър искаше да бъде в нея без нищо помежду им.
	— На хапчета ли си, докторе? — попита, а пръстите му се задвижиха по-бързо и я тласнаха към оргазъм.
	— А — изпъшка тя и заби пръсти още по-дълбоко в гърба му. — Купър…
	— Докторе? Хапчета?
	— Да, да — поклати глава. — Но… Не съм… Не съм се проверявала. Презерватив.
	Мамка му.
	Налагаше се да подходят разумно.
	— И двамата ще се проверим възможно най-бързо, докторе. Не искам нищо между нас. Само ние двамата.
	Мускулите във вътрешността й се напрегнаха около пръстите му и той се наслади на гледката, когато тя свърши. Без тъпанарско позиране, без фалш, без свян. Джес беше напълно освободена. И това беше най-сексапилното нещо, което беше виждал в живота си.
	Тя изплака със затворени очи и пламтящи бузи; остави се да бъде погълната от усещането, изви гръб и изпъчи приканващо красивите си гърди.
	Купър прие каквото му се предлагаше.
	Обгърна гърдите й с длани, галеше и опознаваше меките прелестни сфери, а после пое в устните едното тъмно зърно и го засмука.
	— О, боже! — отново изплака Джес и задвижи таз срещу неговия, а той засмукваше и ближеше зърната й, първо едното, а после и другото.
	— Имаш толкова прелестен вкус, мамка му — изръмжа той и се отдръпна малко, колкото да я побутне нежно да легне на гръб.
	Взе презерватив от чекмеджето на нощното си шкафче и разкъса опаковката.
	— Нека аз — Джесика се надигна до седнало положение и посегна към презерватива.
	Той дръпна чаршафа, за да открие пениса си и той се вирна заради начина, по който тя облиза устни, все едно искаше да го изяде.
	— Не мога да чакам още дълго, Джесика — предупреди я, а гласът му беше станал гърлен от копнеж.
	Тя престана да му отправя влюбени погледи и се зае да наниже презерватива на втвърдения му член.
	Блаженство.
	Шибано блаженство.
	Тя увеличи блаженството допълнително, като го пое между пръстите и палеца си и направи рязък тласък.
	— Господи, Джес — стисна я за китката и я бутна върху леглото с тялото си. — Друг път — целуна я страстно. — Със сигурност.
	Тя обви ръце около гърба му, надигна таз и го дари с усмивка, излъчваща копнеж и очакване.
	— Нямам търпение да те вкуся.
	Той потрепери при мисълта, стисна я за хълбоците и се намести в готовност.
	— Каквото повикало, такова се обадило, докторе. Ти ме засмучи и аз ти обещавам, че ще те доведа до оргазъм, какъвто не си изживявала, само като използвам езика си.
	В очите й припламна желание и тя издаде тих жален звук, който почти го уби.
	— Май току-що свърших.
	— Този път не без мен — той влезе в нея и вътрешността й се стегна около него, гореща, влажна, сладостна.
	_Шибано блаженство._

	* * *

	— Връщам се веднага — лекарката залепи целувка на устните му, преди да се втурне в банята с рокля, свита на топка в ръцете й.
	Сигурно беше редно да й върне гащичките.
	Купър се ухили при мисълта, че ще й се наложи да го моли за тях и се обърна да вземе телефона си. Тъкмо си припомни, че беше бипнал малко преди двамата с Джесика да се отдадат на сутрешните си занимания.
	Беше щастлив и не можеше да си спомни последния път, когато се беше чувствал така жив.
	Разбира се, че си беше имал своите моменти на удоволствие — обикновено, когато прекарваше време с Джоуи — но удовлетвореността не беше същото нещо като чисто и неподправено щастие.
	Лекарката го правеше щастлив.
	Плъзна пръст по екрана и внезапно усмивката му беше изтрита от лицето.
	_Налага се да поговорим. Дейна хх_
	Купър изруга и изтри съобщението. Беше блокирал номера й в телефона си, което значеше, че си е набавила нов номер или използваше нечий телефон да се свърже с него.
	Дявол го взел. След последния път беше решил, че се е отказала да го тормози, но явно някой й беше казал за Джесика.
	По дяволите.
	— Хей, добре ли си?
	Вдигна поглед от телефона си. Джесика се беше облегнала на касата на вратата без грим, с изпомачкана рокля и коса, разчорлена лично от него, и все пак беше най-красивото създание, което беше виждал.
	Нямаше начин Дейна да му отнеме този щастлив момент.
	— Всичко е отлично, докторе — отметна чаршафа. — Нека си взема бърз душ и ще те откарам обратно в хотела — застанала на вратата тя се явяваше като прекалено голямо изкушение за него. Вместо да я отмине, притисна се към нея и си открадна сладка целувка. На Купър му харесваше много как се разтапяше срещу него още при първото докосване. — Сигурна ли си, че не искаш да си вземеш душ с мен?
	Тя прехапа долната си устна и поклати глава с неохота, докато ръцете й обхождаха гърдите му.
	— Не бива.
	— Защо да не бива, ако го искаш?
	— Ако вляза с теб под душа, ще закъснеем.
	Това звучеше прекалено хубаво, та да го отмине просто така.
	Купър стисна ръба на роклята й и я прехвърли през главата й. Джесика вдигна ръце, за да му помогне да я освободи от тъканта. Той хвърли роклята по посока на леглото и после я пое в обятията си.
	Джесика се засмя изненадано и обви ръце около шията му.
	От големите й лешникови очи струеше неподправена радост, когато той я понесе обратно в банята и внимателно я пусна да стъпи под душа.
	Когато застана до нея, избута я встрани от струята, защото в началото потече ледена вода, и я намести до стената, а тя каза:
	— Най-хубавата ми сутрин, Купър.
	Тези няколко простички думи изпълниха гърдите му с изгаряща болка.
	— Да — промърмори срещу устните й. — Няма да споря с теб.

	* * *

	Имаше само няколко случая, когато Купър беше закъснявал да отвори бара, но във всеки от тях можеше да разчита на Джейс да отвори вместо него. Джейс работеше в кръчмата като барман през последните пет години и имаше ключ от нея.
	Разбира се, след като Купър остави Джесика в хотела и после паркира зад бара, колите на Джейс и Кросби вече бяха там.
	Наистина беше закъснял.
	Но пък, мамка му, струваше си.
	Ухили се широко и заобиколи отпред, вместо да използва задната врата и да мине през кухнята. Когато Кросби се подготвяше за деня, обичаше да има покой и тишина. Всъщност Кросби обичаше покой и тишина като цяло. Най-малко любимият му период от годината беше настоящият натоварен сезон, защото Купър винаги наемаше друг готвач, който да му помага.
	Усмивката на лицето на Купър мигом угасна, щом влезе в бара. Дейна седеше на бар стол, усмихваше се и разговаряше с Джейс. Двамата вдигнаха погледи, когато той влезе, и очите на Дейна светнаха при вида му, също както в началото, когато започнаха да се срещат.
	Джейс беше достатъчно разумен да изглежда разтревожен.
	— В задното помещение. Веднага — нареди му Купър, като напълно игнорира Дейна.
	Барманът му го последва неохотно в офиса.
	— Чуй ме, Купър, преди да кажеш нещо, наясно си, че бях супер гневен заради онова, което ти погоди Дейна, но я заварих да плаче отвън. Имаше вид сякаш наистина разбира, че е оплескала здраво нещата.
	— Боже Господи, Джейс — Купър му отправи ядосан поглед заради тъпата му наивност. — Тази жена е най-манипулативният човек, когото съм познавал някога. Искаш ли да знаеш защо е тук в действителност?
	Джейс скръсти ръце пред гърдите си, като явно изпитваше неудобство.
	— Тук е, защото до ушите й е достигнало, че се срещам с Джесика. Наясно е, че съм продължил напред и не е доволна, че съм я преварил.
	— По дяволите — промърмори Джейс и прекара ръка през косата си смутено.
	Купър приближи до него и стисна здраво рамото му.
	— Този път ще ти простя, задето си я пуснал в бара ми, защото си млад, а когато бях на твоята възраст, и аз бях достатъчно глупав да позволявам на пениса ми да мисли вместо мен. Предупреждение, Джейс, Дейна е красива и умее да бъде сладка… но като те закачи, доста бързо нещата се скапват.
	— Купър, съжалявам, човече.
	— Чакай тук, докато се отърва от нея — въздъхна, понеже никак не изгаряше от желание да се заеме с тази задача и беше особено бесен, задето тя съсипваше най-хубавата му сутрин от дълго време.
	— Купър — произнесе задъхано тя, щом той се върна обратно в бара. Изправи се и той огледа облеклото й силно ядосан.
	Беше с прилепнала лятна бяла рокля, която контрастираше с равния й тен. Беше я комбинирала със сандали на платформа с бели каишки, обгръщащи тънките й глезени. Първия път, когато влезе в кухнята, облечена по този начин, той беше така завладян от красотата й, че се люби се нея още на мига и я накара да му обещае в бъдеще да облича тази рокля само за него.
	Но това беше назад във времето, когато той си въобразяваше, че страстта помежду им стига.
	Сега видът й го остави леден. Все едно пред него стоеше красива кукла и нищо повече.
	Пренебрегна преднамерената й манипулация с роклята.
	— Трябва да си вървиш. Незабавно.
	Дейна забърза към него и спря малко преди да го докосне, но със суровото си изражение той я предупреди дори да не си го помисля.
	— Чуй… Спрях да идвам, защото разбирах, че се нуждаеш от повече време… но не мога да чакам повече. Купър, трябва да разбереш колко искрено съжалявам за онова, което сторих. Чувствах се откъсната от теб и вместо да подходя зряло, аз проявих глупост и извърших нещо, което дори не мога да повярвам, че можах да сторя — погледна го умоляващо. — Моля те, прости ми. Моля те. Толкова много ми липсваш.
	Купър не беше убеден, че не й вярваше. За частта, че й липсва. Все пак той винаги се беше грижил за нея. На Дейна не й се налагаше да се тревожи да съзрява и да поема отговорностите на възрастен, когато той беше около нея. Сега почти изпита съжаление към нея. Тя беше от жените, които имаха нужда от пълни грижи. И в момента беше така ангажирана да се вълнува от идеята как някой й отнема онова, което смяташе за свое, та да не може да види по-далече от носа си и да осъзнае как там навън беше пълно с глупави мъже, които биха се погрижили за нея.
	— Мислех, че приключихме с това, Дейна — процеди той. — И преди ти казах, че за мен всичко е свършено. Налага се да го приемеш.
	— Не е свършено. Ние не сме свършени.
	Той зърна прокрадващия се гняв, който тя се мъчеше да прикрие и това беше последната капка за него.
	— Единствената причина, по която отново си тук и ме притесняваш, е, защото си чула из града нещо, което не ти се нрави.
	— За твоята лекарка — тя мигом му се нахвърли, точно както очакваше той. — Не е точно твоят тип, Купър — изсумтя.
	— Въобразяваш си, че ти си моят тип ли, Дейна?
	— Защото съм. Не се чувствам застрашена от тази лекарка, която и да е тя — изпухтя. — Тя е просто още една жена в дългата ти поредица. От развода ни насам пъхаш члена си във всичко, което мърда.
	— Божичко! — ахна невярващо. — Не притежаваш никаква класа.
	— О, а _тя_ притежава, така ли?
	Дейна дори не беше в лигата на Джесика. Той познаваше лекарката едва от няколко седмици, но се беше научил по трудния начин как да различава свястната жена от не така свястната.
	— Безспорно да. И тя не е просто някаква жена. Тя е _моята_ жена. Стой настрана от нас, Дейна.
	Тя разтвори шокирано устни.
	— Не го мислиш сериозно — прошепна.
	— И още как. Сега се разкарай от бара ми.
	Най-накрая тя си тръгна, но не преди да го дари с онзи неин поглед на изритано кученце, който някога му действаше прекалено лесно.
	Купър знаеше, че може и да се беше оттеглила, но само за да планира нова стратегия.


>	17.
>	Джесика

	Бейли ми се ухили многозначително, когато ме видя да влетявам в хотела в изпомачканата рокля, която бях носила предишния ден. Беше ангажирана в разговор с един от гостите, та не успя да ме погне на темата, но знаех, че нямаше да се наложи да чакам дълго, преди да се случи.
	Тъкмо се бях преоблякла, когато чух почукване на вратата и ми се наложи да се отърся от ступора си. Дори обличането се беше превърнало в еротично действие за мен. Все едно Купър беше пробудил нещо в кръвта ми и дори само пробягването на собствените ми пръсти по кожата ми, отъркването на тъканта в тялото ми, извикваха спомени за устните му, за ръцете му, за това как се движи в мен.
	_Олеле._
	Беше ми ясно, че сигурно съм поруменяла, и от изражението на лицето на Бейли, когато отворих вратата, разбрах, че не греша.
	— Разкажи ми всичко — настоя и влезе в стаята с решителна крачка.
	Затворих вратата за малко усамотение и приех факта, че наистина нямах друг избор, освен да й разкажа. Никога не бях имала приятелка, с която да обсъждам момчета. Никога не бях имала момче, което да обсъждам. Ухилих се лекомислено.
	— О, боже мой — тя се изсмя силно заради моето изражение. — Понасяш го зле.
	— И с теб би било така — отговорих отбранително. — Само да беше прекарала нощта, която имах аз.
	Степента на ентусиазъм на Бейли се повиши десетократно и тя запляска доволно с ръце, наподобяваща тийнейджър повече от всякога преди.
	— Разкажи ми всичко.
	— Снощи, като се събудих, отидох да го видя, защото просто… не знам… Предполагам, имах нужда. Като стигнах там… ами… — усмихнах се, цялата пламнала заради спомена. — Правихме секс на маса в бара му.
	— Стига бе! — тя ме перна по ръката и се засмя. — На коя маса? Защото колкото и да е секси всичко това, бих предпочела да я избягвам.
	Поклатих глава.
	— Убедена съм, че той вече се е погрижил за нея.
	— Секс на маса в бара му. Това е секси.
	— О, и представа нямаш.
	— Толкова добър значи?
	— Най-добрият, който съм правила в живота си.
	— Мили боже. А после какво стана?
	Разказах й как сме отишли в апартамента му, където той се люби с мен. Как сме заспали в обятията един на друг, колко защитена, но същевременно възбудена се чувствах, като се събудих в ръцете му, как той отново се люби с мен и после ме изчука под душа.
	Като свърших, Бейли ме наблюдаваше с неприкрита завист.
	— Вие с Том също имате добър сексуален живот, нали?
	Тя се поколеба за секунда, преди да кимне малко забързано.
	— Разбира се.
	Хм.
	Не бях убедена.
	И това ме изненада, защото те даваха вид на наистина влюбени.
	— Но може би е възможно двама души да са влюбени и да не правят велик секс.
	— Това между вас с Купър обаче звучи като секси на много по-високо ниво — обясни тя с известно благоговение. — Звучи като нещо много специално.
	Усмихнах се.
	— Мисля, че е такова. Надявам се да е така. Както и да е, днес съм прекалено пренавита просто да се мотая наоколо, та се надявах да ме въведеш в работата.
	— Искаш да започнеш по-рано ли?
	— Стига да не възразяваш.
	— Разбира се, че не — Бейли скочи на крака. — Да се залавяме.
	Първо отидохме в малкия й офис, където тя ми показа как да си служа със системата им за резервации. Резервациите идваха онлайн посредством сайтове за хотели, туристически сайтове и нейния собствен уебсайт. После се прехвърлихме на рецепцията, където тя разполагаше с друг компютър с качена същата система за резервации.
	— Първо ще говоря с Мона, за да я уведомя, че ще те заведа в кухнята да прегледаме менюто, часовете за хранене и други подобни. Този следобед ще пристигнат нови гости: господин и госпожа Ъркхарт. Поздрави ги дружелюбно, непринудено, просто бъди естествена. Регистрирай ги, като използваш компютъра, дай им ключа — тя посочи към заключения шкаф зад бюрото на рецепцията и ми подаде ключа за шкафа. — А после ги заведи до стаята им.
	Беше доста ясно, така че не се боях, че ще объркам нещо.
	— Дай ми пет минути да поговоря с Мона.
	Преглеждах системата за резервации, запознавах се с начина й на работа и тъкмо погледнах за часа на пристигане на новите гости (също така хвърлих поглед да проверя кои са късметлиите, които ще се настанят в стаята ми, щом ваканцията ми приключи официално), когато камбанката над вратата задрънча.
	Вдигнах поглед и се усмихнах, готова да посрещна новите гости.
	На входа обаче стоеше сама жена и се озърташе из хотела.
	Заобиколих бюрото.
	— Мога ли да ви помогна?
	Жената се насочи към мен, като ме оглеждаше неприкрито от глава до пети, изучаваше всеки сантиметър от мен с настойчивост, която мигом ме подразни. Тя беше изключително красива и не беше приятно да си така отявлено преценяван от когото и да било, а какво оставаше от така впечатляваща жена.
	Раздразнението ми се усили допълнително, когато тя ме дари със самодоволна усмивка. Това обаче не отне от красотата й. Тя беше малко по-висока от мен, по-слаба, със загоряло и атлетично тяло. Кестенявата й коса с дължина до рамене обрамчваше лицето й с добре оформени вълни, а краищата й бяха изсветлени в карамелено руси кичури. Очите й бяха леденосини и ъгълчетата им бяха екзотично извити. Съвършеният малък нос съответстваше идеално на симетричните й идеални устни и подхождаше добре на високите й скули. Не мисля, че някога преди бях срещала толкова красива жена.
	Стоеше пред мен в бялата си лятна рокля, която прилепваше плътно към хармоничните й форми и излагаше на показ дългите й слаби крака. Изведнъж ме обзе ужасно чувство.
	— Ти ли си лекарката? — попита.
	— Да.
	Тя присви очи.
	— Аз съм Дейна. Жената на Купър Лоусън.
	Неприятното чувство се усили.
	Това… беше бившата на Купър?
	Бейли не беше преувеличила, когато я описа като „абсолютно великолепна“.
	Мили боже.
	Почувствах да ме залива вълна на несигурност и мигом възнегодувах срещу нея.
	— Имаш предвид бивша жена — обади се Бейли, която се появи от трапезарията и се запъти делово към рецепцията. Никак не изглеждаше доволна и това беше доста меко казано. — Какво, по дяволите, правиш тук, Дейна?
	Дейна стрелна ядосано Бейли с поглед, преди да насочи вниманието си обратно към мен с широко ококорени очи, излъчващи престорена невинност.
	— Тук съм единствено да предупредя доктор Хънтингтън да стои настрана от Купър. Повярвай ми, това е приятелско предупреждение, защото в противен случай той ще разбие сърцето ти.
	Присвих очи към вещицата пред мен. Отговаряше на всичко, което бях чувала за нея, че и отгоре, и не можех да повярвам на дързостта й да се появи тук, за да ме сплаши.
	— И по каква причина е това? — попитах, като се погрижих да прозвуча отегчено.
	— Защото двамата с него имаме недовършени отношения. Аз допуснах грешка и ще се постарая да се реванширам за нея. Ако у теб има някаква доброта като човек, ще отстъпиш крачка назад и ще ме оставиш да спася брака си.
	Заяви го, все едно бе нещо напълно приемливо.
	Бях потресена. Повече от потресена. Освен това започвах да се тревожа сериозно, че тази жена щеше да представлява проблем за нас.
	Бейли обаче отвори уста и изглеждаше така възмутена, че ми беше ясно как най-хапливата забележка щеше да дойде от нея. Бързо поклатих глава към нея в безмълвно предупреждение да остави нещата в мои ръце.
	Тя стисна здраво уста.
	Пристъпих към Дейна и тя изненадано отстъпи една крачка назад, преди да успее да прикрие учудването си с престорено равнодушие.
	Хм.
	Надявала се е да се окажа слаб противник.
	Е, бях се сблъсквала с по-значими и по-големи неща от бившата съпруга на Купър и нямаше начин да се дам така лесно. Особено сега, когато пред нас съществуваха толкова много възможности. Купър ме правеше щастлива и аз бях вложила прекалено много в това щастие, за да допусна да ми бъде отнето.
	— Нека си изясня; изневерила си на един добър мъж — не с кого да е, а с най-добрия му приятел, с което си му отнела и приятелство, освен че си го предала — и сега идваш тук да ме предупредиш да стоя далеч от него? Ако имаш у себе си поне малко благоприличие, ще позволиш на Купър да бъде щастлив и ще го оставиш на мира.
	— Купър ме обича — Дейна вирна брадичка предизвикателно. — Ние имаме съвместна история. Не можеш да я победиш. Искам си го обратно и те предупреждавам, винаги получавам каквото искам — подсмихна ми се. — Последно предупреждение: ще си получа Купър обратно и не ме е грижа какво ще се наложи да предприема, за да го имам.
	У мен закипя ярост не само заради казаното от нея, а и заради мисълта да нарани Купър. Инстинктът ми да го предпазя ме накара да се изправя пред нея по начин, за който знаех, че не е очаквала.
	— Заплашваш ли ме?
	В очите й се прокрадна нещо наподобяващо несигурност, преди тя бързо да го прикрие.
	— Само те предупреждавам — повдигна рамене и после ми се ухили също като акула. — Нека най-добрата спечели.
	Камбанката над вратата издрънча, когато тя се изстреля навън от хотела.
	С Бейли стояхме в шокирано мълчание в продължение на няколко секунди.
	И после:
	— Какво. Беше. Това. По дяволите? — отрони Бейли.
	Направо ми призля от мисълта, че вече имах враг в новия си град.
	— Нали няма да скъсаш с Купър? — попита Бейли, видимо загрижена.
	— Дявол го взел, не — вирнах брадичка и почувствах как упорита решимост възпламенява кръвта ми. — Тази противна вещица е наранила някого, на когото държа, и няма начин да допусна да го стори отново — тонът ми омекна при мисълта за него. — Истината е, че според мен помежду ни съществува нещо специално и той е на същото мнение. Няма да му го отнема заради някаква разглезена малка пикла.
	Бейли се усмихна широко.
	— Добре.
	— Детинска част от мен иска да разгласи за връзката ни из целия град — признах.
	Тя се засмя и прехвърли ръка през раменете ми.
	— О, боже мой, ние наистина сме сестри по душа.


#	Купър

	От тълпата жени около масата за билярд долетя смях и Купър положи максимални усилия да го пренебрегне.
	Това искаше тя.
	Неговото внимание.
	Когато по-рано същата вечер Дейна се появи в кръчмата прекалено издокарана в късата си черна рокля заедно с групичка също прекалено натруфени нейни приятелки. Той знаеше, че не може да допусне сцена. Ако вдигнеше скандал, все едно й даваше доказателство, че се вълнува от нея.
	И без друго всичките му редовни посетители й отправяха убийствени погледи, неспособни да повярват, че тя имаше дързостта да цъфне тук.
	Купър беше прекарал предишната вечер в леглото с Джесика, където се опитваше да заличи раздразнението си от появата на Дейна.
	Сега тя се беше върнала да се занася с него и той не беше напълно убеден какъв е най-добрият подход.
	— Това не е за вярване — отбеляза Оли, докато сипваше наливна бира на клиент. Оли работеше вечерна смяна заедно с него вече от доста време и като всеки жител на Хартуел беше наясно с цялата история около Дейна.
	— Просто не й обръщай внимание — отвърна Купър.
	— Би трябвало да я изхвърлиш.
	— Няма да й предоставя това удовлетворение.
	— По-хладнокръвен си от мен, шефе — въздъхна Оли.
	Купър изръмжа, довърши коктейлите за Дейна и бандата й и ги предаде на Лили. Тя не преливаше от щастие.
	— Наистина ли се налага да й сервирам?
	— Да. Но не е нужно да го правиш с усмивка.
	В очите й проблесна пакостливо пламъче.
	— Нямаш грижа, шефе.
	Той поклати развеселено глава, а вниманието му беше привлечено мигом, щом вратата на бара се отвори.
	Чувство за очакване приповдигна настроението му, когато влезе Джесика, придружавана от Бейли. Джес носеше джинси, които сякаш бяха излети по дългите й крака, и черна тениска без ръкав, която показваше щедра част от цепката между гърдите й. Кройката беше с припокриване и завършваше с голяма фльонга отстрани — на практика отлична покана да разтвори проклетото нещо.
	Определено щеше да го свърши по-късно.
	Тя приближи право към него, като през цялото време му се усмихваше и той усещаше, че отвръща със същото.
	— Здравей — поздрави го и се намести на бар стола пред него.
	— Здравей и на теб — отвърна той и сведе поглед към устните й. — Само това ли ще получа?
	— Хм — тя го огледа. — Днес бил ли си послушен?
	Потребността му от нея нарастваше все повече.
	— Всъщност не, докторе — промърмори той и се наведе над бара, та само тя да може да го чуе. — Днес през главата ми минаваха какви ли не мръсни мисли.
	Джесика прехапа устна в опит да възпре въодушевената си усмивка.
	— Свързани с мен, надявам се.
	— До последната.
	— В мръсните мисли няма нищо лошо — промърмори в отговор тя и също се наведе напред.
	Целувката му беше мека и сладка, докосна с върха на езика си нейния и после се отдръпна.
	— Дразниш ме — промърмори тя с широка усмивка.
	Някой прочисти гърло. Шумно. И именно тогава Купър си припомни къде се намираха.
	По дяволите. Лекарката си имаше свой начин да кара всичко на света, освен нея да изчезва.
	Бейли беше онази с прочистеното гърло.
	— Просто реших да ви подсетя, че си имате публика — помаха към него с един пръст като малко момиче.
	— Бейли — отбеляза присъствието й той.
	Тя му се усмихна.
	— Как вървят нещата?
	— Било е и по-добре — намеси се Оли, който се беше появил от другия край на бара. — Имаме си компания — стрелна с поглед зоната с масите за билярд.
	Купър въздъхна и се подготви за реакцията на Бейли. В мига, щом зърнеше Дейна, щеше да обясни на Джес коя е тя. И Купър не очакваше с нетърпение този момент.
	За неговата изненада Бейли и Джесика придобиха шокиран вид, когато се обърнаха да погледнат.
	Какво по дяволите…
	— Дейна? — простена Бейли и завъртя глава да му отправи убийствен поглед, но Купър беше прекалено ангажиран да изучава лицето на вече пребледнялата Джесика.
	— Докторе? — отрони, а в главата му се промъкна грозно подозрение. — Моля те, кажи ми, че преди не си срещала Дейна.
	Бейли се намръщи.
	— Разбира се, че е. Вчера. Когато…
	— Бейли — накара я да млъкне Джесика.
	Вместо да кротне, Бейли я изгледа ядосано.
	— Не си му казала?
	— Какво да ми каже? — тросна се той.
	— Не исках да го стресирам — просъска Джесика.
	— Да го стресираш? Той има право да знае, че тя те тормози.
	— Какво? — този път гласът му беше по-силен и привлече внимание, но Купър не даваше пет пари. Кръвта му бързо приближаваше точката на кипене, когато спираше да действа здравият разум.
	Джесика погледна към него, а в прелестните й очи се четеше неохота.
	— Вчера дойде в хотела да ме предупреди да отстъпя — обеща да предприеме каквото е нужно, за да си те върне обратно и заяви, че накрая, когато победи, аз ще свърша с разбито сърце.
	— О, а освен това се представи като твоя жена — изпухтя Бейли. — В сегашно време.
	Каква шибана история само!
	Завладя го мисълта, че Дейна ще се опита да му отнеме Джесика, както му беше отнела всичко друго.
	Нямаше начин да стои отстрани и да я остави да й се размине подобна гадост.
	— Здравейте, всички — изведнъж до Бейли изникна Далия с широка усмивка на лицето.
	Купър почти не отчете присъствието й. Гневът му го заслепяваше.
	Заобиколи бара и вдигна плота с такава ярост, че за малко да го изкърти от пантите. Беше смътно наясно, че някой вика името му, но нямаше да спре заради никого.
	Дейна вдигна поглед точно преди да удари топка върху билярдната маса, а приятелките й се обърнаха да го наблюдават как приближава с напориста крачка към тях.
	Докато крачеше към нея, забеляза неудобство в изражението й.
	Хубаво.
	Избута от пътя си две от приятелките й и се опря на масата за билярд, така че лицето му да се изравни с това на Дейна. Искаше думите му наистина да проникнат в главата й.
	— Чуй ме много добре. Между нас с теб е свършено, Дейна. _Свършено._ Не те искам. Никога няма да те поискам отново и не разбирам колко пъти трябва да го повторя, преди да го проумееш. Така че… Отправиш ли отново заплахи към Джесика или тормозиш ли ме отново, ще се обърна към шерифа, защото се държиш като шибана откачалка.
	Дейна потрепери.
	— Разбираш ли ме?
	Тя го гледаше шокирано.
	— Разбираш ли ме? — кресна той.
	Целият бар беше притихнал.
	Дейна преглътна и се отдръпна от него. Кимна бавно.
	Купър също се изправи.
	Не можеше да я понася пред погледа си.
	Поуспокои се малко, защото усети, че най-накрая е успял да предаде посланието и каза с по-тих, но не по-малко ядосан глас:
	— Сега се разкарай от бара ми и никога не се връщай, мамка ти.
	Някои от приятелките й изглеждаха засрамени, докато взимаха чантите си, но не и Дейна. Тя задържа главата си високо вдигната, докато напускаше бара и отказа и за секунда да изглежда унизена.
	Когато беше по-млад, той си мислеше, че тя притежава сексуална самоувереност. Сега знаеше, че опира само до сляпа арогантност.
	Купър хвърли поглед към присъстващите. Всички се бяха втренчили в него. По лицата на редовните му посетители се четеше съчувствие, докато туристите изглеждаха несигурни.
	Дявол го взел.
	— Съжалявам за неудобството — викна, докато крачеше обратно към бара. — Следващото питие е за сметка на заведението.
	Това би трябвало да успокои туристите.
	Колкото до него… Кръвта му още бушуваше. Очите му се спряха върху Джесика. Знаеше точно как иска да употреби адреналина, вилнеещ в организма му, но тревожното изражение, което беше надянала тя, му подейства като предупреждение.
	Вмъкна се обратно зад бара.
	— Налагаше се да бъде казано, Купър — Оли го потупа по рамото.
	Той кимна към него, но се насочи право към Джесика.
	Не знаеше какво да каже.
	Искаше да научи какво се върти в главата й.
	Тя изглеждаше, все едно искаше да научи какво се върти в неговата.
	Но наоколо имаше прекалено много хора, та да бъде проведен този разговор.
	— Хм… — обади се Далия. — Какво беше това, на което се натъкнах?
	Бейли се усмихна на приятелката си.
	— Далия, запознай се с Джесика. Джесика е новата половинка на Купър и нашата нова най-добра приятелка.
	Далия се засмя, като погледна още намиращата се в шок Джесика.
	— О. Сега всичко си идва по местата.
	— Какво си идва по места? — изведнъж до тях беше изникнал Вон, който се настани на свободния бар стол между Джесика и друг клиент.
	Бейли го изгледа кисело.
	— Какво правиш тук?
	— Тук съм да ви съобщя добрите новини — отговори той, но тонът му издаваше, че са точно обратното на добри.
	— О, и какви са добрите новини? — поинтересува се Далия.
	Вон погледна към Купър, а безпокойството в очите му накара Купър да застине и отвлече мислите му от сцената с Дейна.
	— Джордж Бекуит продава. Иън Девлин злорадства из целия град как най-накрая ще се сдобие с имот на дъсчената еспланада.
	— Мамка му! — тросна се Бейли.
	Вон я стрелна с печален поглед.
	— По изключение сме на едно и също мнение, госпожице Хартуел.


#	Джесика

	Все още бях така зашеметена заради сцената, в която Купър изхвърли бившата си жена от бара, че когато Вон смени темата, това ми подейства като камшичен удар.
	Все едно беше изникнал от нищото.
	— Иха, нещата тук наистина са станали интересни — отбеляза Далия до мен. — Повече не ме пускайте на почивка.
	— Интересни? Това не е интересно — изпухтя Бейли. — Ужасяващо е.
	Объркана, аз вдигнах ръка, за да ги накарам да замълчат. Разбирах, че никой не харесваше семейство Девлин, но те се държаха, все едно са чули новина за Армагедон.
	— Добре, наясно съм, че Иън Девлин е безскрупулен, но защо точно е _толкова_ ужасно нещо да притежава имот на дъсчената еспланада? Това не би ли означавало, че най-накрая ще престане да ви преследва?
	Бейли въздъхна.
	— Тук всички работим заедно. Е — изгледа подозрително Вон. — Повечето от нас работят заедно и никой няма желание да си сътрудничи с Девлин.
	Вон се облегна на бара до мен и изведнъж се почувствах в плен на светлосивите му очи, фокусирани върху мен.
	— Въпреки липсата на ентусиазъм на госпожица Хартуел по отношение на мен, помежду ни не съществуват проблеми. Всеки знае мястото на останалите тук. Девлин обаче е от типа хора, които обичат да създават неприятности и освен това има определени виждания за дъсчената еспланада. Всичко това — барът на Купър, хотелът на Бейли, сувенирният магазин на Далия, ресторантът на Айрис и Айра и съседната книжарница — не се вписва в представите на Девлин. Той иска да изравни всичко със земята и да създаде нещо луксозно, модерно и лъскаво. Разбирай магазини на европейски дизайнери и петзвездни ресторанти.
	— Твоят хотел пасва на това описание — посочи Бейли.
	Вон отново я стрелна с поглед.
	— Наясно съм. Но моят хотел просперира, защото дъсчената еспланада на Хартуел е популярна. В този си вид. Основен принцип в живота и бизнеса, госпожице Хартуел: ако нещо не е повредено, не го поправяй.
	От чутото за концепцията на Девлин за нова дъсчена алея схванах, че той искаше да унищожи всичко, което обичах тук. Искаше да й отнеме всякакъв характер и автентичност и да я превърне в място за елита.
	— Не може да направи такова нещо — отсякох.
	Изведнъж Купър се протегна и хвана ръката ми.
	— Проблемът е, че не знаем на какво точно е способен Девлин. Непочтен е. Безскрупулен. Ако стане част от тази общност, най-малкото ще донесе в живота ни повече стрес.
	— Джордж със сигурност няма да продаде на него — намеси се Далия, но думите й прозвучаха тревожно.
	Вон се изправи на мястото си до мен. Изражението му беше мрачно.
	— Бекуит се мести в Канада за постоянно. Ще продаде на предложилия най-висока цена.
	Бейли направи гримаса.
	— Джордж не е само бизнесмен, Тримейн. Също така е жител на Хартуел. Няма да продаде на Девлин.
	Той изръмжа невярващо в отговор.
	— По-лошият възможен сценарий — вметна Купър. — Може и да продаде.
	— Е, ти имаш купища пари — посочи Бейли към Вон. — Ти го купи.
	— Аз съм бизнесмен. Имам хотел тук. Не ми трябва втори. Не преследвам, каквото не ми е нужно.
	— Ами онова, което искаш? — изпухтя тя.
	Стоманеносивите му очи изведнъж се присвиха, а тонът му стана гърлен, секси и доста опасен.
	— О, госпожице Хартуел, едва ли ще ти хареса, ако подгоня онова, което искам.
	Ококорих се заради очевидния намек и крадешком се опитах да хвърля поглед към Бейли. По изключение беше успял да я накара да млъкне. Устните й бяха разтворени в шок и личеше, че се мъчи да си разясни какво означаваше коментарът му.
	Погледнах към Купър, който беше забил очи в бара и се подсмихваше развеселено. Той почувства, че го наблюдавам и вдигна очи към мен, забеляза ококорения ми вид и се ухили.
	— Хм, въпросът е — Далия отправи озадачен поглед към Вон, — че трябва да предприемем нещо, за да го спрем. Идеи?
	— И това е знак да си вървя — отвърна Вон.
	— Разбира се — сряза го Бейли. — Разбира се, че ще си тръгнеш.
	— Явих се единствено като вестоносец.
	— Подхожда ти да носиш вести за гибел. Добра работа — отбеляза тя със сарказъм.
	Той завъртя очи към Купър и направи страдалческа физиономия.
	Купър едва се удържа да не се разсмее.
	— Благодаря за информацията.
	Вон кимна, преди да се обърне към мен.
	— Лека нощ, доктор Хънтингтън.
	— Можеш да ми казваш Джесика — отговорих.
	Чух Бейли да изписква от възмущение зад мен.
	Той също я чу и се усмихна.
	— Джесика — отмести очи към Далия. — Госпожице Макгуайър — Вон тръгна към вратата, без да удостоява Бейли с поглед и подвикна през рамо: — Лека нощ, госпожице Хартуел.
	— Тримейн — изръмжа под нос Бейли.
	Костваше ми огромни усилия да не избухна в смях.
	— Дявол го взел — провикна се изведнъж Стария Арчи от другия край на бара. — Това помрачава нещата, но все така помня как каза, че следващото питие е от заведението, Купър.
	— Как иначе, Арчи — отвърна Купър и се запъти да го обслужи.
	В мига, щом Арчи се обади, аз се замислих за Анита и се почудих как ли вървяха нещата при нея. Арчи нямаше вид да е угрижен и допуснах, че резултатите още не са излезли.
	— Здравей, Арчи — Далия седна на бар стола до Бейли. — Как е Анита?
	— О, не се чувства особено добре. Правят й някакви изследвания, но аз не съм обезпокоен — усмихна се уморено. — Знаеш я Анита. Тази жена е направена от стомана. Все пак живее с мен.
	Далия се усмихна на шегата му.
	— Кажи й, че съм питала за нея.
	Той кимна и пое халбата с наливна бира, която Купър плъзна към него.
	— Добре, да забравим за миг бомбата, която Тримейн пусна така драматично — обади се Бейли, като още звучеше разлютена. — Ред е за подобаващо представяне.
	Седнала между нас двете, тя докосна ръката ми и погледна към Далия.
	— Далия, запознай се с Джесика — погледна към мен и докосна ръката на Далия. — Джесика, запознай се с Далия.
	Усмихнах се и протегнах ръка през Бейли, за да стисна тази на Далия.
	— Радвам се най-накрая да се срещнем.
	Тя ми се усмихна широко.
	— Аз също. Както изглежда, предизвикала си известно вълнение наоколо.
	В мига, щом подхванахме разговор, установих, че Далия Макгуайър представлява интригуваща смесица от възхитителен характер и красиви черти. През повечето време беше сладка, защото в маниера й имаше известна ексцентричност — заради начина, по който правеше преувеличени физиономии, без значение дали се смееше, или се преструваше на ужасена или изненадана — но когато беше спокойна и сериозна, беше наистина красива. Косата й беше нещо, за което да й завиди човек. Беше черна и гъста и се спускаше надолу на пищни вълни. Над големите й кристалносини очи беше надвиснал гъст бретон, който само допълваше привлекателността й. Имаше деликатен нос и прелестни устни, а това в комбинация с големите й очи ми напомняше за куклите Брац, които колекционираше кръщелницата ми. Далия и Бейли имаха сходен тен с цвят на сметана и праскови — само дето Далия нямаше симпатичните лунички, обсипващи носа на Бейли.
	Онова, което добавяше към очарованието на Далия, беше ръстът й. Тя беше с няколко сантиметра по-ниска от мен, но също така заоблена. Моят ръст разпъваше извивките ми. Този на Далия като че подчертаваше нейните, а освен това тя беше облечена в прилепнала лятна рокля, която изтъкваше чувствеността й. Почудих се дали има жив мъж, който да не точи лиги, когато Далия Макгуайър мине покрай него.
	— Джес копнее да влезе в магазина ти още откакто пристигна. Разказах й за твоите бижута.
	— Добре дошла си по всяко време — увери ме Далия.
	Вече от известно време разглеждах обиците й. Представляваха големи сърца от кована мед с положени отгоре по-малки сърчица от сребро.
	— Ти ли си ги правила?
	Тя докосна с пръсти обиците.
	— Да.
	— Красиви са. Утре ще отваряш ли? — не че имах излишни пари, които да харча за бижута…
	Далия се засмя и кимна.
	Купър беше зает зад бара, но аз следях действията му през цялото време, докато разговарях с Далия. Когато поспря до нас, аз вдигнах очи към него и мигом се озовах в клопката на погледа му.
	— Дами, измислихте ли някакво решение на проблема с Девлин?
	— Не — отговори Бейли. — Обсъждахме бижутата на Далия.
	— Мислех, че се тревожите.
	Очевидно той се тревожеше.
	Намръщих се и изпитах желание да го утеша.
	— Тревожа се — настоя Бейли. — Но в края на дълъг ден рядко ми хрумват решения. Мозъкът ми функционира по-добре рано сутринта и ти обещавам, че ако ми хрумне нещо, веднага ще те уведомя.
	— Струва ми се най-високият ни залог е Джордж — вметна Далия. — Просто трябва да го разубедим да продаде на Девлин.
	Почувствах внезапно пърхане на пеперуди при споменаването на Джордж. Все пак той беше причината, поради която изобщо открих Хартуел. По-точно причината бяха Сара и писмата й. Ако Джордж се върнеше, най-накрая щях да успея да му връча писмата.
	— Мислите ли, че ще пристигне за финализирането на сделката?
	— Вероятно — отговори Бейли и после очите й проблеснаха заради осъзнатото.
	— О, писмата на Сара.
	— Какво? — Далия се намръщи. — Какво пропускам?
	Без да каже и дума, Купър се отдалечи към другия край на бара и аз знаех, че го направи, защото споменах леля му. Намръщих се и почувствах да ме изпълва безпокойство, задето продължаваше да реагира така на жената.
	Беше умряла млада. От рак. В затвор.
	Не беше ли изстрадала достатъчно, та да й бъде простено?
	— … и Джес е донесла писмата, за да ги предаде на Джордж — достигна до ушите ми краят на обясненията на Бейли пред Далия.
	— О, боже мой, това е толкова тъжно — отбеляза Далия. — И толкова мило от твоя страна, Джес.
	Усмихнах се сковано, понеже не успявах да прогоня усещането за лоша поличба.
	— Струва ми се, това е планът — заключи Бейли. — Ще открием начин да се свържем с Джордж. Ще го върнем обратно тук. Ще го спрем да продаде на Девлин и Джес ще има възможност да му предаде писмата.
	Двете приятелки закимаха триумфиращо една към друга, доволни от плана си. Аз, от своя страна, изведнъж започнах да се питам дали не се подготвях за провал тук в Хартуел… и дали не се поставях в позицията сърцето ми да бъде разбито от Купър Лоусън.

	* * *

	Нямаше защо да се тревожа, че Купър ще разпитва защо мълча, докато ме откарваше към апартамента си същата вечер. Нямаше защо да се тревожа, защото той беше прекалено ангажиран да кипи вътрешно, та да забележи, че с мен се случва същото.
	Притесненията ми какво ще означава това за нас се поразсеяха леко, когато той слезе от джипа и заобиколи да ми подаде ръка. Отнесено потърка с палец горната част на дланта ми и ме поведе навътре. Харесваше ме достатъчно, та още да иска да ме докосва.
	Значи може би не мислеше за гнева към леля му, или защо проявявах такова съчувствие към нея…
	Стисках палци.
	— Трябваше да ми кажеш за Дейна — проговори най-накрая, а аз се запитах дали този разговор беше по-добър от разговор, свързан със Сара.
	Освободих се от хватката му и седнах на дивана, но Купър се тръшна на масичката за кафе, така че коленете ни се докосваха. Явно не ми остави физическо пространство с надеждата да не ми позволи да създам и емоционално пространство помежду ни.
	А аз наистина се нуждаех от емоционално пространство, когато опираше до теми, засягащи красивата му бивша съпруга и разпалената му реакция тази вечер.
	— Джесика — настоя.
	Обикновено пазеше името ми за времето, в което правехме секс. Приех, че пропускането на прякора ми значи, че е сериозен.
	— Наистина не исках да ти причинявам излишен стрес. Тя не го заслужава.
	— Всичко, което ти каже тя, ми влиза в работата — тросна се.
	Прободе ме още по-силно чувство на тревога. Нямах желание да излезе, че съм някоя ревнивка, но истината беше, че… изпитах прилив на чувство за собственичество, като разбрах, че Дейна е в бара. Това ме стресна. През целия си живот не бях проявявала ревност или чувство за собственост към някой мъж.
	— Какво има? — попита той и се наведе по-близо до мен.
	Тревогата, която чувствах аз, беше отразена върху лицето му.
	— В очите ти се чете нещо… — пое ръката ми и я стисна. — Там е, откакто изхвърлих Дейна от бара.
	— Реакцията ти тази вечер… цялата тази разпаленост… Имаш ли някакви чувства към нея? — изстрелях.
	Купър пусна ръката ми, а в погледа му пролича шок.
	_Мили боже._
	Този разговор можеше да се развие в неблагоприятна посока наистина бързо, това го знаех, но също така ми беше ясно, че на този етап прямотата е най-добрата политика.
	— Начинът, по който се отнесе към нея… Във всичко това личеше много страст, Купър — а на ум добавих: _и тя е умопомрачително красива_.
	Беше ми ясно, че това последното е доста несправедливо, защото намекваше, че Купър е повърхностен. А не възнамерявах да прозвучи така. Но той беше мъж… и не можех да си представя, че съществуваха много мъже, които да не се поддадат на така красива жена като Дейна.
	Той ме изучава известно време, а после долепи длан към устата си, внезапно придобил уморен вид.
	— Пренебрегвах присъствието й — обясни кротко. — Когато започна да се отбива в началото след развода, да идва ме моли да се съберем, беснеех. А после осъзнах, че като беснея, й давам каквото цели. Тя си въобразяваше, че гневът ми значи нещо. Дължеше се единствено на това, че не можех да повярвам как е възможно някой, отнел ми човека, смятан от мен за брат, да прояви себичната дързост да ме безпокои отново. Това чувствам, като я видя, докторе. Вече не виждам нейното предателство. Виждам неговото. Това на Джак. Тя можеше да ми изневери с всеки. С всяка отрепка. Но го направи с него, а знаеше, знаеше, мамка му, че този човек ми е като брат.
	Долових в тона му злъч, примесена с ужасна болка и протегнах ръка към него, стиснах здраво неговата, а очите ми запариха от сълзи. Във всичко това имаше замесена толкова много болка. Толкова много болка, скрита дълбоко.
	И сега разбирах, осъзнавах, че не е заради Дейна. Беше заради Джак Девлин.
	— Бяхме приятели още от деца — стисна дланта ми така силно, че беше почти болезнено. — Дори по-близки от това. Братя. При всяка гадост, през която преминавах, Джак беше до мен. Когато баща ми ни напусна. Когато мама умря. Плака редом с мен на погребението — промълви.
	Аз исках да плача за него сега.
	— Съжалявам.
	Сините му очи като че гледаха през мен, но после изведнъж се фокусираха обратно.
	— Тази вечер пренебрегвах Дейна, както правя винаги, защото не исках да й предоставям онова, към което се стремеше — вниманието ми. Но да те заплашва… Да се опитва да отрови онова, което имаме, по начина, по който съсипа приятелството ми с Джак… — наклони се към мен, а гласът му беше пресипнал. — Разпалеността ми не беше заради _нея_, Джесика, беше заради _теб_.
	Думите му ме тласнаха напред, докато устата ми не се озова съвсем близо до неговата и просто така безпокойството от по-рано заради споменаването на писмата беше избутано настрана от безспорното привличане към него.
	— Заплахите на Дейна постигнаха обратното — прошепнах и докоснах долната му устна. — Само ме направиха по-твърдо решена да развия връзката ни по-нататък… да те направя щастлив.
	Купър изръмжа и устата ми се озова в плен на неговата. Целувката ни беше бавна и протяжна, но също така дълбока и опияняваща, и тялото ми попадна под познатата сексуална магия. Той нежно прекъсна целувката и опря чело срещу моето.
	— Справяш се отлично, докторе.
	— А? — произнесох объркано, вече замаяна от похотта, загряла кръвта ми.
	Той се усмихна многозначително.
	— По дяволите, наистина си очарователна.
	— С какво се справям отлично?
	— Да ме правиш щастлив.
	Изпълни ме вълнение, примесено с топлота и белязано от страх.
	— Ох.
	— Да — ухили се. — Ох.


>	18.
>	Джесика

	— Ваканцията ми официално завършва днес — изтъкнах, след като преглътнах хапка от палачинките, които беше приготвил Купър заедно с бекон и бъркани яйца.
	Купър ми беше направил закуска.
	_Никога преди_ мъж не ми бе приготвял закуска.
	Не се задържах достатъчно дълго, та да им дам възможност да ми приготвят закуска.
	— Как се чувстваш във връзка с това? — поинтересува се Купър, който седеше срещу мен и отпиваше от кафето си. Вече се беше нахранил.
	Аз се наслаждавах на храната.
	Наслаждавах се на момента.
	— Плашещо е — заявих открито. — Не новата работа. — Бейли ме запозна с основните неща, а каквото не знам, мога да го науча в крачка.
	— И какво точно те плаши, докторе?
	— Ами, като за начало — размахах вилицата към него. — Частта, в която вече не съм лекар. Това е плашещо.
	— Не забравяй, че в кабинета на Пол Дуган има свободно място. Дъщеря му работеше за него, но се премести в Ню Джърси заедно с мъжа си. Нужен му е още един лекар. Някои може и да го нарекат съдба.
	Усмихнах му се предпазливо. Този град и неговата вяра в съдбата.
	Въпреки че, честно казано, бях изкушена от предложението, а също така изкушена от мисълта, че може би наистина беше съдба. Да го вярвам би направило живота ми по-лесен, защото тази беше работата, в която ме биваше и която значеше нещо за мен, а и заплащането би било по-високо, отколкото ако работех при Бейли. Все още обаче не бяха съвсем сигурна защо избрах да стана лекар. Преди мислех, че знам. Но всичко в главата ми се беше преобърнало след пристигането ми в Хартуел и все още не бях убедена дали за мен лекарската професия представляваше начин за покаяние или мечта.
	— Просто… Имам нужда малко да се отдръпна — повдигнах рамене.
	— Сигурна ли си, че е само това? — попита той.
	Напрегнах се заради подозрителността в тона му. Забих поглед в чинията и отново повдигнах рамене.
	— Разбира се.
	Помежду ни се настани тишина и аз не се чувствах така добре, както обичайно. Налагаше се да я запълня, преди да е изрекъл още въпроси, на които не исках да отговарям.
	— Какво искаш да правиш днес?
	Бейли ми беше поръчала да се насладя на последния ден от ваканцията си, така че се канех да свърша именно това, а Купър не работеше в неделя. Оставяше управлението на бара в ръцете на Оли, тъй като това беше един от дните, когато не сервираха храна и нещата бяха малко по-лесни за контрол.
	Купър тъкмо отвори уста да отговори, когато на входната врата се заблъска силно, а две секунди по-късно вътре влетя висока и красива брюнетка, стиснала за ръка малко момче.
	Неговата къща се намираше в северния район на града, на няколко пресечки от малкия дом на Бейли, и много наподобяваше по стил нейния. Планът беше изцяло отворен. От верандата се влизаше право в основното помещение. По средата на пространството имаше стълби, които водеха до втория етаж. Зоната за сядане се намираше вляво от стълбите, вдясно беше трапезарията, а зад тях се намираше просторната кухня.
	В момента се намирахме в трапезарията и в нас се бяха втренчили брюнетка и дете.
	— О — брюнетката беше видимо объркана. — Купър, съжалявам. Просто е… неделя.
	Малкото момче изглеждаше също толкова объркано, а сините му очи гледаха право в моите.
	Купър се изправи и аз сторих същото. Вече се бях досетила кои са неочакваните гости и в стомаха ми запърхаха нервни пеперуди.
	— Кат, Джоуи, това е Джесика. Джесика, това са сестра ми и племенникът ми.
	Опитах се да заобиколя масата, за да отида до тях и се препънах в крака на стола. Изчервих се и се почудих защо се държа като идиот, задето ще се запозная с близките му. Засмях се леко смутено и протегнах ръка към Кат.
	Тя се взря в мен с очи също толкова сини като тези на Купър и аз долових колебание. Най-накрая възпитанието й наложи да стисне ръката ми.
	— Приятно ми е да се запознаем — казах, макар че сега, когато ме наблюдаваше с любезна хладина, вече не бях така сигурна.
	Насочих внимание към момченцето и сърцето ми почти се разтопи. Айрис имаше право. Джоуи беше абсолютно копие на Купър. Хвърлих поглед обратно към Купър, а изражението ми явно издаваше мислите ми, защото очите му се напълниха с топлота. Като се обърнах обратно към Джоуи, забелязах, че ме изучава.
	— Ти приятелката на вуйчо Купър ли си?
	— Ъъ… — не знаех какво да кажа, защото с Купър още не бяхме сложили етикет на отношенията си.
	— Да — обади се Купър иззад гърба ми.
	— Добре тогава.
	_Еха!_
	Ухилих се.
	— Да.
	Джоуи също се усмихна.
	— Това е хубаво. Не и за Сейди Томас обаче. Тя много харесва вуйчо ми Купър.
	— Джоуи — Кат дръпна предупредително ръката му.
	Очите му станаха кръгли.
	— Какво? Това е истината — погледна към вуйчо си. — Попитах я защо те целува и тя обясни, че било, понеже много те харесвала.
	Повдигнах вежда към Купър и оформих беззвучно с устни:
	— Сейди Томас?
	— Това беше преди известно време — увери ме той. — И Сейди ще бъде напълно добре, Джоуи.
	— Да… Както изглежда, тя харесва _много_ голям брой хора — той кимна дълбокомислено. — Не само теб съм я виждал да целува.
	— Обзалагам се — промърмори Кат и се подсмихна.
	Коя, за бога, беше Сейди Томас?
	— Добре — Купър направи крачка към племенника си. — Джоуи, какво ще кажеш днес да отидем на плажа?
	— Да! — заподскача на място. — Рисунката е в раницата ми — насочи поглед към мен и се зае да обясни. — Днес ще строим най-големия пясъчен замък на всички времена! Ще счупим рекорда.
	Почти се разтопих заради благоговението, което се четеше в очите на това дете. Наистина обичаше Купър. Всъщност да стана свидетел на такова обожание само усили моите чувства. Наистина се налагаше да започна да откривам някакви несъвършенства у него или в противен случай щях да започна да се тревожа, че просто съм заслепена, а не започвам да се…
	Сложих рязко край на тази мисъл.
	Прекалено скоро, Джес; прекалено плашещо!
	— Е, какво мислиш? — Купър плъзна ръка около кръста ми и ме притегли към себе си. — Ходи ли ти се на плажа днес?
	— О, не искам да преча.
	— Добре тогава — Кат ми се усмихна само с уста. — Ще се видим някой друг път.
	Ох.
	Купър я изгледа кръвнишки.
	— Не. Ако го иска, Джесика ще дойде с нас.
	Не бях сигурна дали искам да се присъединя към тях. Наистина никога не ми е допадало да съм в компанията на някого, който не ме иска около себе си. Не познавах много хора, които обичаха да се намират в такава ситуация.
	Като че доловил терзанията ми, Купър ме стисна през кръста.
	— Искам те там. Ще ми се да опознаеш Джоуи.
	— Да! — викна ентусиазирано Джоуи. — Вуйчо Купър каза, че си лекарка, което означава, че си наистина умна, а конструирането на огромен замък със сигурност не е лесна работа.
	Конструирането на огромен замък…
	— Не мисля, че се нуждаете от мен — отвърнах изумена от речника му. — Очевидно ти си изключително умен.
	На лицето на Джоуи грейна широка усмивка.
	— Да, над средното ниво съм.
	Засмях се и забелязах, че погледът на Кат поомекна леко.
	— Сигурно наистина се гордееш с него.
	— Безгранично — отвърна тя и сподави въздишка. — Добре, ако ще ходим, да повеждаме парада.

	* * *

	— Три седмици? — произнесе Кат.
	Седеше на кърпа до мен, устремила поглед към другия край на плажа, където Купър и Джоуи се захващаха да строят замъка си.
	— Моля?
	Когато се обърна да ме погледне, не успях да разчета изражението й, защото носеше големи черни слънчеви очила. За щастие това ме улесняваше, защото аз също бях прикрила мислите и емоциите си зад слънчевите си очила.
	Бяхме дошли до плажа с джипа на Купър и паркирахме зад бара му. През цялото пътуване и през цялото време, докато се настанявахме, Кат не ми каза нито дума.
	Когато Джоуи поведе Купър да се захващат със замъка, Кат ме помоли да остана точно когато се канех да последвам момчетата.
	Така че останах от любезност.
	Макар да не го исках.
	Защото усещах, че се задаваше лекция.
	— Познавате се от три седмици. Три седмици.
	Бях права. Лекция.
	— Наясно съм.
	— Нима? — тя наклони глава на една страна. — Защото от моята гледна точка не създаваш впечатление на „стабилен и отговорен възрастен“. Запознаваш се с брат ми на почивка и се отказваш от целия си живот? След три седмици?
	Добре де, схващах мисълта й. Погледнато отстрани, сигурно изглеждаше налудничаво.
	— Не е само заради брат ти — помъчих се да й обясня какво бях открила за себе си от пристигането ми. — Там, където живеех, не бях щастлива. Това пътуване и хората, с които се сближих в Хартуел, ме накараха да разбера какво ми е липсвало така дълго. Приятели, отношения… покой.
	— Една жена не започва от нулата след три седмици, освен ако няма какво да губи. А трийсет и няколко годишна жена, която няма какво да губи, ме смущава. Защото някой като теб лесно може отново да се вдигне и да си замине, а брат ми е изгубил достатъчно хора в живота си.
	Намекът за болка в гласа й ме накара да загладя перушина. Напомни ми, че Кат беше сестра, която обичаше брат си и просто се грижеше за него.
	— Няма да го нараня, Кат.
	Тя се загледа отново към момчетата и за известно време не каза нищо.
	Цялото ми тяло се беше напрегнало в очакване тя да реши дали ще ме приеме в живота на Купър или не.
	Най-накрая тя заяви:
	— Със Сейди Томас бяхме от един випуск в училище. Обича секса и не я е грижа какво мислят другите по въпроса.
	— И Купър е бил с нея — промърморих и почувствах, че ми призлява при мисълта той да е бил с друга. Беше наистина нелепо! Не е като аз да не бях имала други мъже.
	— Една вечер — тя въздъхна. — За съжаление не се радвам на същата привилегия като други сестри да не съм наясно със сексуалния живот на брат ми. Живеем в малък град. След Дейна той мина през много жени. Предимно туристки, които не се задържаха в града за дълго. Бях убедена, че ще си като тях — тя снижи слънчевите си очила, та да мога да видя очите й. — Обаче не си. Той говори за теб постоянно.
	Изпълни ме топлина.
	— Наистина ли?
	Тя се усмихна с неохота.
	— Да.
	— Наистина държа на него. Просто искам… Искам да му осигуря малко щастие. Той го заслужава.
	— Заслужава човек, който да бъде открит и честен към него — огледа ме преценяващо и в очите й се прокрадна тъга. — У теб има нещо. Не мога да кажа точно какво… но нещо не си е на мястото. Не ти вярвам.
	Гадост.
	Това ме жегна повече, отколкото очаквах.
	Издишах леко разтреперано.
	— Какво мога да направя, за да промениш мнението си? Тя повдигна рамене.
	— Да се задържиш наоколо. Само времето ще покаже.

	* * *

	— Вуйчо Купър каза, че си хирург — отбеляза Джоуи с уста, пълна със сандвич.
	Двамата с Купър се бяха върнали от мястото, където строяха замъка. Бяха направили безброй снимки на пясъчния си рекорд (замъкът беше доста епичен) и най-накрая дойдоха да облекчат напрежението между мен и сестрата на Купър.
	— Бях — казах в отговор на изявлението на Джоуи.
	— Хирург на глави или на сърца?
	Засмях се заради любознателния му въпрос. Наистина ли разговарях с осемгодишен на тази тема?
	— Никое от двете. Бях нещо, което се нарича общ хирург.
	Той сбърчи сладкото си малко личице.
	— Какво е това?
	— Хирург, който помага да се решат проблеми със стомаха, хранопровода — започнах да соча към различни места по тялото си, като реших да не опростявам прекалено нещата, — тънките черва, черния дроб, жлъчните пътища, жлъчния мехур и панкреаса.
	— Ха. — Той се намръщи. — Дори не знам какво представляват някои от тези неща. — Изглеждаше смутен от това. — Какво е храно… — не успя да довърши думата.
	— Хранопровод.
	Повтори я няколко пъти, докато не прозвуча, както я произнасях аз.
	— Тръба, която свързва гърлото ни със стомаха.
	— О — кимна. — Беше ли гнусно? Да си хирург? — Направи гримаса при мисълта.
	Купър се изхили до мен и аз също се разсмях.
	— За някои хора е малко гнусно. Но мен никога не ме е притеснявало.
	Джоуи поклати глава.
	— Веднъж видях вътрешностите на куче. Не ми хареса.
	Повдигнах вежда.
	Кат ми отправи натъжен поглед.
	— Кучето на съседите ни беше прегазено миналата година. Джоуи го намери.
	— О, не — бях истинска любителка на кучета. Като бях дете, имахме красив лабрадор на име Хейзъл, и бях съкрушена, когато умря от старост. Мразех тъжни истории за кучета.
	— Обичаш ли кучета, докторе? — попита меко Купър.
	Кимнах.
	Очите му ми се усмихнаха.
	— Аз също.
	— Защо си нямаш? — припомних си как играеше с кучето на онази жена на плажа. Можех да си го представя редом с голямо куче, което да го придружава на сутрешните му кросове по брега.
	Кат изръмжа до мен.
	— Човек да се чуди.
	Озадачена повдигнах рамене към Купър и зачаках да ме осветли. Той въздъхна.
	— Дейна мразеше кучета.
	— И деца — припя Джоуи.
	От двете ми страни Купър и сестра му се напрегнаха и аз се зачудих за какво ли беше всичко това. Нямаше да питам в присъствието на Джоуи.
	— И така — побързах да сменя темата. — Чувам, че си един вид музикален гений.
	Той поклати глава напълно сериозен и с вид на пораснал.
	— Много съм добър.
	Сдържах смеха си и побутнах Купър с рамо. Той ми се ухили, а гордостта направо струеше от него.
	— Е, ще се радвам да те чуя да свириш. Бейли има пиано в хотела.
	— Знам — той закима, а очите му светнаха. — Тя ми позволява да свиря на него.
	— Е? — погледнах към Кат и Купър. — Ще имате ли нещо против?
	Оказа се, че също като всяко гордо семейство изобщо не възразяваха и бяха ентусиазирани да чуя колко е добър Джоуи.
	— Е, това се казва изненада — отбеляза Бейли, щом влязохме в хотела. Излезе иззад бюрото на рецепцията и мигом се хвърли да прегърне Джоуи, който я потупа по гърба като някой четирийсетгодишен мъж.
	Когато се отдръпна, й усмихна се широко.
	— Джесика би се радвала да ме чуе да свиря.
	Бейли също се усмихна.
	— Наясно си колко обичам да те слушам, хлапе. Пианото — посочи към пианото „Стейнуей“, което стоеше в салона на хотела — е изцяло на твое разположение.
	— Чака те истинска наслада — увери ме Купър и стисна ръката ми, докато следвахме Джоуи.
	— Какво искаш да чуеш? — обърна се Джоуи към мен.
	— Ти избери.
	Когато до ушите ми достигна първата нота от произведението на Чайковски, не можех да повярвам. И когато разпознах мелодията от сцената с умиращия лебед в „Лебедово езеро“, всеки мускул в тялото ми застина.
	На част от мен се налагаше да се справи с благоговението, което изпитвах, докато наблюдавах осемгодишното момченце да изпълнява Чайковски.
	Но друга, много по-голяма част от мен, беше ангажирана с мисли за малката ми сестричка и с факта, че годишнината от смъртта й беше едва след трийсет и един дни.
	Постоянно се мъчех да ги избутам настрани, като се надявах, че новото ми ежедневие тук, вълнението от установяването на ново място, ще ми помогнат да забравя. Все едно обаче някой не искаше да забравя. Някой нямаше желание най-накрая да намеря покой след всички тези години.
	При спомена как сестра ми изпълнява ролята на умиращия лебед очите ми се напълниха със сълзи. Джулия обичаше да танцува още от малка и имаше талант за балерина. Танцува до самия край. Най-накрая беше поканена за прослушване в Американската академия по балет. Не я приеха.
	Това беше нещото, което я поддържаше фокусирана. Тласкаше я напред.
	Оттам нататък всичко се разпадна.
	Бейли ме прегърна през раменете и ме стисна здраво, с което ме върна обратно в настоящето.
	— Да, толкова е добър.
	Усещах, че Купър се е втренчил в мен, но отказвах да го погледна. Не исках да разбере, че емоциите ми не са свързани с Джоуи.
	— Изумителен е — прошепнах.
	Защото въпреки онова, което ми причини музикалният му избор, хлапето наистина беше изумително.
	Топла силна длан покри моята. При допира на Купър не можах да се спра и погледнах нагоре към него. Той се взираше в мен със загриженост.
	Видя прекалено много.
	Стиснах ръката му и се усмихнах, за да прикрия онова, което не исках да бъде видяно.
	— Сигурно си ужасно горд — прошепнах.
	Кимането му за отговор беше бавно, защото продължаваше да ме изучава настойчиво.
	За щастие Джоуи приключи и ми се отвори възможност да избегна Купър, като започнах да надавам възгласи и да ръкопляскам заедно с Бейли и Кат.
	— Е? — Джоуи се завъртя на мястото си, за да се усмихне към мен. — Хареса ли ти?
	Отвърнах на усмивката му.
	— Да ми хареса ли? Влюбих се! Ти, господин Лоусън, притежаваш ръцете на хирург от световна класа.
	Лицето на Джоуи светна, преди той бързо да оклюма.
	— Нали помниш, че вътрешностите ми се струват гнусни?
	Кат се засмя и приближи до сина си, за да го притисне към себе си.
	— Явно ще трябва да си останеш музикален феномен.
	Той се усмихна широко на майка си, стана от столчето пред пианото и се втурна към мен. Наклони глава назад, за да ме погледне в очите.
	— Сега какво?
	Меланхолията ми започна да ме напуска. Джоуи беше очарователен и това, че видимо ме харесваше, ми действаше затрогващо.
	— Хм — почуках с пръст по брадичката си и се замислих за човек, когото не бях виждала от няколко дни.
	— Обичаш ли книгите? — имах подозрението, че е точно така. Бях права.
	Сините му очи станаха кръгли.
	— Обожавам книгите!
	— Така ли? Коя ти е любимата?
	— Не мога да избера само една, глупаче — подигра ми се. Засмях се. О, да. Определено трябваше да се запознае с Еймъри.
	— Знам едно място, където има много книги — погледнах към Купър и Кат. — И кафе за нас.
	Купър поклати глава, но се усмихваше.
	— Няма как да си сериозна, докторе. Тя ще получи инфаркт, ако влезем всички заедно.
	— Не мисля така — погледнах надолу към Джоуи. — Довери ми се.


	Не след дълго се озовахме в „Еймърис“. Книжарницата беше значително по-пълна, отколкото бях свикнала, и гъмжеше от туристи, дошли за по чаша кафе или да потърсят хубава книга, която да четат на плажа. Зад щанда на кафенето стоеше момиче, което не бях виждала преди, а Еймъри помагаше на клиент в книжарницата. Зоната за четене обаче беше празна — сигурно защото навън беше толкова хубаво.
	Еймъри ми се усмихна веднага щом ме видя, приключи с клиента си и приближи към мен. Завлачи крака щом осъзна, че Купър е с мен.
	— Здравей — усмихнах й се широко. — Познай кой реши да се задържи в града ви?
	— Чух — отговори тя, а усмивката й сега беше срамежлива. — Айрис ми каза.
	— Говориш с Айрис? — почуди се Кат, неспособна да прикрие изненадата си.
	Еймъри мигом поруменя.
	— Доведох някого, който обича книгите — вметнах аз, за да я разсея и побутнах Джоуи към Еймъри.
	Колкото до Джоуи, той се беше втренчил нагоре в Еймъри с леко зяпнала в учудване уста.
	Щом пък погледна надолу към Джоуи цялата плахост на Еймъри, като че изчезна.
	— Здравей.
	Джоуи просто примигна към нея.
	Изкисках се сподавено и положих длани върху раменете му.
	— Защо не отидеш с Еймъри и тя ще ти помогне да избереш книга? Подарък от мен.
	Той кимна, като все така не откъсваше очи от нея и учудването му само се усили, когато Еймъри протегна ръка към него.
	— Какъв тип книги обичаш да четеш? — попита го, докато се отдалечаваха заедно.
	— Подарък от теб? — повтори Кат. — Ако планът ти е да купиш привързаността на детето ми с книги и с жена, която изглежда като героиня от „Замръзналото кралство“, тогава браво на теб — усмихна ми се и се запъти към щанда за кафе.
	Объркана аз се обърнах към Купър.
	— „Замръзналото кралство“?
	— Филмът на „Дисни“.
	— Не гледам много филми.
	Той обви ръка около кръста ми и поклати невярващо глава.
	— Господи, докторе, аз съм трийсет и шест годишен собственик на бар и дори аз съм чувал за „Замръзналото кралство“.
	— Това е ужасно депресиращо — въздъхнах аз. — Бива ли го?
	— Не и след трийсет и шестия път.
	Отметнах глава и прихнах.
	— Очевидно Джоуи го намира за добър.
	— Да — той хвърли поглед към племенника си, който се смееше на казваното от изненадващо оживената Еймъри. — Тя харесва деца.
	— Мислех си, че може да е така — загледах се в нея. — Значи изглежда като героиня от „Замръзналото кралство“, а?
	Купър се подсмихна.
	— Всъщност да. Досега не го бях забелязал.
	Изкисках се и се притиснах по-плътно до него.
	— Харесвам племенника ти, Купър.
	— Лесно е да го хареса човек.
	След миг на мълчание добави развеселено:
	— Ами Кат?
	Не че не я харесвах.
	— Тя не ми вярва. Но е така, само защото те обича.
	— Ще го приеме — той ме целуна по слепоочието. — Просто й дай време.
	Плашещата част беше, че за него… бях готова да дам цялото време на света.


>	19.
>	Купър

	Джес се засмя на нещо, казано от Далия, и Купър се загледа в двете жени напълно запленен. Тя се смееше с цялото си тяло. Излъчваше неподправена радост.
	Това правеше стърченето му насред Мейн стрийт, както беше натоварен с пазарски торби и заобиколен от несметен брой туристи, далеч по-лесно за понасяне.
	Бяха изтекли две седмици и двамата с Джес прекарваха всеки свободен момент заедно. Подходи също както докато беше женен за Дейна и отстъпи на Джейс и Райли повече управленчески отговорности, та да има свободно време, което да прекарва с Джес. Беше денят на Фестивала на музиката в Хартуел и Мейн стрийт беше осеяна със сергии — хората продаваха сувенири, свързани с музика, храна и произведения на изкуството и занаятите, докато група след група излизаше на естрадата.
	Кат и Джоуи бяха заедно с Джес пред бижутерската сергия на Далия, като Джоуи стоеше между сестра му и лекарката и държеше ръцете и на двете. Купър дори не можеше да опише с думи колко много значеше за него това, че Джоуи хареса Джес така бързо. А също така значеше много за него, че Кат поне прави опити въпреки резервите й по отношение на добрата лекарка.
	Не че Джес продължаваше да работи като лекар.
	И това все още не му се струваше правилно.
	През последните две седмици тя работеше в близко сътрудничество с Бейли в хотела, но Купър усещаше, че се измъчва. Джес обожаваше хотела, но той не вярваше, че това е призванието й в живота. Просто я чакаше да се събуди и да го проумее.
	Колкото до новата й шефка, Бейли обожаваше Фестивала на музиката, но даде свободен ден на Джес, та да може да му се наслади заедно с Купър и семейството му.
	И можеше да се каже, че Джес му се наслаждаваше с пълна сила.
	Тук се връщаше към живот. В неговия град. Заедно с него и неговите хора.
	Почувства прилив на чувство за собственост.
	Кат се отдели от Джоуи и Джес и тръгна към него с усмивка на лицето.
	— Реших да дойда и да те освободя от тези — взе си пазарските торбички и му остави само тези на Джес.
	Двамата наблюдаваха смълчано за миг и той хвърли кос поглед към сестра си. На лицето й се появи кротка усмивка, когато Джес прегърна силно смеещия се Джоуи.
	Той се ухили.
	После тя го стрелна с поглед и, като забеляза изражението на лицето му, попита:
	— Какво?
	Той повдигна рамене.
	Тя се обърна към него с раздразнен вид.
	— Какво?
	Ухили й се по начин, който казваше „Знаеш какво“.
	Кат изпухтя и завъртя очи, но той забеляза, че в ъгълчетата на устата й надничаше усмивка.
	— Добре, добре. Харесвам я.
	— Знам, че я харесваш.
	— Все така предпазлива съм обаче — предупреди го. — Нямам желание ти и Джоуи да се привържете към някоя, дето ще си събере багажа и ще си замине.
	Той почувства силна обич и обви ръка около шията на Кат, за да я притегли по-близо. Целуна я по слепоочието.
	— Добре, мамо.
	Тя го избута шеговито, като през цялото време пухтеше.
	— Както и да е. Да знаеш, че Ейдън ти е доста бясна. Както става ясно, казал си й, че не, нямаш желание да се срещаш с нея, защото по начало не проявяваш интерес за връзка с когото и да било. Беше изненадана да научи за Джесика.
	— Джесика се яви като гръм от ясно небе — потърси очите й. — Ейдън не е наистина бясна, нали?
	— Не — повдигна рамене. — Познаваш Ейдън. И преди ти казах, че си последен в списъка й…
	Но Купър не чу остатъка от онова, което имаше да каже тя, защото почувства странно усещане в тила си. Обърна се да провери кой се взира в него.
	През тълпата от туристи и местни, погледът му се сключи с този на Дейна. Стоеше редом със сестра си. Наблюдаваше го.
	По дяволите.
	Обърна се рязко, а цялото му тяло се напрегна. Не беше виждал бившата си жена, нито беше чувал нещо за нея след вечерта, когато я изхвърли от бара. Купър реши, че това е знак. Тя най-сетне бе приела края на отношенията им.
	А сега тя го наблюдаваше с тези нейни проклети очи на малко кученце.
	— Мамка му.
	— Боже Господи — тросна се Кат, отправила гневен поглед над рамото му. — Пак ли ти досажда? Защото ако е така, ще я фрасна.
	Купър изръмжа с ясното съзнание, че това е само наполовина шега от страна на сестра му.
	— Не можеш да допуснеш да бъдеш арестувана. Имаш отговорности — посочи към Джоуи, който сега стоеше пред съседната сергия на тази на Далия и се смееше истерично на Джесика, която беше нахлупила дълга къдрава перука и вдигна ръце над главата си също като дяволски рога.
	— Боже, наистина е щуричка. — Кат се подсмихна.
	Той се ухили, а гневът му по адрес на Дейна беше силно засенчен от нежността, която изпита към Джесика.
	— Да, и е изцяло моя.
	— Пфу. Откога се превърна в такъв романтик? — тя го побутна леко и се престори на погнусена.
	Той повдигна рамене.
	— Нямам скрупули да призная, че харесвам жената, с която деля леглото си.
	— Без приказки за легла — този път го перна здраво.
	— Какво? Да не си на пет? — той се засмя, защото колкото и силно да го беше ударила, не успя да го помести.
	Тя изпухтя и скръсти ръце пред гърдите си, като отново наблюдаваше настойчиво Джес и Джоуи.
	— Наистина я бива с него. Знае ли?
	— Какво да знае?
	— Останалата част от историята. Вашата с Дейна.
	— Не.
	— Ха. Изненаданата съм, че тази шайка тук е успяла да си задържи устите затворени на тази тема.
	— Понякога знаят, че е дошъл момент да са дискретни.
	— Явно е така.
	И двамата прихнаха, когато собственичката на сергията си поиска перуката обратно от Джес, като вероятно настояваше да я плати, ако държеше да я носи. Кат бързо се отрезви и насочи внимание обратно към Купър.
	— Възнамеряваш ли да й кажеш?
	— Убеден съм, че ще се стигне до това — не виждаше смисъл да вади на показ всичките си проблеми с Дейна. Още не. Не и докато не дойдеше време за този разговор.
	Джес и Джоуи вървяха обратно към тях, като им се налагаше да си проправят път през малката тълпа, струпала се пред сергията на Далия. Джес, която беше прекалено ангажирана да дрънка с Джоуи, беше блъсната от мъж, който също не гледаше къде върви.
	Мъжът я хвана за ръцете, за да я задържи на място и щом започнаха да се извиняват един на друг, кръвта на Купър мигом кипна.
	Джак Девлин.
	И се беше усмихнал на Джесика.
	Купър се насочи към тях, преди да е успял да се спре, като пренебрегна Кат, която настоятелно викаше името му. В мига, щом ги достигна, се тикна между тях и внимателно избута Джес и Джоуи зад гърба си.
	— Купър! — произнесе Джес, едновременно изненадана и ядосана.
	Не обърна внимание на раздразнението й и се втренчи в Джак.
	_Дори не си го помисляй._
	Нещо проблесна в очите на Джак. Ако пред него стоеше някогашният Джак, Купър би се досетил, че въпросното „нещо“ е разкаяние. Но този Джак не го познаваше. Този Джак вдигна ръце и отстъпи назад.
	— Просто й се извинявах, задето се блъснах в нея.
	Купър успяваше да удържи желанието да го фрасне, без да е в състояние да заговори, защото се боеше, че може да каже повече, отколкото изискваше настоящата ситуация.
	Джак устреми поглед над рамото на Купър.
	— Чух, че си продължил напред. Радвам се за теб.
	Задавен от ярост, Купър запази мълчание.
	Старият му приятел кимна сковано и се отдалечи.
	— Какво беше това, по дяволите?
	Остана загледан след Джак и се почуди дали някога отново щеше да открие логиката в поведението на този конкретен представител на семейство Девлин, а в следващия момент погледът му падна върху Дейна.
	Беше прекалено заета да гледа Джак, за да забележи, че Купър гледа нея.
	— Какво беше това? — изведнъж пред него изникна начумереното лице на Джесика.
	Погледна настрани и забеляза, че Кат държи Джоуи за ръка. Сестра му беше видимо угрижена.
	— Добре съм — увери я.
	— Купър?
	Джесика пристъпи към него и докосна гърдите му, за да получи вниманието му. Той обви пръсти около китката й и доближа дланта й към устните си, за да целуне кокалчетата й.
	— Не беше нищо.
	— Това е Джак Девлин — намеси се Кат.
	Устата на Джес оформи буквата „о“ и в очите й пролича съчувствие, което му беше непосилно да понесе.
	— Купър — прошепна.
	Той се дръпна, защото не желаеше съчувствие от никого. В този момент съжали, задето призна пред нея колко много го беше заболяло от загубата на Джак. Подаде на Джес пазарските й торбички и насочи внимание към Джоуи, за да се разсее.
	— Какво ще кажеш за сладолед от „Антониос“?
	— Да!
	Метна Джоуи на гърба си и той обви ръце около шията на Купър.
	Докато вървяха през тълпата, а племенникът му бъбреше в ухото му и му помагаше да забрави изпитаната ярост от това да види Джак да говори с Джесика, започна да го изпълва облекчение.


>	20.
>	Джесика

	Хотелът беше прелестно място за работа. Можеше да бъде много спокойно, но можеше да бъде натоварено и забавно. Имаше негативи — когато имаше замесени клиенти, винаги имаше и негативи. Някои хора не бяха така дружелюбни и отстъпчиви като други. Някои бяха превърнали капризниченето във вид изкуство. Но не беше нещо, с което да не мога да се справя. И ми допадаше да работя с Бейли, макар че ако трябваше да съм честна, сега се виждахме по-малко.
	Друг негатив.
	Най-големият негатив обаче, онзи който ме плашеше, беше тънкото гласче в главата ми, което шепнеше, че хотелиерският мениджмънт не беше онова, с което исках да се занимавам.
	Добре, бях наясно, че ръководенето на хотел вероятно няма да се окаже нещо постоянно, но да си изясня само за две седмици, че не влагах в това страстта, която влагаше Бейли, беше наистина стряскащо. Защото това значеше, че се налага да започна да обмислям какво възнамерявах да върша през остатъка от живота си.
	Положих усилия да отпъдя тази мисъл и тъкмо помагах на Мона да затвори кухнята за през нощта, когато телефонът ми завибрира в джоба.
	На екрана мигаше името на Купър, а това веднага събуди пеперудите.
	Все така.
	Запитах се дали вълнението да бъда с него някога щеше да изчезне и кога.
	Надявах се да не се случи, защото усещането беше наистина невероятно.
	— Здравей — усмихнах се, щом отговорих.
	— Докторе, имам проблем — заговори той без поздрави.
	Мигом бях нащрек.
	— Така ли?
	— Арчи е тук. Обаче не пие. Просто седи до бара и има ужасно потиснат вид. Нещо свързано с Анита е, та реших, че имаш представа какво се случва. Има ли възможност да се измъкнеш и да дойдеш да поговориш с него?
	Очевидно нещата при Анита стояха така, както бях заподозряла.
	— Разбира се. Идвам веднага.
	— Наред ли е всичко? — попита Мона, щом затворих.
	— Не съм сигурна. Възразяваш ли да изляза за малко?
	— Няма проблем. Ще довърша тук и ще заключа входната врата вместо теб.
	— Благодаря, Мона — стиснах рамото й. Въпреки натрапчивото й желание да упражнява пълен контрол в кухнята, тя се оказа доста свястна жена.
	Напуснах забързано хотела и поех по дъсчената алея, а сърцето ми биеше все по-ускорено с приближаването към „Купърс“. Страхът ми беше, че вече няма какво да се направи за Анита, че ракът й е прекалено прогресирал и че Арчи се намира в първата фаза на скръбта.
	На приглушената светлина в бара очите ми срещнаха тези на Купър и той ме изгледа нежно, преди да кимне към Арчи. Тази вечер беше наистина пълно, но за разлика от повечето вечери, когато Арчи намираше някого, с когото да бъбри, днес седеше прегърбен на бар стол в ъгъла и се взираше унило в пълна чаша наливна бира.
	Сърцето ми се сви от съчувствие и бавно тръгнах към него.
	Когато положих длан на рамото му, той се обърна да ме погледне.
	Взорът му омекна.
	— Здравей, докторе.
	— Здравей, Арчи — наведох се към него. — Имаш ли желание да се поразходиш с мен? Вечерта е прекрасна.
	Стрелна Купър с поглед.
	— Ти ли я повика?
	Купър не каза нищо.
	— Ти си я повикал — Арчи въздъхна дълбоко и после, за моя изненада, стана от бар стола и ме сръчка леко. — Добре, докторе, да се поразходим.
	Вървеше близо до мен и това беше първият път, когато забелязах наистина много неща у него. Макар да беше реалистично Арчи да бъде наречен алкохолик, той със сигурност беше функциониращ алкохолик. Като за начало видът му беше безупречен. От глава до пети. От него се носеше свеж мирис на сапун, косата му беше сресана и спретнато подстригана, ризата и панталоните му бяха старателно изгладени, а черните му кожени обувки бяха лъснати така добре, че блестяха. Почудих се дали всичко това се дължеше изцяло на Анита.
	Вгледах се в добре подрязаната му брада и топлите кафяви очи и забелязах, че всъщност е хубав мъж, чийто външен вид някак си не беше успял да падне в жертва на алкохола.
	Спрях близо до естрадата и се облегнах на парапета, за да погледна към тъмните води.
	— И така…
	Арчи спря до мен, а погледът му последва моя към кроткия прибой.
	— Предполагам, че си наясно за Анита.
	— Не. Знам единствено онова, което заподозрях, когато я пратих на преглед при лекаря й.
	— Рак — сега вече погледна измъчено към мен. — Работата не е добра, докторе. Казали са й преди седмици. Едва сега е събрала кураж да сподели с мен.
	Гърдите ми се сковаха от съжаление към него и Анита и не можах да се удържа да не хвана ръката му.
	— Ужасно съжалявам, Арчи.
	— Твърдят, че имала шансове. Но битката ще е тежка.
	— Анита има вид на корава жена. Ако някой може да го направи, сигурна съм, че тя ще успее.
	— О, докторе — Арчи въздъхна тежко. — Тя е най-силната жена, която някога съм срещал. Но това не означава, че не е ранима. Съсипана е от това. Нуждае се от мен.
	— Значи ще й помогнеш — стиснах ръката му.
	Той я изтръгна от хватката ми.
	— Тя има нужда от мен — тросна се. — А изглеждам ли като мъж, на когото да може да разчита? Има само мен и аз ще се издъня.
	Обмислих възможностите си. Можех да се захвана да го обнадеждавам, да твърдя, че всичко ще бъде наред. Или можех да бъда директна.
	Позовах се на инстинкта си.
	— Предстоящата година ще е най-тежката в живота на Анита. От всичко, което съм чувала, тя е добра жена. Ще се наложи да се покажеш на ниво, Арчи.
	— Как бих могъл да се грижа за нея, когато за толкова дълго приоритетът ми е бил пиенето? — поклати глава. — Случвали са ми се много гадости… и пиенето винаги ми е било от помощ. Сега това ще ми струва много.
	— На Анита това й е ясно, нали? За теб и пиенето. Никога не е правила опит да те промени и да ти го отнеме.
	Обърна глава и се вгледа в мен вероятно изненадан от това колко добре схващах ситуацията.
	— Никога, докторе. Нито веднъж. Приема ме какъвто съм.
	— Тогава й го дължиш. Тя има нужда от теб. Не й отнемай себе си. Не и сега.
	Лицето му помръкна от страх.
	— Ще се наложи да сложа край на това — да бъда човекът, от когото тя наистина се нуждае. Как, по дяволите, бих могъл да го постигна навреме, докторе? Няма начин.
	Беше самата истина, че рехабилитацията на зависими представляваше ужасно тежък и дълъг път, но понякога в живота се случваха неща, които ни правеха по-способни да постигнем нещо, отколкото изобщо сме си представяли. Купър ми каза, че Арчи не бил близнал алкохол цялата вечер. Всеки би допуснал, че първото, което би предприел Арчи, е да удави мъката си в пиене.
	Не го беше направил.
	Приближих глава към него и онова, което изрекох, идваше от сърцето ми.
	— Хората са способни на изключителни неща, за да спасят онези, които обичат.

	* * *

	Останах загледана в отдалечаващия се Арчи и почувствах как ме изпълва меланхолия. Арчи прие утехата, която предложих, и ми се щеше да мисля, че бях помогнала поне мъничко.
	Като за начало, прибираше се у дома при Анита, вместо да се върне в бара.
	Но му предстоеше тежък път. И на двамата предстоеше тежък път. И аз изпитвах съжаление към тях.
	Налегната от мрачни чувства, реших да отида обратно в бара, за да съобщя на Купър, че съм пратила Арчи у дома, но също и защото се нуждаех от неговата прегръдка.
	Не останах никак доволна, когато при влизането ми заварих на бара да седи жена в така прилепнали джинси, че изглеждаха нарисувани върху нея, а високите токове на червените й обувки бяха опрени на напречника на бар стола. Беше стиснала в шепа плата на ризата на Купър и го гледаше похотливо.
	Купър се опитваше деликатно да разхлаби хватката й.
	Когато Оли го потупа по рамото и посочи към мен, Купър се начумери и дръпна рязко от себе си ръката на жената.
	Тя се нацупи и се помъчи отново да се докопа до него.
	Почувствах върху себе си погледите на редовните посетители, които очевидно бяха развълнувани заради предстоящото шоу и забързах към Купър. Разбира се, че нямаше да им предоставя шоу, но щях да прокудя тази непозната от бара на _моя мъж_.
	— Хайде, Купър, защо се държиш така вдървено? — чух я да казва и се наежих заради фамилиарниченето й.
	— Мога ли да помогна с нещо? — попитах, като спрях до бара.
	Купър въздъхна.
	— Докторе, не е каквото си мислиш.
	Повдигнах вежда.
	— Мисля, че тази жена ти се натиска, а ти искаш да те остави на мира.
	— Тогава, да, точно каквото си мислиш, е.
	Жената се обърна да ме погледне и очите й станаха кръгли.
	— О. Ти си лекарката.
	— Самата тя.
	— И така… — посочи между нас с Купър. — Това между вас сериозно ли е?
	— Коя си ти? — попитах.
	Тя ми се ухили.
	— Аз съм Сейди Томас.
	Изгледах кръвнишки Купър, а той потрепна и потърка с ръка лицето си.
	Обходих с очи крещящо разголената тениска и голямата коса.
	Беше привлекателна по препалено очевиден начин.
	И моя пълна противоположност.
	И все пак той беше правил секс с нея.
	У мен се надигна ревност, която мигом намразих.
	— Сейди — пристъпих по-близо с надеждата да сведа до минимум броя на хората, които ме чуват. — В отговор на твоя въпрос, да, с Купър се срещаме и ако не се разкараш от бара му и не държиш настрана от него тези ръце с добре поддържан маникюр, може да се наложи да забравя, че съм дама.
	Чух Купър да изсумтява и го изгледах убийствено.
	— О, миличка — Сейди поклати глава и някак си успя да стане от бар стола с елегантност, която не бях очаквала. — Няма защо да ме заплашваш. Не осъзнах, че това между вас е нещо сериозно. С Купър само флиртуваме. Но ако вие двамата сте заедно, ще го уважа.
	Изненадана, но доволна, аз кимнах.
	— Оценявам го.
	— Нямаш грижа. Ще отида да поиграя малко билярд — помаха към мен с пръсти с дълги червени нокти и се понесе към масата за билярд да пофлиртува с редовен посетител на име Хъг.
	Стрелнах Купър с поглед.
	Той се изправи и, както изглеждаше, подготви се за предстоящото.
	И така беше редно.
	— Арчи се прибра у дома. Аз се връщам в хотела.
	— Джес — протегна ръка над бара и ме спря тъкмо когато се завъртях да си вървя. — Не си тръгвай ядосана.
	Присвих очи към него.
	— Защо не й каза, че се срещаме, за да разкара ръцете си от теб? — просъсках.
	— Опитвах се — отговори през стиснати зъби. — Ти се появи, точно когато тя подхвана тази тъпотия.
	Силно вбесена, предимно на себе си заради проявяваната ревност, аз дръпнах ръка.
	— Трябва да вървя. Ще говорим по-късно.
	— Джес — викна след мен, но аз вече бях прекосила наполовина бара.

	* * *

	Лежах в леглото и четях — или се опитвах да чета, — когато телефонът на нощното ми шкафче издаде звук. Взех го и стомахът ми се преобърна заради съобщението от Купър.
	_Отвън съм._
	Този път усещането беше различно от обичайното.
	Беше усещане, причинено от тревога.
	Този мъж караше всичко у мен да се стяга на възел и понякога това ми харесваше, но тази вечер го намерих за неприятно.
	Бях ядосана на Сейди, задето докосваше Купър, защото го възприемах като свой. Беше минало дълго време, откакто бях изпитвала това чувство към някого. Да се чувствам така означаваше, че въпросният човек е в кръвта ми.
	Нямаше как да излезе от там, попаднеше ли веднъж в кръвта ти.
	Дори ако го изгубиш.
	Но не се канех да отбягвам Купър, понеже се боях от начина, по който ме караше да се чувствам. Уплахата ми беше придружавана от пристрастяващо вълнение и чувство на свързаност, които не желаех да разклащам.
	Бързо навлякох един клин и се запътих към рецепцията, за да отворя на Купър. Той мигом се притисна към тялото ми и с ръка на хълбока ми се обърна да заключи вместо мен.
	Без да каже и дума, ме поведе за ръка към стаята ми. Затвори внимателно вратата и после ме притегли в прегръдката си.
	Това беше всичко, което бях искала по-рано.
	Прегръдките на Купър бяха всепоглъщащи, топли и сигурни и в тях се чувствах обичана и защитена.
	Обвих ръце плътно около него и промърморих срещу рамото му:
	— Не че изобщо имам нещо против, но какво правиш тук? Наясно си, че формално погледнато още съм на работа, нали?
	Купър ме избута назад на една ръка разстояние. Прибра кичур коса зад ухото ми и после погали брадичката ми с върховете на пръстите си. Бях напълно обезоръжена от топлотата в израза му.
	— Исках да оправя недоразумението ни от по-рано. Също така тази вечер установих нещо… и имах нужда да те видя, да се уверя, че си добре. Наясно съм за диагнозата на Анита. Знам, че има рак.
	— О — прошепнах.
	— Една от приятелките й дойде да ни съобщи тази вечер.
	— Съжалявам, Купър.
	— Знаела си го от известно време.
	— Подозирах. Затова настоях незабавно да отиде при лекаря си.
	Той плъзна палец по устната ми и после склони глава, за да опре чело в моето.
	— Сигурно е тежко, докторе. Да казваш на хората, че им предстои битка.
	— Не е лесно.
	Отърка нос в бузата ми и целуна ухото ми.
	— Знаеш ли какво обаче — прошепна и по гърба ми пробягаха тръпки. — Предоставила си й по-сериозни шансове да оцелее, като си я пратила веднага на лекар.
	Отдръпнах глава, за да се взра в очите му и там разчетох силно възхищение.
	— Купър — прошепнах, несигурна какво да кажа. — Съжалявам за цялата тази история със Сейди. Знам, че не си флиртувал с нея. Предполагам, проявих малко ревност.
	Той отвори уста, за да каже нещо и после явно мигом промени решението си. Вместо това ръцете му се вмъкнаха под тениската ми и ме дръпна обратно до себе си.
	— Тя няма никакво значение за мен. Ти обаче имаш. И тъкмо ми беше напомнено как би трябвало да се държим за предоставеното ни щастие с две ръце, докато още имаме шанс.
	Когато ме целуна бавно, едновременно с нежност и ненаситност, аз забравих всичко, освен вкопчването в щастието заедно с него.

	* * *

	Леглото ми в хотела беше по-малко от това на Купър, но след като Купър се люби нежно с мен, се чувствахме удобно.
	Той лежеше по гръб, устремил поглед към тавана, с длани, пъхнати под главата, а аз бях на една страна с глава, отпусната върху ръката му, и гледах него.
	Никога не ми стигаше.
	— Изобщо не говориш за живота си в Айова — обади се неочаквано.
	Изненадана, при това неособено приятно, аз не казах нищо в продължение на минута.
	Всъщност се надявах, че като му разказах за самоубийството на сестра ми, това ще е достатъчно да го накара да избягва темата за миналото ми завинаги.
	Завъртя глава на възглавницата, за да ме погледне.
	Постарах се да не се разшавам смутено.
	— Няма много за разказване.
	— Какво беше детството ти?
	Знаех, че в детството ми имаше и хубави моменти, но след всичко, през което премина семейството ни, беше трудно да си ги припомня. Обратно в Айова съществуваше един светъл лъч.
	— Ами, като бях на осем, се запознах с най-добрия ми приятел Матю.
	Купър се обърна настрани, за да се озове лице в лице с мен. Имаше релаксиран вид и очевидно беше доволен, задето споделям нещо с него.
	— Така ли?
	Заля ме вина.
	Бях така затворена що се отнасяше до тези неща. Тревожех се, че това ще започне да го смущава.
	— Да. Семейството му се нанесе в съседната къща и помежду ни се създаде силна връзка заради споделената любов към „Гръмотевични котки“.
	Той се изсмя.
	— И оттогава сте приятели.
	— И оттогава сме приятели — усмихнах се.
	В очите му се прокрадна любопитство.
	— И нищо повече от това?
	Поклатих глава, а после се разхилих, като си припомних.
	— Обаче поделихме първата целувка в живота ни. И двамата си падахме по други хора, но решихме да си спестим нервността от първа целувка, като се целунем двамата.
	— Сладко — Купър се подсмихна.
	— Беше странно. До голяма степен сме като брат и сестра. Въпреки това приятелството ни е създавало и проблеми. Кавалерът ми на бала след предпоследния клас в гимназията ме разкара, защото се ядосах, че е резервирал стая в хотел. Той заяви пред всички, че съм ледена кралица и между нас е свършено, а после си тръгна от бала заедно с Джеси Йънг, която с готовност му се пусна — боже, колко бях унизена само. — Матю настоя да си тръгнем и приятелката му по онова време, която и без друго ме мразеше, го заряза, задето е избрал мен пред нея. Преди да се усетим, тръгна слух как тайно сме правили секс зад гърба на приятелката му. Оттам нататък слухът се разрасна. До края на седмицата вече бях бременна с детето на Матю.
	— Гимназия — Купър изпухтя шумно. — На кого би се приискало да се върне обратно?
	— Мислех, че годините ти в гимназията са били хубави.
	— Не беше лошо, но изобилстваше от драми. Не си падам по драмите.
	Сгуших се по-близо до него.
	— Това ни прави двама.
	Плъзна опакото на дланта си надолу по ръката ми, като проследи докосването с очи.
	— Разкажи ми още. За у вас.
	Мамка му.
	— Няма много за разказване.
	Насочи очи обратно към моите, а дланта му застина на място.
	— Ами другите ти приятели? Родителите ти? Малката ти сестра? — приближи глава до моята. — Наясно съм, че не ти е лесно, Джес, но все пак невъзможно е да няма и хубави спомени.
	Почувствах у мен да се надига позната паника, онзи вид паника, която прерастваше в треперене, а не исках такова нещо. Нямах желание Купър да види как реагирам само на мисълта той или друг да научат истината.
	— Не говоря за тях — думите излязоха от устата ми по-студено и по-остро, отколкото възнамерявах. Побързах да смекча внезапната хладина в очите на Купър и добавих: — Ти ми кажи повече за твоето семейство.
	Вместо това той въздъхна, дръпна ръката си и легна по гръб.
	— Всъщност става късно. Би трябвало да се опитаме да поспим.
	Гадост.
	— Добре — съгласих се кротко.
	Той затвори очи, а аз почувствах, че паниката ми прерастваше в нов вид тревожност. Обикновено, преди да заспим, преплитахме ръце и крака и се сгушвахме един в друг.
	Беше ми ядосан.
	Двойна гадост.
	След известно време гърдите му започнаха да се повдигат и спускат равномерно и сънят го отнесе. Аз не извадих този късмет. Вместо това го гледах с надеждата, че в бъдеще ще имам още много възможности да го гледам как спи, но уплашена, че това можеше и да не се случи.
	Щеше ми се да не бях посвещавала години да градя толкова много защитни прегради срещу болката от миналото, че да бях направила почти невъзможно да се изправя срещу нея.
	Щеше ми се да бях достатъчно смела да му разкажа всичко.
	Да споделя с него как преди време извърших нещо изключително, за да спася обичан човек.
	Нещо изключително и ужасно.


>	21.
>	Джесика

	_От оркестрината звучеше музика и караше балерината на сцената да се носи във въздуха. Наблюдавах я, а гърдите ми бяха на път да се пръснат от гордост._
	_Джулия._
	_Щастието, облекчението, всепоглъщащата потребност да се втурна на сцената и да я стисна здраво ме изненадаха. Все едно нея бях виждала от години, а не от седмици._
	_Почувствах очите ми да парят от сълзи, заради красотата, която сътворяваше тя; разказваше трагичната история с цялото си тяло. Превъплъщаваше една наистина ефирна и завладяваща Одет._
	_Никой не можеше да откъсне очи от нея._
	_Натрапчивата ми потребност да я видя, да я прегърна, ме изтръгна от магията и аз седях нетърпеливо сред публиката в очакване завесата да се спусне в края на първо действие._
	_След като свърши, забързах към гримьорните, като блъсках грубо хората и пренебрегвах недоволното им мърморене. Джулия беше уговорила да получа достъп и скоро, но както на мен ми се стори, след векове, си проправях път сред балерини към гримьорната на сестра ми._
	_Когато най-накрая се добрах, поех дълбоко въздух, а цялото ми тяло трепереше._
	_Защо имах усещането, че не съм я виждала от безкрайно много време?_
	— _Джулс? — произнесох меко, щом отворих вратата._
	— _Влез._
	_При прозвучаването на гласа й почувствах силна болка дълбоко в гърдите си._
	_Прииска ми се да вия в агонизираща наслада._
	_Тя стана от стола си в малката гримьорна. Втренчих се в стъпалата й с ясното съзнание, че под обувките те бяха червени и наранени. Потреперих. Нямах представа как търпеше болката през всички тези години._
	_Джулия се понесе към мен._
	_Или поне на мен така ми изглеждаше._
	_Виждах я така от много години._
	_Балерините вървят по различен начин от нас, с приплъзване, с грация, с изправени гърбове. Походката й беше самоуверена, царствена, излъчваща сила. Такава невероятна сила._
	_Очите ми обходиха красивата ми сестра. Имаше меки черти също като мен, но нейните бяха по-закръглени. Носле като копче. Уста като напъпила роза. Единствената прилика се изразяваше в големите ни лешникови очи._
	_Но мекотата на лицето й, уязвимостта, четяща се в кръглите й очи, бяха в контраст със силата, която притежаваше тялото й. По фигурата на сестра ми нямаше един грам тлъстина. Беше изключително слаба и всеки неин крайник беше изваян от мускул._
	_Не познавах друг човек с такова силно тяло като това на Джулия._
	_След като… Ами… тя се фокусира толкова много върху танцуването, тялото й се промени и музиката я правеше все по-силна и по-силна._
	_Но само трябваше да се вгледам дълбоко в очите й, за да ми е ясно, че душата й е слаба и наранявана зад тази стоманена клетка._
	_Избутах мисълта от главата си и се втурнах към нея. Тя се засмя и мигом ме прегърна. Беше по-висока от мен. Още от дванайсет вече стърчеше над мен. Имахме си шега, че всъщност аз съм нейната малка сестра, а не обратното._
	_Почувствах се задушавана от необяснима болка и я стиснах по-здраво._
	— _Хей — тя ме стисна в отговор. — Добре ли си?_
	— _Беше толкова красива там на сцената, това е всичко — обясних и се отдръпнах, та да запечатам в съзнанието си лицето й. В момента то беше покрито със сценичен грим. Намръщих се. — Трябва да махнеш това нещо от себе си веднага щом изпълнението ти свърши._
	_Тя се усмихна и кимна, а после се обърна към огледалото да провери дали косата и гримът й са наред. Щом вече беше с гръб към мен, попита:_
	— _Мама и татко тук ли са?_
	_Гневът, болката и разочарованието не бяха нови чувства за мен, ала потръпнах вътрешно, когато казах:_
	— _Не, миличка. Този път не. Но леля Териза е тук._
	_Родителите ни никога не са били част от живота на някоя от двете ни, но знаехме, че се гордеят с Джулия, защото всъщност присъстваха на някои от представленията й. Тази вечер беше най-голямото изпълнение в живота й, вечерта, в която сред публиката имаше хора от Американската балетна академия. Това беше прослушването на Джулия за училището на мечтите й._
	_Исках да й обясня колко съжалявам, задето родителите ни не успяват да се осъзнаят, та да са там и да я подкрепят, но_ _знаех, че това само би я накарало да се чувства по-зле. Поне имахме Териза, по-малката сестра на майка ни. Тя винаги беше до нас, дори когато родителите ни не бяха._
	_Джулия се обърна към мен, а от очите й се излъчваше обич._
	— _Благодаря, че си тук. Наясно съм колко си заета с твоето учене._
	— _Не бих го пропуснала за нищо на света._
	— _Знам — втурна се към мен и ме прегърна силно. — Знаеш, че те обичам повече от всеки друг, нали?_
	_Притиснах я по-здраво._
	— _И аз те обичам повече от всичко на света — неохотно се освободих от хватката й. — Най-добре да се връщам на мястото си._
	_Тя стисна ръцете ми._
	— _Мислиш ли, че ще вляза?_
	_Да доловя тревога в тона й винаги ме правеше неспокойна. Част от мен мразеше, задето е така погълната от танците, но друга част беше благодарна, че именно те й помогнаха да преодолее преживяната травма._
	— _Знам, че ще влезеш._
	_Тя ми се усмихна треперливо и аз я оставих да се приготвя._
	_Пренебрегнах намръщените физиономии на хората, които бях избутала по-рано, заех мястото си и зачаках разтревожено завесата да се вдигне отново. Ще ми се да знаех кои бяха представителите на балетната школа._
	_Сърцето ми пърхаше в гърдите заради сестра ми и седях напрегнато на мястото си, когато музиката зазвуча отново и започна второ действие._
	_Джулия беше съвършена балерина._
	_В това нямах съмнения._
	_Така че не го очаквах._
	_Не забелязах да се задава._
	_По-късно научих от преподавателката й, че се е запънала на поредица от стъпки, нещо, което не бях забелязала, и това явно е разстроило Джулия._
	_Това, което успяхме да заключим, когато го обсъдихме впоследствие, беше, че грешката я е сринала напълно._
	_Именно заради това наблюдавах с ужас, когато тя залитна при приземяването си, след като изпълни гран жете. Хората до мен поеха рязко въздух, когато тя се изправи и премина към следващото движение. Забих пръсти в подлакътниците на седалката._
	_И тогава се случи._
	_Джулия изпълни трудно движение, при което трябваше да снижи протегната си ръка по време на арабеска, докато ръката й не достигнеше почти до земята във висока арабеска. Беше ми обяснявала колко много вътрешен контрол и сила се изискват._
	_Стомахът ми се преобърна, когато тя се олюля, изгуби равновесие… и падна._
	_Исках да се разплача, докато гледах как сестра ми просто седи на сцената и изглежда ужасена и съсипана._
	_Продължаваше да не помръдва и една от другите балерини се втурна към нея. Не даваше вид да я чува. Партньорът й Мика я вдигна и слезе забързано от сцената с нея в ръце._
	_Чувах мърморенето сред публиката, но бях прекалено заета да напусна залата възможно най-бързо, та да му обръщам внимание._
	_Трябваше да се добера до сестра си._
	_С препускащо сърце затичах по коридорите на театъра, като избутвах хора от пътя си._
	_Влетях вътре, а вратата се затръшна след мен, но нея я нямаше вътре._
	_Страх, необясним страх, сграбчи гърдите ми. Завъртях се и отворих рязко вратата. Но като пристъпих навън, се сринах в тъмнината с крясък._
	_Тялото ми се удари в нещо твърдо, но не почувствах никаква болка._
	_Докато не отворих очи._
	_Намирах се в мазето на родителите ми._
	_Не._
	_Така и не се бяха преместили, въпреки че беше редно да го сторят._
	_Така че аз никога не се бях връщала в мазето._
	_Досега._
	_Страхът, който изпитвах, ме парализираше._
	_Но после дочух издайническо скърцане._
	_Не го исках, но се налагаше, така че бавно се обърнах._
	_И целият ми свят рухна._
	_Скърцането беше издавано от въже, завързано за тръба, минаваща по тавана на мазето. От него висеше тялото на сестра ми и го караше да проскърцва с олюляването си._
	_Взирах се във въжето около шията й и в синия цвят около устните й._
	_И закрещях._
	_Крещях и крещях, докато гласът ми не пресекна и всичко, което чувах, бяха крясъците в главата ми._
	_Джесика._
	_Потрепнах при прозвучаването на гласа._
	_Не._
	_НЕ._
	_НЕ, НЕ, НЕ!_
	_Стиснах здраво очи, защото почувствах дъха му върху ухото си._
	— _Сега тя е моя завинаги — прошепна той._
	Отворих рязко очи.
	Взрях се в тавана на стаята, в която се намирах, а далечният звук на прибоя ми помогна да си припомня къде съм, че съм в безопасност.
	Че бяха минали години.
	Като се надигнах, очите ми пареха от сълзи. Бях покрита с пот и треперех заради адреналина от онова, което бе отчасти спомен, отчасти кошмар.
	Отчасти спомен и отчасти кошмар.
	— Всичко беше кошмар — прошепнах.
	Взех телефона от нощната си масичка и светнах екрана.
	4:44 сутринта. И датата… Годишнината от смъртта на Джулия.
	Като по часовник. Кошмарите ми се явяваха точно като по часовник.
	Сестра ми се самоуби седмици след изпълнението, което унищожи шансовете й да влезе в Американската балетна академия.
	Бях се прибрала у дома от колежа и я открих в мазето на родителите ми.
	Всяка година оттогава насам на този ден имах един и същ кошмар.
	И обикновено за около седмица след това той се повтаряше всяка нощ.
	Замислих се за Купър.
	Ако прекарах деня с него, щеше да усети, че нещо не е наред. За щастие днес щях да работя през целия ден. Бих могла да го убедя, че съм уморена и можем да се видим утре.
	Като се имаше предвид, че преди Купър никога не бях спала в едно легло с друг, не знаех дали издавам звуци, като сънувам лоши сънища. Би трябвало да го избягвам, докато всичко не приключеше.
	Но за моя изненада не го исках.
	Исках да си легна с него до мен и да се чувствам в безопасност.
	Бях склонна да опитам с надеждата, че присъствието му щеше да прогони призрака на сестра ми.
	— _Знаеш, че те обичам най-много от всичко на света, нали?_ — чух я да казва. Постоянно я чувах да го казва.
	— И аз те обичам най-много от всичко на света — прошепнах в тъмнината на стаята си.


>	22.
>	Купър

	Воплите й проникнаха първо в подсъзнанието му и бавно го разбудиха.
	В мига щом отвори очи, Купър усети, че цялото легло се тресе заради това, че тя вършееше с крака.
	— Не — проплака Джес, а болката, съдържаща се в тази една дума, го прободе силно в гърдите.
	Той се надигна и бързо включи лампата на нощното шкафче. Стаята беше осветена, а също и Джес. Тялото й беше покрито от лъщяща пот, а лицето й беше изкривено в агония, докато стенеше и повтаряше своето измъчено „не“.
	— Джес — той се притисна към нея, стисна здраво бицепсите й и заговори в ухото й: — Джес, събуди се.
	Тя не се събуди веднага и Купър я разтресе леко, а очите й изведнъж се отвориха рязко. Бяха оградени с червенина, все едно изобщо не беше спала.
	Това вече излизаше от контрол.
	— Купър — простена тя, а гърдите й се повдигаха и спускаха бързо, сякаш беше тичала.
	Той отметна наквасената й с пот коса от лицето.
	— Още един.
	Джес не прекарваше всяка нощ в неговото легло. В случаите, когато работеше вечерна смяна в хотела, обикновено преспиваше там. Понякога той отиваше при нея, а понякога не. В повечето вечери тя идваше при него. И в последните четири пъти през изминалата седмица, когато спа при него, беше имала кошмари.
	Кошмари, които не желаеше да обсъжда.
	Е, Купър беше приключил с това.
	— Кажи ми какво става.
	За негово разочарование и раздразнение Джес се дръпна и се надигна до седнало положение, като прекара треперещи ръце през косата си.
	— Нищо не става.
	Помъчи се да не позволява да го жегне от това.
	Обаче, мамка му, жегна го.
	Единственото свободно време, което не посвещаваше на Джес, откакто тя се премести в Хартуел за постоянно, беше, когато тя настояваше той да прекарва време насаме с племенника си. Хлапето беше паднало духом, откакто прослушването му при учителя по музика в Дувър не бе минало добре. За изненада на всички им Джоуи беше паднал в плен на тежка сценична треска и оплеска изпълнението си. Преподавателят се беше държал любезно, беше заявил на Кат, че вижда значителен потенциал, но че на Джоуи му е нужно да има повече публични изяви, за да натрупа самоувереност. Трябваше да го заведат обратно след година.
	Но децата си бяха деца и умееха да проявяват нетърпение. Джоуи беше наистина смазан и се нуждаеше от него — Джес го забеляза и не възрази да се дръпне, въпреки че нещата между тях бяха разгорещени и беше трудно да не бъдат заедно във всеки възможен миг.
	Всичко само подсили онова, което Купър вече знаеше: Джесика Хънтингтън представляваше пълна противоположност на себичната му бивша жена във всяко възможно отношение. Беше мила, съобразителна и щедра.
	И преди никога не бе изпитвал подобни чувства към друг човек.
	Не можеше да спре да мисли за нея, постоянно му се искаше да я докосва и просто се чувстваше… преизпълнен от нея.
	Проблемът се състоеше в това, че независимостта и навика й да разчита на себе си, от които толкова се възхищаваше, сега бяха точно нещата, които я отдалечаваха от него. В началото, като започнаха да се виждат, мислеше, че да не се налага да носи пълната отговорност ще му подейства освежаващо. Сега Купър осъзнаваше, че той просто беше такъв тип човек. Настроен да е на линия. Не искаше от нея да се откаже от самоличността си, но имаше желание да му позволи поне мъничко да се погрижи за нея. Да го допусне до себе си, та да може да й помогне с онова, което я терзаеше.
	Но тя не го правеше.
	И от това наистина болеше.
	Постара се да обуздае раздразнението си.
	— Не е нищо, Джесика. Това е четвъртият ти кошмар за тази седмица. И броим само нощите, когато си била с мен.
	Тя му хвърли поглед през рамо, но изражението й беше напълно непроницаемо. Тонът й беше равен, когато каза:
	— Казах ти, че тази вечер ще остана в хотела, че не искам да те притеснявам.
	Раздразнението му прерасна в гняв.
	— Не опира до това да не ме притесняваш, а до това какво те тормози.
	Хората не страдаха от подобни кошмари без причина. Вече знаеше, че има нещо в миналото на Джес, което тя прикриваше, но сега наистина започваше да се тревожи на тази тема. Преди него беше отказвала да има емоционални отношения с друг мъж; нямаше нищо, което да я задържи обратно в Уилмингтън; празният й живот… потайното й минало… ето това започваше да го смущава. Боеше се, че съществува нещо голямо, което не му казва.
	— Нищо не ме тормози — произнесе със същия равен тон.
	— Лъжеш.
	Тя въздъхна и отклони поглед. Забеляза мускулче да играе върху челюстта й.
	— Хубаво. Има нещо — изгледа го остро. Всеки път, щом започнеше да разпитва на тема миналото й, тя ставаше студена и дръпната и това не му харесваше. — Не е нещо, което да имам желание да споделя с когото и да било.
	— По дяволите, Джесика — той отметна завивката и стана от леглото. — Аз не съм кой да е — посегна към бельото и анцуга си. Нуждаеше се от пространство. Имаше нужда да потича.
	— Купър — долови отчаянието в гласа й, усети да обвива длан около китката му, за да го спре. Погледна нагоре към него с големи, тъжни и уморени очи. — Аз… Свързано е със сестра ми.
	При това признание започна да го изпълва облекчение.
	— Какво за сестра ти?
	Тя го подръпна за китката и той седна на леглото до нея. Джес мигом се разтопи срещу него, като опря буза в голите му гърди.
	И просто така гневът го напусна веднага щом усети колко силно трепереше тя. Задържа я близо до себе си и потърка с палец копринената кожа на ръката й.
	— Какво за сестра ти? — повтори.
	— Аз… Имам ужасни кошмари около годишнината от смъртта й. Но не желая да ги коментирам.
	— Хайде, Джес, ти си лекар. Безспорно си наясно, че ако поговориш, може да ти помогне.
	Тя поклати глава срещу него, а косата й погъделичка гърдите му.
	— Не искам да мислиш, че те отрязвам. Не говоря за това с _никого_ — отдръпна се да го погледне в лицето, а изражението й беше умоляващо. — Моля те… Кошмарите ще отшумят. Повярвай ми.
	Заля го разочарование. И не успя да го прикрие. Проблемът не се състоеше в това той да повярва на нея. Ако тя не можеше да вярва на него, бяха изправени пред сериозен проблем. Пусна я и се изплъзна от допира й, когато се опита да го дръпне обратно.
	— Ще отида да потичам.
	— Купър — произнесе умолително.
	Струваше му много да не погледне назад към нея.


#	Джесика

	Всепоглъщаща паника.
	Именно това почувствах, докато наблюдавах Купър да напуска спалнята.
	Не исках да го изгубя заради това, заради моите тайни, но усещах как ми се изплъзва с всеки ден, в който премълчавах неща пред него.
	Ако знаеше истината… така или иначе пак щях да го изгубя.
	Последните седем седмици, които прекарах да опознавам този мъж, бяха най-хубавите в живота ми. И последният месец, в който имах възможността да бъда жената, сгушваща се в прегръдките му нощем, беше божествен.
	Бях отминала етапа с влюбването.
	Вече бях влюбена.
	Силно.
	Мисълта да го изгубя беше парализираща.
	— Не — отметнах завивката и дръпнах една негова тениска от стола. Забързано я навлякох през глава и изхвърчах от спалнята.
	— Купър! — затичах надолу по стълбите и го хванах на прага.
	Той погледна назад към мен с ледено изражение.
	— Връщай се в леглото.
	— Не — в мига, щом го достигнах, го стиснах здраво за ръката и го дръпнах вътре, като заедно с това се мъчех да затворя.
	— Моля те.
	За мое облекчение той влезе обратно вътре и затвори, но го чувствах скован в хватката си.
	Отчаяна да го утеша, да надвия съпротивата му срещу ласките ми, аз обвих ръце около шията му и го целунах по устните. Той остана напълно неподвижен, неподатлив, независимо колко много целувки редях по лицето му или как заравях пръсти в косата му по както му харесваше.
	— Купър — промърморих срещу устата му. Почувствах мъчителен възел в стомаха си заради ледена му дистанцираност.
	— Недей.
	— Защо не? — произнесе дрезгаво. — Точно така постъпваш ти с мен.
	Гърдите ми бяха пронизани от болка. Отдръпнах се ужасено.
	— Не — промълвих и поклатих глава.
	— Да — кимна, а изражението на лицето му беше каменно.
	— Всеки път, щом се опитам дори да спомена семейството ти или миналото ти, ти се заключваш за мен. Нима мислиш, че като ми заявиш как не говориш с никого за това, ще ме накараш да се чувствам по-добре? Не се предполага, че аз съм кой да е за теб. Не и като се има предвид какво си ти за мен.
	Почувствах как паника сковава гърдите ми.
	— Защо? — отроних, а дишането ми беше учестено и плитко.
	— Защо ти е нужно да знаеш тези неща? Защо просто не приемеш това? — посочих към себе си. — Това, което е пред теб. Ти… — притиснах дланта му към гърдите си. — Ти притежаваш повече от мен, отколкото някой мъж някога е притежавал. Моля те, искай само мен. Просто мен. Такава, каквато ме имаш сега.
	Купър не помръдна, но забелязах очите му да проблясват. Това беше достатъчно.
	Би могло да е достатъчно.
	Възползвах се, пристъпих обратно към него и долепих тяло до неговото. Залепих целувка на шията му и вдишах мускусния му мирис.
	— Купър — прошепнах.
	Той обгърна гърдите ми с длани, а палецът му потърка зърното ми.
	— Да — отново го целунах и обходих ръката му с върховете на пръстите си. — Купър… — той притисна устни в моите и погълна стона ми на облекчена потребност. Успявах да вкуся и да почувствам гнева и похотта му, когато обхвана тила ми с една ръка, а с другата ме притисна във вратата.
	Въпреки недоумяващия гняв, който чувствах у него, вкопчих се за още, защото това беше емоция, а аз имах нужда той да изпитва чувства към на мен. Не исках никога да се стига до там да гледа мен по начина, по който гледаше бившата си — все едно съм нищо за него, когато някога съм представлявала толкова много. Забих пръсти в гърба му, а той вдигна високо бедрото ми, та да може да се притисне по-дълбоко между краката ми. От устните ми се откъсна стон на сласт и отчаяние. Купър изръмжа. Звукът предизвика тръпки на възбуда в долната част на корема ми и аз се притиснах към него за още.
	Целувката му стана по-настоятелна, прерасна в отчаяна и жадна, почти като за наказание.
	— Онова, което правиш… — произнесе срещу устата ми, а пръстите му се забиха болезнено в кръста ми.
	Когато отново прошепнах името му, в очите му надникна нещо мрачно и свирепо. Част от секундата по-късно съблече тениската ми и ръцете му бяха по цялото ми тяло.
	— Стига ли това? — попита с предрезгавял глас и ме насочи към трапезарията. — Ако ще е така, искам го всичкото.
	Не разбрах какво има предвид, докато не се озовах просната на масата с гърди, сплескани срещу хладното дърво. Ахнах заради това колко внезапно се случи и после заради моята уязвимост, когато раздалечи краката ми със стъпало.
	Приведе се над мен с гърди, опрени в гърба ми, а пръстите му галеха вътрешната част на бедрото ми близо до вагината ми.
	Изпуснах ново сподавено ахване, когато тикна два пръста в мен.
	— Подгизнала си — изръмжа доволно в ухото ми. — Поне това ще получа от теб.
	Отдръпна се и пръстите му се изплъзнаха от мен. В следващия миг почувствах горещия му и пулсиращ член да се отърква в мен, а ръцете му стиснаха хълбоците ми.
	Влезе в мен със засилка.
	В първия момент усетих болка, която обаче мигом беше заместена от прилив на наслада, когато той плъзна члена си навън от мен и после обратно вътре.
	Горната част на тялото ми се пързаляше напред и назад по масата, а зърната ми се търкаха в лакираното дърво при напористите тласъци на Купър. Усещанията се сляха в едно, докато не се озовах подвластна на сластта, подвластна на един копнеж — той да ме чука.
	За това не съществуваше друга дума.
	Беше грубо и настойчиво.
	Не като първия ни път заедно.
	Онова беше експлозия в резултат на натрупано сексуално напрежение.
	Това тук беше ярост.
	Тази на Купър.
	Разочарованието му.
	Обидата му.
	Потребността му да има поне едно нещо от мен, което друг не е имал.
	Почувствах се искана.
	Почувствах се нужна.
	И това ме направи щастлива.
	Изплаках името му в молба за още и хватката му на хълбоците ми стана болезнена.
	Прелестната наслада градираше и градираше у мен и след още един дълбок тласък вече не можех да я контролирам. Оргазмът ми експлодира и изпълни цялото ми тяло, а мускулите ми се стегнаха около пениса на Купър.
	— Джесика — изпъшка той и тазът му застина за миг, преди да усетя, че и той е свършил с няколко резки движения срещу дупето ми.
	Съзнанието ми още се мъчеше да възприеме случилото се и след като желанието утихна достатъчно много, та да отстъпи място на реалността, въпреки отпуснатите ми мускули аз затреперих върху масата.
	Купър покри гърба ми и задвижи ръце в успокоителни ласки.
	— Джес — произнесе меко в ухото ми. — По дяволите, Джес.
	Притиснах се нагоре към него, а той се отдръпна и излезе от мен. С малкото останала ми енергия се избутах от масата и се обърнах към него. Купър мигом се намести между краката ми, а ръцете му стиснаха дупето, за да ме повдигне, така че да обвия крака около него. Прегърнах го през раменете и двамата се взряхме един в друг.
	Купър изглеждаше толкова разтърсен, колкото се чувствах аз.
	— Не ме изоставяй — промълвих, а думите ми прозвучаха една идея по-силно от шепот. — Тъкмо те открих.
	Той затвори очи, все едно изреченото го беше наранило, а после зарови лице в шията ми и ме стисна здраво.
	Останахме така, както ми се стори цяла вечност, преди най-накрая да ме целуне нежно, бавно… успокоително.
	И след това ме отнесе обратно в леглото.


>	23.
>	Джесика

	— Така че предложих да се премести в „Океанска гледка“, стаята, в която живеех аз, докато бях на почивка, а той имаше дързостта да недоволства и срещу нея — заявих ядосано, все още неспособна да надмогна най-капризния кучи син, когото бях имала нещастието да срещна в живота си. — Казвам ти, не знам как Бейли търпи това. Беше така хладнокръвна и спокойна, дори дружелюбна към него.
	Купър ме стисна за ръка, докато крачехме редом по Дувър стрийт. Това значеше, че слуша ропота ми срещу най-новия вбесяващ гост на хотела.
	— А после… _После_ изтресе право в лицето на Бейли „Интериорът е далеч по-прочувствен, отколкото изглеждаше на онлайн снимките“. Какво има предвид с това? Знам какво означава думата, но как може декор да е сантиментален? И какво му е лошото на интериора? Но последната сламка, _последната сламка_, беше, когато нарече Бейли дразнеща и заяви, че трябвало да се настани в „Парадайз Сандс“, но нейният хотел бил по-евтин и това го накарало да допусне тази ужасна грешка. Личеше, че се кани да подходи дипломатично, но на мен ми стигаше, защото ако не беше напуснал хотела, сигурно щях да го удуша.
	Купър се позасмя и ме изгледа с ъгълчето на окото си по начин, който не можах да разбера.
	— Какво?
	— Прекарваш прекалено много време с Кат.
	Ухилих се.
	— Тя притежава борбеността, за каквато плачеше тази ситуация. Аз просто я вкарах в действие.
	— Сега вече съм разтревожен. Какво направи?
	— Изритах го от хотела — заявих и се помъчих да не се чувствам зле, като си припомних изражението на лицето на Бейли. — Поясних му, че ако ще е груб със собственичката, може да си вземе багажа, да разкара надутия си задник от сградата и в крайна сметка да се настани в „Парадайз Сандс“. Той отговори, че ще го стори. Сега Бейли ми е бясна.
	— Джес — засмя се и поклати глава. — Хубаво е, че си се застъпила за Бейли, но разбирам защо ти е ядосана. Прогонила си гост. Доколкото ми е известно, нито веднъж, откакто държи хотела, не е гонила гост.
	Чувството на вина започна да се усилва.
	— Но със сигурност тази ситуация го изискваше.
	Той повдигна рамене.
	— Аз бих го изхвърлил от бара си, но това е различно.
	— Не съм допускала, че Бейли е човек, който би търпял подобно отношение.
	— Занимава се с хотелиерство. Това върви с работата. Защо мислиш в личния си живот проявява такава непоносимост към глупости. Трупа се.
	Засмях се и се сгуших по-близо.
	— Искаш ли да чуеш най-хубавото? Частта, която не е известна дори на Бейли.
	Очите му се усмихнаха и аз го приех за да.
	— Тя има личния номер на Вон. Били си разменили номерата за бизнес цели…
	— И ние го направихме. Същото важи за повечето хора на дъсчената алея.
	— О.
	А пък аз да се надявах, че са си разменили номерата по други причини. И все пак… Това не отнемаше нищо от стореното от Вон. Като се замислих, пак се ухилих.
	— И така, заради прилива на адреналин в резултат на гнева ми и, признавам, от желание да съм бясна на Вон, защото безспорно сравнението с неговия хотел нарани Бейли, аз му се обадих. Разказах му всичко, уведомих го, че всеки момент може да очаква надменния простак на прага си и заявих, че е добре дошъл да подслони идиота в хотела си с напомпани цени и несантиментален интериор.
	— Боже, Джес — промърмори Купър.
	— Знам, че не бях справедлива. Цените му не са напомпани. Но не това е важната част. Започна да ръмжи и да се държи с онзи вълчи маниер по телефона.
	— Дори не знам какво означава това.
	— Няма значение. Както и да е, помоли ме да повторя какво е казал онзи тип на Бейли и когато го направих, от другата страна на линията настъпи напрегнато мълчание.
	— Усетила си го по телефона?
	Побутнах го закачливо.
	— Да. Както и да е, поиска името на мъжа. Знаеш ли защо?
	Завъртя очи, но ми угоди.
	— Защо?
	— Защото каза, че ще му откаже стая.
	Това грабна вниманието на Купър. Прочетох въпроса в очите му.
	— Наистина — потвърдих. Стиснах ръката му. — Той я харесва, Купър.
	— Може би. Или може би просто я уважава. Израснал е в свят, където маниерите значат всичко. Може би не понася лесно някой да обижда жена, която е негова позната.
	— Предполагам, всичко това е вярно, но има и още — настоях.
	— Защо те вълнува дали Тримейн харесва Бейли? Бейли си има Том.
	Това беше истина. И, както изглеждаше, тя го обичаше… но в отношенията им имаше някакво равнодушие. Също така не намирах, че той показва достатъчна подкрепа по отношение на хотела. И така, Бейли се намираше под достатъчно напрежение, а той утежняваше нещата като я караше да се чувства виновна, задето работи усърдно.
	Знаех само, че Бейли Хартуел е един от най-специалните хора, които познавах, и исках тя да има същото като нас с Купър.
	Вълнение.
	Трепет.
	Приключение.
	Не знаех как да отговоря на въпроса му, без да му кажа всичко това, така че както вървяхме, обвих ръка около лакътя му и сведох глава на рамото му. Бяхме се запътили към музикалния магазин да проверим цените на китарите, защото Джоуи искаше да се занимава с нещо различно след неуспешното прослушване на пиано няколко седмици по-рано.
	Почувствах нежната целувка на Купър върху слепоочието ми.
	— Остави ги на мира, докторе.
	Докторе.
	От известно време не ме беше наричал така.
	Кимнах с усмивка.
	— Купър — на прага на магазин за риболовни принадлежности се беше появил по-възрастен мъж и сега крачеше към нас. — Как си?
	— Доктор Дуган — Купър кимна. — Добре съм. Ти как си?
	Напрегнах се до Купър. През последните няколко седмици се бях запознала с много хора, в това число с кметицата, както и с Кел Съмърс и партньора му Джейк. С местния лекар обаче не се бях срещала.
	— О, опитвам се да отделя време за хобито, докато мога. Не е лесно, когато нещата в кабинета са така — усмихна ми се и протегна ръка. — Пол Дуган.
	Стиснах любезно ръката му.
	— Джесика.
	Той кимна и хватката му се затегна леко.
	— Лекарката, която е пратила Анита при мен.
	— Да. Как е тя? — Арчи не наминаваше често в „Купърс“ и аз го приемах като добър знак за него, но не знаех какво означава за Анита.
	Изражението му помръкна.
	— Битката ще е тежка, но щеше да е още по-тежка, ако не я бяхте пратили при мен навреме.
	Не намирах какво да кажа, защото в момента темите, свързани с медицината, не бяха лесни за мен.
	— Всъщност… — той пристъпи малко по-близо. — Сигурен съм, че сте чули, но неотдавна дъщеря ми напусна кабинета и имаме нужда от друг лекар. Повече от добре дошла сте да кандидатствате, доктор Хънтингтън.
	При това предложение пулсът ми започна да спринтира.
	Нямаше да лъжа, изкушавах се да се разскачам и да извикам „ДА!“
	В хотела беше забавно. В добрите дни. Но ми липсваше предизвикателството и да ми се налага да се справям с противни клиенти не беше същото, като да се изправям пред комплицирани медицински състояния. Разбира се, налагаше ми се да се справям и с неприятни пациенти (всъщност предимно със семействата им), но можех да го понеса за сметка на по-общата картина.
	Проблемът беше, че не знаех дали ми липсва предизвикателството на лекарската професия, или просто предизвикателството като цяло. Липсваше ми фактът, че да практикувам медицина ме кара да се чувствам по-малко виновна за бъдещето си, или просто ми липсваше да бъда някой, който помага на хората?
	— Благодаря, доктор Дуган — отговорих най-накрая. — Ще го имам предвид.
	— Добре — кимна рязко и се усмихна на Купър. — Радвам се за теб, синко — потупа го по рамото и кимна за сбогуване.
	Останахме загледани след него, а аз се наведох към Купър и казах:
	— Хората тук са мили, Купър.
	— Да — изгледа ме по начин, който ми даваше да разбера, че иска да попита дали наистина обмислям предложението за работа.
	Обаче не попита.
	Всъщност след разправията ни и произтеклия от нея страстен акт Купър не ми беше задавал въпроси, които биха могли да ме накарат да се затворя за него.
	Въпросите може и да не бяха задавани, както се случваше в момента, но спокойно можеха да бъдат, защото независимо от всичко успяваха да напомнят за моята потайност. И просто така помежду ни се настани натрапчиво напрежение.
	Като стигнахме музикалния магазин, Купър се възползва от възможността да пусне ръката ми.
	Постарах се да не проявявам параноя по темата.
	Все пак имаше нужда от ръцете си, за да се запознае с китарите.
	Но внезапната емоционална дистанцираност ме тласкаше към пълна паника.
	Следвах го из магазина, а той оглеждаше китарите, без да отчита присъствието ми. Най-накрая ми дойде до гуша да бъда пренебрегвана, така че хванах ръката му и отново се притиснах към него.
	Зачаках разтревожено.
	Той се обърна да ме погледне, а в очите му се беше настанил познатият плам.
	— Като свършим тук, отиваме в моето жилище.
	Изведнъж дишането ми стана плитко.
	— Така ли?
	— Да — наведе се и промърмори в ухото ми: — Искам те на длани и колене.
	— На длани и колене — прошепнах. Това също се превръщаше в позната реакция на емоционалната ми дистанцираност. Сексът.
	Отдръпна се, а в очите му надничаше нещо мрачно. Почудих се дали това беше неговият начин да ме накаже, задето не се разкривам пред него.
	_Подгизнала си… Поне това ще получа от теб._
	Възможно беше това да е начинът на Купър да контролира ситуация, върху която нямаше контрол. Ако не можеше да научи тайните ми, щеше да има моя копнеж. И аз не можех да се боря срещу страстта си към него.
	В следващия момент Купър вече вървеше към изхода на музикалния магазин и стискаше здраво ръката ми.
	— Купър?
	Той не отговори, а закрачи енергично към джипа си.
	— Качвай се — нареди, след като отвори вратата до шофьора.
	Не спорих.
	Само след секунди джипът потегли и той подкара към къщата си. За моя изненада обаче, след нямаше и минута Купър зави в мрачна алея между сградата на залата за боулинг и киното. Джипът му едва се побра на пълното с кофи за боклук и неогрявано от слънцето пространство.
	— Какво правиш? — попитах смаяно, докато го наблюдавах на слабата светлина как разкопчава предпазния колан. Бързо ми стана ясно, че възнамеряваше да правим секс тук и ахнах. — Купър всеки може да ни види.
	— Никой няма да ни види — отвърна грубо и разкопча и моя колан. — И не мога да чакам да те имам, Джес.
	Очите ни се срещнаха и цялата пламнах заради ненаситния копнеж в тона му. Но все пак…
	— Купър…
	Ръцете му се вмъкнаха под роклята ми и раздалечиха бедрата ми, а аз подскочих цялата, когато върховете на пръстите му се отъркаха в бельото ми.
	В изключително влажното ми бельо.
	В очите му пролича удовлетвореност.
	— Премести се отзад, Джес.
	Бях на път да се възпламеня.
	— Добре — прошепнах, покатерих се на междинната конзола и се почувствах също като палава тийнейджърка, щом се строполих на задната седалка.
	Купър беше при мен след части от секундата, сграбчи ме за хълбоците и ме дръпна към себе си, така че аз се озовах по гръб. Купето беше изпълвано от насеченото ни дишане. Той избута роклята ми нагоре и смъкна рязко гащичките ми.
	След това чух да смъква ципа на джинсите си и ме изпълни очакване, което ме направи повече от готова за него.
	— Купър — произнесох умоляващо, изведнъж също така нетърпелива като него. И двамата се бяхме проверили, а аз бях на хапчета, така че не съществуваше пречка да се поддадем на потребността от мигновено удовлетворение.
	Стисна лявото ми бедро, притисна го плътно към таза си и после проникна рязко в мен.
	В очите ми експлодираха светлини, а мускулите във вътрешността ми се стегнаха около него и мигом бях разтърсена от неочакван оргазъм.
	— Джес! — изръмжа изненадано той, а дълбоките му тласъци подпалиха нов пожар в мен. Опря ръце от двете страни на главата ми, забави леко темпо и долепи устни до моите.
	Отвърнах на целувката му, отчаяна да почувствам вкуса му върху езика си.
	Устните му се откъснаха от моите, минаха по челюстта ми и достигнаха ухото ми.
	— Свърши, Джес. Още веднъж — настоя с тласък, който ме накара да извия гръб в наслада.
	Исках го. Жадувах за това… но още беше далече, а усещах, че за Купър моментът наближава.
	Той плъзна ръка между телата ни и притисна клитора ми с палец. Изпълни ме нова доза неописуема сласт.
	— Да! — проплаках и се загърчих под него, докато той описваше кръгове около клитора ми, а членът му се движеше в мен.
	Паднах във властта на нова кулминация.
	Тазът на Купър се напрегна срещу мен.
	— Джес — изръмжа провлачено, направи рязко движение и достигна докрай.
	Притиснах бедро плътно към него, а той отпусна чело върху гърдите ми в опит да нормализира дишането си.
	Започнах да се пробуждам за реалността и страстите взеха да се поохлаждат.
	— Току-що правихме секс в алея — посочих очевидното.
	— Не можех да чакам — промърмори той и вдигна глава, за да ме погледне. — И това свърши прекалено бързо. Не сме приключили.
	Трудно е за вярване, но желанието ми отново се пробуди.
	— Този път ще успеем ли да се доберем до къщата ти? — подкачих го.
	— О, да — надигна се и внимателно излезе от мен. — Все още те искам на длани и колене.
	Олеле.
	Казах си, че съществуват и по-лоши начини да се отплащам, задето съм емоционално дистанцирана от него, и се престорих дори пред себе си, че не се страхувам, че това между нас ставаше прекалено ранимо, та да оцелее.
	— Ще си го получиш — обещах.

	* * *

	Местех поглед между двата бестселъра и се мъчех да реша кой искам да заема. Това беше свободната ми сутрин от хотела и като много други сутрини от пристигането ми в Хартуел аз я прекарвах в „Еймърис“.
	Няколко седмици по-рано бяхме стигнали до конфузен разговор за парични средства. За моите парични средства. За моите към момента ограничени парични средства.
	Понеже бе така мила, без да накърнява гордостта ми, Еймъри предложи да вземам от нея книги назаем, вместо да ги купувам.
	— Нужна ми е помощта ти — подвикнах към нея, след като единственият друг клиент си беше тръгнал.
	Още беше рано сутринта. Не най-ангажираният период на Еймъри.
	Няколко секунди по-късно вече беше до мен.
	— Не можеш да решиш ли?
	— Между тези двете — посочих книгите на стелажа.
	Тя ги погледна.
	— Тази — посочи дясната. И двете бяха трилъри. — По-находчива е.
	— Страхотно — взех екземпляра от рафта и го притиснах към себе си. — Отново ти благодаря.
	Тя повдигна рамене с обичайната си свенлива усмивка на лицето.
	— Искаш ли кафе?
	— Разбира се, че да — последвах я до щанда. — Какво ново при теб?
	— Хм… — намръщи се замислено, а после очите й светнаха. — Поръчах нова машина за еспресо.
	Отворих уста дори не съвсем сигурна какво ще отговоря, когато телефонът ми звънна и ме избави. Беше Бейли. За щастие вече не ми беше бясна.
	— Какво има?
	— Джордж Бекуит няма да продаде на Девлин!
	Потрепнах заради ентусиазирания й писък.
	— Какво?
	— Джордж Бекуит! Току-що научихме. Отказал е да продаде имота си на семейство Девлин.
	Усмихнах се, а тя се засмя.
	— Хубави новини. И на кого ще продаде?
	— Нямам ни най-малка представа. Но кого го е грижа? Не е Девлин! О, и сега той е бесен — изкиска се.
	Еймъри ме изгледа въпросително заради кискането ми. Оформих с устни:
	— Само секунда.
	— О, и още нещо позитивно! Джордж ще се върне в града, за да сложи в ред делата си. Ще можеш да му дадеш писмата на Сара.
	Писмата на Сара.
	Иха.
	Както с всичко останало от стария ми живот, през последните няколко седмици не бях мислила кой знае колко за тези писма. Предполагам, защото не ми допадаше особено да мисля за тях или за свързаността, която изпитвах с жената, която ги беше написала.
	Бяха скътани в едно чекмедже в стаята ми в хотела.
	Но Джордж заслужаваше да види тези писма.
	— Това е чудесно.
	— Чуй, тъкмо влезе гост. Трябва да вървя. Но разпространи новините! — затвори.
	Усмихнах се широко на Еймъри.
	— Джордж Бекуит няма да продаде на Девлин.
	Тя също се усмихна.
	— Това е добре.
	Честно казано, Еймъри не изглеждаше толкова загрижена дали Девлин ще купи имота, колкото останалите, и аз го приписвах на факта, че тя не представляваше чак толкова много част от общността на дъсчената еспланада. Бях научила, че с Айрис са приятелки, но се боях, че социалният кръг на Еймъри се изчерпваше с нас двете.
	— Бейли е на седмото небе.
	— Успях да я чуя — тя се засмя леко.
	— Да, умее да е шумна — отвърнах, а в гласа ми ясно пролича възхищение.
	Еймъри ме изгледа опечалено.
	— Ще ми се и аз да притежавах нейната самоувереност.
	Прииска ми се да попитам защо й липсваше подобна самоувереност. Тя беше умна, имаше собствен бизнес и беше красива. Защо да не е самоуверена? Преди шпионски да съм успяла да вмъкна любопитен въпрос, камбанката над вратата задрънча и двете завъртяхме глави.
	Сърцето ми веднага се сви, щом видях Дейна Келърман.
	Както обикновено тя изглеждаше зашеметяващо и беше в изряден вид. Бях научила, че е фризьорка в един от най-добрите салони в града. По тази причина (и от парични съображения) не бях ходила да си подрязвам косата от пристигането ми в Хартуел.
	Котешките й очи се разшириха, щом ме видя, което навяваше на мисълта, че и тя е също толкова изненадана да ме види, но не можех да съм сигурна дали реакцията й е истинска.
	Запъти се към щанда, като ми кимна сковано, преди да се обърне към Еймъри.
	— Скини лате — произнесе.
	Еймъри кимна и се зае да й приготви поръчката.
	Трите потънахме във възможно най-неловко мълчание, което беше нарушавано единствено от звука, издаван от кафемашината.
	— И така… Все пак с Купър наистина сте заедно? — обади се изведнъж Дейна.
	Не казах нищо.
	Беше всеизвестен факт, че пепелянките можеха да впръскват колкото отрова искат в зависимост от обстоятелствата. Аз не бях жертва и не бях преследвач, но имах усещането, че тази змия гледаше на мен като на двете едновременно. Нямах желание да й помагам да реши като кое от двете ме виждаше тя.
	Тя въздъхна. Тежко.
	— Чуй, не се опитвам да причиня неприятности. Просто казвам, че сега схващам ситуацията. Вие двамата очевидно сте сериозна двойка. Имам предвид, явно е така — усмихна ми се кисело. — Много жени биха си тръгнали заради цялата тази работа с децата.
	— Какви деца? — по дяволите. Излезе от устата ми, преди да успея да се спра.
	— Да — приближи малко. — Знам, че Купър обича да разправя на хората как краят на брака ни настъпи заради изневярата, но всички знаят истината — аз не можех да имам деца и той негодуваше заради това. А аз… Ами, аз бях глупава. Вместо да обсъдим осиновяване, както искаше той, допуснах да ме ръководи огорчението ми. Но и той не беше прав. Той… не е от хората, които прощават лесно и ако не се държиш по определен начин, той… просто се затваря. А децата… Ами, ти, разбира се, знаеш колко са важни те за него. Иска да бъде баща повече, отколкото някога ще желае теб или мен.
	— Скини лате — Еймъри тръсна чашата на щанда и за миг ме изтръгна от все по-силната ми паника.
	Преди никога не я бях виждала да гледа някого гневно.
	Дейна изглеждаше също толкова изненадана. Изсумтя надменно, остави няколко долара, взе си кафето и напусна, преди някой да е успял да каже още нещо.
	— Нали няма да се вслушаш в думите й? — обади се Еймъри.
	— Истина ли е? — попитах, като чувствах гръдният ми кош да се сковава все повече. — Така ли се е случило? Между тях двамата?
	Тя направи извинителна физиономия.
	— Няма как да знам. Съжалявам.
	— Наясно съм, че тя е змия… но… — зърнах нещо в очите на Дейна. Намек за истинска болка. — В онова, което каза, имаше поне зрънце истина. Личеше си.
	— Недей да си правиш неоснователни заключения. Обсъди го с Купър.
	Кимнах.
	Щях да го направя.
	Само да успеех да прогоня това внезапно злокобно чувство.


>	24.
>	Купър

	— Казвам ти, че според мен менюто е съвсем добро — отсече Купър, като се постара да не губи търпение с готвача си.
	Кросби се намръщи.
	— Значи със сигурност не си споделял с хората как се тревожиш, че на клиентите им е омръзнало от него? Че не е достатъчно изискано?
	_Търпение. Дай ми шибано търпение._
	— Кросби, това е шибан бар — дотук с търпението. — Не искам натруфени ястия в менюто и хората не го очакват.
	— Ами, аз чух…
	— Пет пари не давам какво си чул — кой, по дяволите, мътеше главата на темпераментния му готвач? — Ако добавиш нещо към менюто, с Дийн няма да смогвате.
	— Бих смогвал и сам, ако той не ми се пречкаше.
	— Той ли е? — Купър въздъхна. Мразеше ги тези неща. — Той ли ти пуска мухи в главата? — нае Дийн като допълнителен готвач, за да помага през сезона.
	— Според него менюто не е достатъчно изискано — Кросби потърка чело, като оглеждаше менюто. — Започнах да мисля, че е възможно да има право.
	— Менюто остава каквото е. И когато Дийн се появи днес, ще му кажа същото, а ако не му се нрави, може да си върви.
	Кросби кимна видимо облекчен.
	— Добре. Съжалявам, шефе.
	— Господи — промърмори Купър и напусна кухнята. Готвачът му имаше нужда от социален живот. Да превръща работата си в свой живот го правеше още по-костелив орех, отколкото вече беше.
	— Здравей.
	До ушите му достигна познатият мек глас и той вдигна поглед към вратата, на която се беше появила Джес. Веднага прекоси помещението към нея, а раздразнението му мигом замря.
	— Здравей и на теб — обви ръка около кръста й и я притегли за целувка. — Хубаво е, че те виждам — вгледа се в очите й и радостта, че я вижда помръкна. — Какво има?
	— Аз… Ъъ… — тя въздъхна, а пръстите й се вдървиха върху раменете му. — Просто се натъкнах на Дейна.
	_И сутринта става все по-хубава._
	— Сега какво?
	— О, имаше да сподели нещо много интересно — Джесика се отдръпна, свали един стол от близката маса и се настани върху освободеното от него пространство. Той се постара да не позволи да бъде разсейван от спомените за първия път, когато бяха правили секс.
	Скръсти ръце пред гърдите си и прогони спомена поне за момента.
	— Хайде, казвай.
	Джесика му отправи неразгадаем поглед.
	— Каза, че искаш деца повече от всичко и когато си научил, че тя не може да има, си възнегодувал срещу нея, станал си студен и дистанциран, а тя се е почувствала наранена, отказвала да обсъди осиновяване и ти изневерила, за да заглуши болката.
	Сърцето му се сви.
	Кръвта му закипя.
	За секунда дори не успяваше да заговори, толкова беше бесен.
	— Купър.
	Вдигна ръка, защото имаше нужда от минута.
	Най-накрая, когато почувства, че няма да запрати маса през прозореца, изстреля:
	— Разбира се, че тя ще представи нещата така.
	Джесика скочи от масата и приближи към него, плъзна длани нагоре по ръцете му и ги сключи на тила му. Взря се в очите му и му даде да разбере всичко онова, което чувстваше към него, но не беше изричала.
	— Съжалявам задето тя е такава кучка, Купър.
	И просто така от нищото той се засмя.
	Да нарече Дейна кучка беше толкова меко казано.
	Обви ръце около нея и я дръпна към себе си.
	— Не мислиш ли, че ако исках деца повече от жена, имаща значение за мен, щях да се заловя с това веднага след като беше финализиран разводът ми?
	Тя му се усмихна кротко.
	— Да.
	— Е, искаш ли да чуеш истинската история?
	— Ако си склонен да я разкажеш.
	— Поредният пример за това какъв идиот бях да се оженя за нея — побутна я обратно до масата и я повдигна отгоре й. Обви краката й около тялото си и по този начин ги задържа свързани. — Искам деца. По времето, когато мислех, че я познавам, ги исках с Дейна. Обсъдихме го; тя потвърди, че също иска деца. Заяви го направо. Така че, доколкото ми беше известно на мен, опитвахме. Минаха няколко месеца и не се случи нищо, а аз установих причината, като открих в чантата й проклетите хапчета.
	Джес ахна.
	— Продължавала е да ги взема?
	— Да — вече не се чувстваше така предаден и объркан, както по онова време. Но си спомняше ясно грозните чувства. Няма нищо по-лошо от осъзнаването, че не познаваш човека, до когото си лягаш, така добре, колкото си мислиш. — Поставих ребром въпроса и тя плака много, увери ме, че просто се е почувствала уплашена и че наистина иска деца. Това бяха думите й. Изрече ги право в лицето ми: „Искам деца с теб, Купър.“ Така че й простих и отново започнахме да опитваме. Пак не се случи нищо и постоянно се карахме, защото аз мислех, че още е на хапчета. Тя отрече и каза, че трябвало да отидем на лекар и да видим какво не е наред. Оказа се, че този път не лъже. Като била още хлапе, имала нещо, наречено извънматочна бременност, за което аз не знаех.
	— Боже мой — промърмори Джесика.
	— Научих, че отчасти това е била причината да се бои да забременее. Но можеше да сподели с мен.
	— Можеше — съгласи се Джес.
	— Мисля, че се срамуваше — поклати глава, все така неспособен да я разбере. — Проблемната бременност е увредила една от маточните й тръби. Тежко. Не можехме да си позволим инвитро, така че осиновяването беше единствената ни възможност. Дейна не искаше да осиновим. Всъщност беше облекчена заради цялата тази работа. В крайна сметка се оказа, че не иска деца. Карахме се много. Всъщност през цялото време. И после тя ми изневери.
	— Съжалявам — прошепна Джес, а пръстите й се преплетоха в косата му по начина, по който обичаше той. — Толкова много съжалявам.
	— Всичко е свършено, докторе.
	— Да — тя се намръщи.
	— Какво има?
	— Просто… Дейна даде вид… Като че наистина съжалява за начина, по който е постъпила. Каза, че го е направила от обида.
	— Възможно е да е истина. Постарах се да разбера в какво състояние беше заради това с децата, защото беше преминала през много, но тя отказа да го обсъжда. Просто започваше да се държи отбранително и скандалджийски. С Дейна вече кой може да знае кое е истина и кое не? Много умее да сглобява измислени приказки.
	— И така — Джесика сведе поглед. — Това означава, че децата са важни за теб.
	Той долови нещо наподобяващо страх заради отказа й очите й да срещнат неговите. И без друго отношенията им с Джесика бяха нестабилни. Понеже тя отказваше да сподели какво я преследва и това го затормозваше все повече, той започна да използва секса като начин да поддържа близостта им. Чувстваше, все едно миналото се повтаря, но той се надяваше, че ако този път се бори настоятелно, ще надделее над Джес. Но ако тя не искаше деца, това можеше да се яви проблем, който да не успее да пребори.
	— Както вече казах, искам деца с жена, която е значима за мен. Но все пак ги искам. Те са възлова част от сделката — каза й с цялата си откровеност и ужасен от евентуалния отговор, добави: — Ти искаш деца, нали?
	След няколко секунди тя вдигна глава и се вгледа в очите му. Разчете истината в тях, когато тя промълви:
	— Много искам.
	Но все пак не успя да си разтълкува мрачността, примесена с откровеността в думите й.
	— И можеш да имаш деца, нали, докторе?
	— Доколкото ми е известно, да. Но ако не мога, бих предприела всичко необходимо. Осиновяване, инвитро, сурогатно майчинство…
	Заля го облекчение.
	— Добре — повдигна брадичката й, защото тя отново беше свела глава, и я целуна.
	Целуна я страстно.
	А после още по-страстно, по-продължително, по-дълбоко.
	Направи го, за да заглуши гласа в главата си, който настояваше да задава още въпроси.
	Защото беше завладян от нея.
	И имаше нужда да повярва, че помежду им всичко ще проработи.


#	Джесика

	Стоях на балкона на стаята с изглед към океана, която беше моя през първите три седмици в Хартуел, и търсех покоя, който ме завладя, когато стоях там за пръв път.
	Но той не идваше.
	Телефонът ми издаде звук в джоба ми и макар да изпитвах ужас дори да погледна името на обаждащия се, знаех кой е.
	_Повикване от Купър._
	Натиснах червения бутон и тикнах телефона обратно в джоба си.
	През последните няколко дни го избягвах, защото се чувствах същата лъжкиня като Дейна. Не излъгах, като казах на Купър, че искам деца. Исках деца. Наистина исках.
	Но как изобщо можех да започна да обмислям бъдеще и общи деца, когато Купър не знаеше цялата истина за мен. Нямаше начин да го вържа завинаги, без да знае всичко.
	Предполагам, наистина не го бях обмислила, докато не беше повдигната темата за децата.
	Телефонът ми завибрира отново и като го измъкнах, имах ново съобщение от Купър.
	_Какво става, по дяволите?_
	Пребледнях и стиснах здраво очи. Ако скоро не му отговорех, той просто щеше да изникне в хотела.
	_Заета съм, ще ти звънна по-късно, х_ — написах.
	— Джес. Земята вика Джес.
	Завъртях се и бях изненадана да видя Бейли да стои до леглото с ръце на кръста.
	— Здравей.
	— Здравей. Викам името ти от прага вече от трийсет секунди.
	— О — бях така отнесена. — Съжалявам.
	Бейли се намръщи.
	— Какво правиш тук?
	Повдигнах рамене.
	— Просто ми харесва да бъда тук.
	— Новите гости ще се настанят скоро, така че по-добре да се изпаряваме.
	Кимнах и я последвах навън.
	— Сигурна ли си, че си добре? — попита, докато слизахме надолу.
	— Малко съм потънала в мисли — признах.
	— Личи.
	— С Том някога говорите ли за деца? — изстрелях.
	Бейли за малко не се препъна на последното стъпало. Стрелна ме изненадано с поглед, преди да поеме към рецепцията.
	— Какво те кара да питаш? — завъртя се с широко ококорени очи. — Бременна ли си?
	— Боже, не — уверих я. — Просто научих за ситуацията на Дейна и Купър преди развода им. Така че проведохме разговор. На тема деца.
	— Ти искаш, нали? Купър много иска деца.
	— Запозната съм с това — гласът ми прозвуча наистина крайно пискливо.
	Това накара Бейли да повдигне вежда.
	— Добре ли си?
	— Аз също искам деца. Просто… Досега никога не ми се е налагало да го дискутирам с някого. Малко е… напрягащо.
	— Да — направи физиономия и се загледа в екрана на компютъра. Малко препалено съсредоточено.
	— Та ти и Том…
	— А?
	Аз бях царицата на отбягването, така че разпознавах друга такава, когато я видех. Опрях се на бюрото и снижих глава, та да няма друг избор, освен да ме погледне.
	— Какво? — въздъхна драматично и завъртя очи. — Добре. Хубаво. Всеки път, щом повдигна темата, той става уклончив. Като цяло темата за брак и деца го прави уклончив. Още има отделен апартамент, за бога.
	— От колко време сте заедно?
	— От почти десет години. Но именно това е доводът му — сега нейният глас започваше да става доста писклив. — Твърди, че не ни е нужен лист хартия, който да гласи, че сме заедно. Докато аз настоявам, че ако ще имаме деца, нужно е да защитим законово тях и себе си, като се оженим, та ако нещо се случи на някого, другият и децата да са осигурени финансово.
	— Добър довод.
	— Знам! — вдигна вбесено ръце. — Но това го кара да започне да мънка и да се държи незряло, понеже е повдигната темата за деца. Твърди, че иска деца, но не веднага. И е така от осем години! Хайде, Джес, аз съм на трийсет и три. Като навърших трийсет, започнах да изпадам в паника, че е прекалено късно. Можеш ли да си представиш как се чувствам сега?
	Потреперих заради крясъка й. Както изглеждаше, неволно бях пробудила дракон.
	— Мога — аз самата бях преживявала подобни периоди на паника след трийсетия ми рожден ден. До появата на Купър не бях искала връзка, така че плановете ми за бъдещето се бяха изчерпвали с изкуствено оплождане или осиновяване, но все не идваше моментът. Но и двете с Бейли бяхме на две години от възраст, броена за зряла по отношение на бременност. Бях наясно с всички възможни рискове и усложнения, които можеха да настъпят при бременност над средата на трийсетте години.
	Така че да, можех да си представя как се чувства Бейли, и още как.
	Камбанката над вратата издрънча и вратата се отвори в мига, когато Бейли беше отворила уста за втори залп накипяло недоволство. Тя сключи вежди и произнесе троснато:
	— Какво правиш тук?
	Почти очаквах да заваря на прага да стои Вон, но се изненадах силно, когато погледът ми падна върху по-възрастен, много забележително изглеждащ господин. Беше висок и стегнат и имаше силни черти. Беше облечен в безупречен костюм от три части.
	Студените му тъмни очи се присвиха към Бейли.
	— Към всичките си гости ли се обръщаш така?
	— Не, но никой от гостите ми не е Иън Девлин — изпухтя, излезе иззад бюрото и тръгна към него. — Това беше заобиколният ми начин да кажа „махай се“.
	Той я дари с безизразен леден поглед.
	— Не съм дошъл при теб. Тук съм да говоря с доктор Хънтингтън.
	Бях така ангажирана да оглеждам злодея, за когото само бях чувала, но още не бях срещала, че като произнесе името ми, все едно ме поляха със студена вода.
	— Какво ти е нужно от Джес? — влезе в ролята на майка квачка Бейли.
	— Това засяга единствено доктор Хънтингтън и мен.
	— Не…
	— Бейли, всичко е наред — прекъснах я и тръгнах към него. — Каквото имате да казвате, кажете го.
	На лицето му се настани някакъв вид самодоволство.
	— Доверете ми се, доктор Хънтингтън, ще имате желание да обсъдим това насаме — посочи към входната врата. — Да се поразходим.
	— Недей, Джес.
	Но аз бях любопитна и силно разтревожена, задето бях привлякла вниманието на този човек. И никак не ми харесваше изразът в очите му.
	— Всичко е наред. Веднага се връщам — стиснах рамото й и пренебрегнах загрижеността на лицето й.
	Последвах Иън Девлин навън и на дъсчената алея, без да съм особено доволна от чувството, което извикваше у мен. Може да изглеждаше авторитетен и стилен, но у него имаше някаква хлъзгавост и нещо, което не успявах да различа докрай. Може би просто приятелите ми бяха напълнили главата ми с разкази за него, но мигом ме подразни. Не желаех да се намирам близо до него.
	— Е?
	Той приближи до парапета и се загледа в плажа.
	— Харесва ли ви тук, доктор Хънтингтън?
	— Ако не ми харесваше, да остана би било тъпанарска постъпка.
	Изгледа ме по начин, който даваше да се разбере, че не е впечатлен.
	— Възможно ли е да продължим без незрели коментари?
	Изпухтях.
	— Само ако е възможно да продължим, без цялата тази скапана загадъчност. Минете на темата, господин Девлин. Какво искате?
	В отговор той измъкна лист хартия от вътрешния джоб на сакото си. Подаде ми го.
	Взех го смаяна и го разгънах. Почувствах как дъсчената алея под краката ми се разлюлява.
	Кръвта закипя в ушите ми и едва смогвах да поема въздух.
	— Разполагам с вниманието ви. Това е добре.
	Вдигнах очи от листа и го усетих как подскача в треперещите ми ръце.
	— Как? Как сте се сдобили с това? Беше засекретено от съда.
	Той сви рамене нехайно.
	— Парите могат да постигнат много.
	Не. НЕ. НЕ!
	Най-лошото нещо за мен, единственото, което не желаех никой да научава, онова, което не бях в състояние да споделя с най-добрия човек, когото бях познавала, беше известно на този кучи син.
	Видимо се разтреперих и ненавиждах това, че мръсникът беше наясно какво ми причинява.
	— Казвали ли сте на някого? — гласът ми също трепереше.
	— Защо бих предприел нещо, което не е в пълните ми интереси?
	Започнах да проумявам грозната истина.
	— Какво искате?
	На челюстта му заигра мускул, а погледът му стана по-суров.
	— Сигурен съм, чула си, че не ми провървя с имота на Бекуит.
	Кимнах сковано с напълно размътен разсъдък, като си представях как ще каже на Купър, на Бейли, на всички и ще съсипе новия ми живот тук.
	— Както можеш да си представиш, леко съм раздразнен. Но пък взех, че се натъкнах на това съкровище — посочи намиращото се в ръката ми. — И се зачудих как бих могъл да се възползвам.
	— И как точно?
	Обърна се с лице изцяло към мен.
	— Искам кръчмата на Купър, а той отказва да продаде. И както изглежда, никога няма да промени решението си… но всички наоколо бъбрят ентусиазирано колко здраво е хлътнал по доктор Джесика Хънтингтън — усмихна ми се също като акула. — Прелестната страна на живота в малкия град, докторе — всеки е наясно с делата на всички. И онова, което е ясно на всички, е, че Купър е влюбен. А той е готов на какво ли не за онези, които обича.
	Онемях.
	Нима предлагаше каквото си мислех, че предлага?
	Това изнудване ли беше?
	— Ще го убедиш да ми продаде бара.
	Най-накрая успях да изпусна въздуха от гърдите си.
	— Полудяхте ли? Това не ви е епизод от „Династията“. Няма да се получи. Купър никога няма да се откаже от бара си. Дори и заради мен.
	— Мъж като Купър ще го направи, ако ти имаш нужда от това. Кажи му, че се намираш в сериозни финансови затруднения. Имаш студентски заем и се съмнявам, че работата при госпожица Хартуел допринася особено за изплащането му. Или пък кажи, че трябва да се платят болничните сметки на член на семейството. Кажи, каквото се налага. Придържай се обаче към този сорт неща. Купър обича да бъде герой. Не може да се удържи. Натисни верния бутон на героя и той ще продаде бара си. Аз ще връхлетя и ще му направя щедро предложение. Честна дума.
	— Няма начин да направя такова нещо — намирах се в пълен шок.
	Не можех да повярвам, че в реалния живот наистина съществуват хора, които се захващат с подобни непочтени и позорни начинания.
	— Ще го направиш — наведе се близо до мен и в тона му сега се долавяше намек за заплаха. — Или аз ще осветля Купър за мръсната тайна на добрата лекарка.
	Взрях се в него, без да прикривам отвращението си.
	Той обаче трябва да беше приел мълчанието ми за съгласие, защото се усмихна самодоволно, кимна и се завъртя на пети.
	Наблюдавах го как се отдалечава и чувствах, че изведнъж светът е свършил.
	В известен смисъл се беше случило именно това.
	Най-малкото новият ми живот в Хартуел беше свършен.
	С Купър.
	Притиснах длан към гърдите си.
	Когато сестра ми умря, късче от сърцето ми се отчупи. Когато след това родителите ми отказаха да имат нещо общо с мен, друго късче си отиде.
	Онова, което беше останало от него, се пръсна на милион парченца, защото изведнъж си изясних как трябва да постъпя.
	— Джес?
	Погледнах през рамо. Бейли стоеше и ме изучаваше загрижено.
	— Какво искаше той?
	_Тя не може да научава. Ще каже на Купър._
	_Мисли. Мисли. Мисли!_
	Прочистих гърло, като се постарах да се отърся от всякакъв външен израз на агонията, загнездила се в гърдите ми, която правеше трудно дори да дишам.
	— Аз… Ъъ… Предполагам, че би трябвало да се чувствам поласкана да се смятам за една от вас.
	— Защо? — тя пристъпи към мен. — Какво ти каза мръсникът?
	— По някаква причина е решил, че ще успея да убедя Купър да продаде бара — тръгнах към нея и направих физиономия на насмешка, като разчитах на актьорските си умения. — Изтресе някаква тъпотия как Купър се намирал във финансови затруднения и аз трябва да му помогна да вземе правилното решение.
	Бузите на Бейли поаленяха от гняв.
	— Това е пълна идиотщина. При Купър всичко е наред.
	— И аз така заключих, иначе би ми казал — за следващата част от изпълнението си допуснах част от болката ми да прозре. — Както и да е, дори да не беше така, с Купър сме далече от партньорство. Неговият бар не ме засяга по никакъв начин — насочих се обратно към хотела.
	— Какво значи това? — Бейли забърза да ме догони.
	— Просто имаме да обсъдим много неща.
	— Имаш предвид това за децата ли?
	— Това и разни други неща.
	— Нещо не ми звучи добре.
	Въздъхнах тежко и насечено, като отчаяно отказвах да допусна да избухна в разтрисащи тялото ридания.
	— Не съм убедена, че е добро. Заради това не съм на себе си цял ден.
	— Ще скъсаш ли с него? — Бейли ме стисна за китката, придобила ужасен вид.
	Поклатих глава.
	— Просто… Наистина имам нужда да поговоря с него, да изясним нещата.
	Тя ме разгледа настойчиво.
	— Джес, изглеждаш наистина разстроена и притеснена.
	Повдигнах рамене.
	— Добре — стисна ме за китката. — Ще се проявя като добро приятелче и тази вечер ще бъда на повикване, та ти да имаш възможност да поговориш с Купър, след като затвори бара.
	Като си представих този конкретен момент, стомахът ми се сви.
	— Благодаря.
	— Всичко ще бъде наред — усмихна ми се успокоително. — Ключът е в комуникирането.
	Призля ми.
	— Да — измънках.

	* * *

	Сърцето ми препускаше така бързо, че бях убедена как ударите му личат през тениската ми.
	И имах усещането, че ще повърна.
	По кожата ми пробягваха тръпки и зъбите ми тракаха. Обвих ръце около тялото си, защото ми беше студено, макар навън изобщо да не беше хладно.
	Ако не предприемех нещо скоро, щях да изпусна Купър.
	_Вече бях изпуснала Купър._
	Боже, налагаше се да нормализирам дишането си.
	Изведнъж предната врата на бара се отвори и Купър подаде глава навън.
	— Здравей — викна към мен. — Какво правиш там навън?
	Краката ми ме понесоха към него като че по тяхна собствена воля, като се има предвид, че съзнанието ми настояваше да се обърна и да побягна в противоположна посока. Или може би беше сърцето ми.
	— Здравей — отговорих, но прозвуча като грачене. Той отстъпи настрана да ме пусне да вляза и тихо му благодарих.
	— Тъкмо се канех да си тръгвам — обясни и започна да затваря щорите.
	— Сигурно.
	— Тук си да обясниш защо ме избягваше през последните дни ли? — беше с гръб към мен.
	Щеше да е толкова по-лесно да го кажа на гърба му.
	_Да не си посмяла. Ти не си страхливка._
	Изсумтях.
	_Напротив, такава си._
	— Какво е толкова смешно? — попита Купър, като приключи и тръгна обратно към мен. Заоглежда ме преценяващо, спря до една маса и се облегна на нея. Скръсти ръце пред гърдите си и кръстоса глезени.
	Очевидно вече ми беше бесен, задето го бях отбягвала.
	Знаех го, защото Купър ме докосваше постоянно.
	Това ме караше да се чувствам обичана.
	И мразех, като не ме докосваше.
	Примигнах, за да прогоня сълзите, но на Купър не му убегна проблясването в очите ми и забелязах, че видимо се напрегна.
	— Какво става, докторе?
	Поех въздух, а гръдният ми кош завибрира и аз издишах с треперене. С така силно треперене, че той го чу.
	— Добре, сега вече съм разтревожен — изправи се от подпряната си поза и тръгна към мен.
	Вдигнах ръка да го отблъсна.
	— Недей.
	Купър спря.
	— Джесика?
	Потрепнах.
	— Аз… О, боже — притиснах длан към челото си и имах усещането, че всеки момент ще повърна.
	— Ако не ми кажеш какво става, идвам при теб.
	— Недей — поклатих глава. — Повярвай ми, като кажа, каквото имам да казвам, вече няма да го искаш.
	Помежду ни настъпи мъчителна тишина и той разчете нещо в очите ми.
	— Боже мой — произнесе задавено, като звучеше все едно някой го е ударил с юмрук в корема. — Късаш ли с мен?
	Покрих уста с ръка, а кожата ми лепнеше от пот. Сълзите, които се мъчех да удържа, започнаха да се стичат по бузите ми, щом кимнах.
	Изражението му стана сурово. Ръцете му се свиха в юмруци.
	— Защо? — произнесе през зъби.
	— Аз… Не съм щастлива тук — излъгах.
	— Глупости!
	Отново потрепнах заради тона му и цялото ми тяло се скова от напрежение, когато изведнъж той тръгна към мен. Не ме докосна, макар да имаше вид, все едно иска да ми извие врата.
	— Не са глупости — излъгах отново.
	— Това е шибана лъжа. Поне веднъж ми кажи истината, Джесика.
	Поклатих глава, а сълзите ми се лееха с все по-голяма сила, прекалено бързо, че да смогвам да ги бърша.
	Купър ми отправи гневен поглед.
	— Погледни се само. Цялото ти тяло показва, че лъжеш, така че ми кажи истината!
	Не можех. Буквално. Гърлото ми беше блокирано от риданията, които напираха да се откъснат.
	— Дължиш ми го — заяви с по-тих глас, който беше така глух заради изживяваните емоции, че ме накара да заплача по-силно. — Поне това ми дължиш.
	Продължих да мълча, а той ме хвана за ръцете и ме дръпна към себе си, така че устните му се озоваха на милиметри от моите. Всичко, което чувстваше към мен, се четеше ясно в очите му, а аз не бях изпитвала такава смесица от ликуване и агония никога през живота си.
	— Ти ми каза — прошепна. — Като се запознахме, ми каза, че си станала лекар, за да можеш да напуснеш живота с думите „Аз бях тук“, за да има човек, на когото си помогнала, който никога няма да те забрави… за да оставиш диря на този свят. Е… — хватката му се затегна и стана болезнена, а той опря чело в моето. — Джес, можеш да бъдеш спокойна… защото остави следа. Върху мен. Без значение какво ще се случи между нас сега или в бъдеще, аз никога няма да те забравя. Ти си в мен. И винаги ще останеш — отдръпна се назад достатъчно, колкото да мога да видя любовта му към мен, неприкрита, красива и така невероятно сърцераздирателна, че риданията, които бях сдържала, изригнаха. — Така че ми го дължиш.
	Изпитах потребност да го почувствам, потребност той да почувства какво ми е, дори да не можех да го изрека, така че зарових лице в гърдите му, а риданията ми бяха заглушавани от тъканта на ризата му, обвих ръце около него и стиснах здраво.
	Той отвърна на прегръдката ми със същата сила. Без грам колебание.
	Запечатах мига в съзнанието си. Усещането за твърдото му и силно тяло срещу моето, мускусният му аромат, които винаги щеше да ми навява мисли за него и какво беше да чувам да шепти името ми. Помъчих се да задържа звученето в главата си, като се молех да не ми бъде отнето от времето.
	— И все пак ме напускаш — произнесе задавено.
	Заридах още по-силно.
	Нежно, но категорично той ме отблъсна от себе си.
	Мислех, че няма как сърцето ми да бъде разбито повече, но при израза на лицето му, при тази болка всички онези пукнатини се задълбочиха.
	— Кажи ми защо.
	Обърсах сълзите си и се помъчих да се взема в ръце. Той беше прав. Дължах му поне това.
	— Не те заслужавам.
	— Това не е отговор.
	— Не мога да ти кажа. Там е работата. Никога няма да ме познаваш истински. Просто ще бъда още една Дейна. Още една жена в леглото ти, която не познаваш истински.
	Този път беше негов ред да потрепне.
	— Съжалявам.
	Гневът направи изражението му сурово.
	— Това зависи изцяло от теб, Джес. Би могла да ми позволиш да те опозная. Какво се е случило в миналото ти? Нещо общо със семейството ти ли има? Със сестра ти?
	И просто така кръвта замръзна във вените ми и аз затреперих по-силно. Сълзите ми пресъхнаха и обвих ръце около тялото си в опит да вкарам треперенето под контрол.
	— Това е — заключи. — Всеки път щом ги спомена, ти се променяш.
	И именно заради това си тръгвах.
	Нито физически, нито емоционално можех да се накарам да му кажа истината. Никога не бих успяла да се освободя от това бреме пред друг човек.
	Дори и пред него.
	Ако знаеше истината… ами… вече никога нямаше да гледа на мен по същия начин — този мой мъж, който виждаше само бяло и черно.
	Вината си беше изцяло в мен.
	Видях това да се задава още преди седмици.
	Но просто не успях да се въздържа да се сближавам все повече с него и да опознавам все по-дълбоко свързаността помежду ни.
	Сега… Сега бях успяла да нараня и двама ни.
	Не особено мъдър ход за умно момиче.
	Най-накрая Купър ми обърна гръб, неспособен да ме гледа повече.
	— Трябваше да си тръгна в онази последна нощ, когато сънува кошмар. Не трябваше да се обръщам назад.
	— Да — прошепнах.
	— Ти ме умоляваше да остана.
	— Това беше погрешна стъпка от моя страна.
	Погледна назад към мен.
	— Какво криеш, по дяволите?
	Сведох поглед.
	— Трябва да вървя.
	Мълча, както ми се стори цяла вечност, и после каза с леден глас:
	— Върви си и повече никога не се връщай.
	Предупреждението му проникна в мен и сантиметър по сантиметър превърна цялото ми тяло в буца лед.
	И като страхливката, която си знаех, че съм, не погледнах повече към него, преди да напусна забързано бара. В мига, щом вратата се хлопна зад мен, аз затичах.
	Тичах и тичах, докато дъсчената алея не се свърши и нямаше повече накъде да бягам.


>	25.
>	Джесика

	Само идиот би се задържал в Хартуел.
	Аз бях проклета идиотка.
	Бейли не ме изхвърли. Беше озадачена и огорчена заради раздялата ми с Купър и се засегна, като отказах да споделя причината, но не ме изхвърли. Вместо това аз напуснах работа и си събрах вещите.
	_Сега_ ми беше бясна.
	Гледах как вратата на верандата се хлопна след нея, докато аз стоях пред хотела с куфара ми до мен.
	Беше редно да отпътувам.
	Знаех го.
	Но в джоба ми лежаха скътани писмата на Сара до Джордж, а се очакваше Джордж да се върне в града в края на седмицата.
	Нямах и най-бегла представа какво щях да правя дотогава.
	Щеше да се наложи да намеря евтино място, където да отседна, защото парите представляваха известен проблем.
	И се оказа, че новините тук пътуват наистина бързо.
	Докато крачех по дъсчената алея с куфар в ръка и се мъчех да измисля нещо, видях Айрис да отваря „Антониос“ и й помахах.
	Тя ме изгледа кръвнишки, вирна брадичка и ми обърна гръб.
	Огорчена, аз едва не се препънах в собствените си крака.
	— Какво си направила?
	Извих рязко шия и заварих пред мен да стои Вон. Постоянно го правеше. Изникваше сякаш от нищото.
	— А?
	— Дори аз получавам поздрав от Айрис. Какво си направила?
	— Снощи скъсах с Купър.
	Той повдигна вежда.
	— И още си тук? До довечера всички ще са научили.
	— Аз… Още не мога да си замина — устните ми трепереха и едва сдържах сълзите си. Вече бях плакала повече, отколкото изобщо мислех, че е възможно. Реших, че стига толкова. Прочистих гърло. — Имам да уредя нещо с Джордж Бекуит. Веднага щом пристигне и си свърша работата, ще отпътувам — къде и при кого… нямах представа.
	Вон ме оглежда настоятелно в продължение на минута, а после премести очи върху куфара ми. Намръщи се.
	— Госпожица Хартуел те е изритала?
	Долових в тона му, че го намира трудно за вярване.
	— Не. Аз си тръгнах. В момента ми е доста ядосана.
	Отново вдигна очи към мен.
	— Къде планираш да отседнеш?
	Хрумна ми, че сигурно Вон имаше доста ясна представа за местните тарифи.
	— Знаеш ли кое е най-хубавото, но най-евтино място?
	Той направи физиономия.
	— Няма време за гордост значи?
	— Ако ще се държиш като гадина, разкарай се от пътя ми.
	Вон се позасмя.
	— Не се държа като гадина. Просто… и аз съм бил в подобна позиция.
	— О, убедена съм, че с всичките ти пари си бил в съвсем същата позиция.
	Той цъкна няколко пъти с език.
	— А аз се опитвам да помогна.
	— Като пускаш злобни шеги за липсата ми на гордост?
	— Не — пристъпи по-близо до мен, а погледът му изгуби отчасти ледената си надменност. — Можеш да останеш при мен.
	Поклатих глава.
	— Няма да остана на дървената алея — не исках да се натъквам на Купър.
	— В дома ми, не в хотела. А той не се намира на дъсчената алея. В покрайнините на града е.
	Озадачих се от щедрото му предложение и попитах подозрително:
	— Защо?
	— Прекарвам повечето нощи в апартамента си в хотела. Къщата ми си стои празна.
	— Но защо? Защо ми помагаш?
	Въпросът ми го накара да отклони очи. Устреми поглед към водата.
	— Нека просто кажем, че ми е познато какво е да бъдеш разбивачът на сърца, злодеят.
	Поех рязко въздух заради етикета.
	— Откъде знаеш, че аз съм скъсала с Купър; че не е той този, разбил нечие сърце?
	Най-накрая Вон погледна обратно към мен. Проницателността в очите му ме накара да се почувствам по-смутена от всякога.
	— Защото всеки глупак може да види, че той е влюбен.
	Потреперих.
	— Това не значи, че не може да ме остави да си тръгна.
	— Когато жената, която обичаш, те пусне в леглото си, не я оставяш да си тръгне, освен ако тя не го иска.
	Огледах го, доволна да бъда разсеяна от собствените си чувства, макар и за миг.
	— От опит ли говориш?
	— Не казах ли, че и аз съм бил в ролята на разбивач на сърца?
	— Това не отговаря на въпроса ми.
	— Искаш ли да отседнеш някъде безплатно, или не?
	Замислих се над темата. Би ми дошло от голяма помощ да не се налага да плащам за квартира. Плюс това той каза, че къщата му била в покрайнините. Звучеше като доста отдалечено от града място, така че звучеше идеално.
	— Да. Благодаря ти.
	— Къде е колата ти?
	— Колата ми?
	— Да.
	— О. Ами… На паркинга на Бейли.
	— Тогава защо се скиташ по дъсчената алея?
	Почувствах се глупаво и просто повдигнах рамене.
	— Не мислех.
	Чертите на Вон бяха белязани от подобие на загриженост.
	— Сигурна ли си, че си в състояние да шофираш?
	— Да — закимах бързо. — Честно. Добре съм.
	— Е, друг път не съм чувал от устата ти да излиза по-голяма лъжа — отбеляза сухо и посочи с палец над рамото си. — Да се срещнем на паркинга на хотела. Можеш да ме следваш до къщата.
	— Добре.
	Кимна рязко, а после се завъртя и се отдалечи с енергична крачка.
	— Вон!
	Закова се на място и ме стрелна с поглед през рамо.
	Преглътнах буцата в гърлото си.
	— Благодаря ти.
	Стига да не грешах, Вон даде вид, че се почувства неудобно от моите благодарности. Не отговори, а вместо това просто продължи по пътя си.
	Част от тревогите ми отпаднаха и аз се обърнах да отида за колата си. Айрис стоеше на прага си със скръстени ръце и се мръщеше към мен.
	Вероятно се чудеше по каква причина говоря с Вон.
	Не понечих да помахам отново с ясното съзнание, че няма да се приеме добре.
	Вместо това сведох поглед и бързо се отдалечих.

	* * *

	Това, че Еймъри се появи на верандата на Вон, ми предостави първия светъл лъч от дни.
	Не бях изненадана да установя, че домът на Вон се намираше на изолиран парцел земя съвсем близо до водата. Беше надолу по брега отвъд дъсчената еспланада, далече от любопитни очи и усамотен. В архитектурно отношение беше като повечето къщи в Хартуел, но в по-широки мащаби. Бяла дъсчена обшивка, веранди, обхождащи фасадата на първия и втория етаж, красива градина. Само че отвътре къщата беше всичко друго, но не и традиционна.
	Имаше огромна професионално оборудвана кухня с уреди от най-високо качество, искрящи лъскави подове и съвременна мебелировка в черно, бяло и хром с цветни акценти под формата на произведения на изкуството и минимално количество тъкани.
	Беше красив, но студен интериор.
	Дом на ерген.
	Но се явяваше моят безопасен рай, докато Джордж се върнеше в града.
	Никой не се беше отбивал. И единствено Еймъри ми написа съобщение да провери дали съм добре. Зажадняла за приятелско лице, аз я помолих да дойде в дома на Вон да ме види.
	— Ти дойде — казах и й отворих вратата.
	— Разбира се — усмихна ми се по нейния деликатен начин и влезе, а очите й обходиха пространството с отворен план. — Охо.
	— Знам.
	— Много мило от страна на господин Тримейн да ти позволи да отседнеш тук.
	— Да — така беше. И нямаше да го забравя. — Него никога го няма.
	Еймъри като че се отърси от напрежение, което дори не бях забелязала преди.
	— О.
	Дявол го взел, така ми се щеше да се задържа наоколо, за да й помогна да превъзмогне своята плахост пред мъжете.
	Исках да се задържа наоколо и точка по въпроса.
	Изведнъж се озовах изучавана от зоркия поглед на Еймъри. Лицето й помръкна.
	— Плакала си.
	Всеки проклет ден. Повдигнах рамене, защото се почувствах глупаво.
	— Май не мога да спра.
	И тогава за моя изненада тя ме прегърна.
	Веднага отвърнах на прегръдката й, а лицето ми се сгърчи и сълзите бликнаха наново заради нейната доброта.
	Тя ме задържа в обятията си, докато плачът ми не утихна.
	— Да приготвим чай.
	За щастие Вон беше заредил кухнята с това-онова, но запасите ми привършваха и започваше да ми идва до гуша от поръчана храна. На някакъв етап щеше да се наложи да посетя някой магазин за хранителни стоки в града.
	Щом си направихме по чаша чай, седнахме на верандата.
	— Охо — каза отново Еймъри. — На самата вода е.
	— Красиво е, нали?
	— Защо не се застоява повече тук?
	— Нямам представа — ако това беше моята къща, щях да съм тук постоянно. Разбира се, щеше да се наложи да я преобзаведа.
	Мълчахме известно време, като пиехме чая си и се наслаждавахме на гледката.
	Но за мен това важеше само отчасти. Имах нужда да знам.
	— Купър добре ли е?
	Тя се усмихна сковано.
	— Днес говорих с Айрис.
	— И?
	Еймъри направи физиономия.
	— Доста ти е ядосана.
	— Знам — постарах се да пренебрегна бодването в гърдите си, като си припомних начина, по който ме гледаше онази сутрин. — Спомена ли нещо за Купър?
	Приятелката ми кимна.
	— Оставил е някого да се грижи за бара и… е отишъл на риболов.
	— На риболов — бях озадачена. — Купър не ходи на риболов.
	— Струва ми се, просто е имал нужда да се махне за няколко дни. Малък град. Клюки…
	— И нежелание да се натъкне на мен — прошепнах дрезгаво.
	— Съжалявам.
	— Недей, миличка. Вината е изцяло моя.
	— Бейли дойде да ме види.
	Мисълта за приятелката ми причини допълнителна болка.
	— И?
	— Тревожи се за теб, Джесика, но й се струва, че ако направи опит за контакт, ще я отрежеш. Може би ти трябва да й звъннеш.
	— Не — поклатих упорито глава. — Така е по-добре.
	От вътрешността на къщата се разнесе звъненето на телефона ми и за миг останахме загледани една в друга, преди да скоча и да затичам навътре.
	Трепетното очакване, което бях изпитала, изчезна, щом видях самоличността на обаждащия се.
	_Повикване от Матю._
	Нямах намерение да отговарям. Отговорех ли, щеше да разбере, че нещо не е наред и като му кажех какво, само щеше да се ядоса и да се опита да ме убеди, че съм побъркана.
	— Не е ли Купър? — промълви меко Еймъри зад гърба ми.
	Завъртях се бавно и повдигнах печално рамене.
	— Дори не знам защо искам да е той. Не съществува вероятност да променя решението си.
	Тя въздъхна и ме изгледа по начин, който ме накара да се напрегна.
	— Какво?
	— Ами… Плъзнаха слухове…
	Изпълни ме страх. Нима този мръсник Девлин беше решил да ми отмъсти, задето скъсах с Купър, вместо да му свърша мръсната работа?
	— Какви… Какви слухове?
	— Слухове… Слухове, че… Слухове, че си изневерявала на Купър с Вон.
	О. Боже. Мой.
	— Шегуваш ли се? — изръмжах.
	— Не. Съжалявам.
	— Защото съм отседнала тук? Те… Идиоти! — вдигнах ръце невярващо. И после ме осени по-лоша мисъл от тази за глупостта на град Хартуел. — Купър вярва ли го?
	— Не. Бейли каза, че не. И тя също не вярва.
	_Как е възможно още да имат вяра в теб след онова, което стори?_
	— Е… — Еймъри повдигна рамене. — Какви са плановете ти?
	Благодарих се, задето ме разсейва с въпроса си и се тръснах на най-близкото кресло.
	— Свързах се със стар мой преподавател и той мисли, че е възможно да се намери място за мен в университетска болница в Илинойс. Не е сто процента сигурно, но май така или иначе ще поема натам. Познавам добре Чикаго. Също толкова мой дом е като всяко друго място.
	_Лъжи, лъжи, лъжи._
	_Твоят дом е Хартуел._
	Еймъри ми се усмихна тъжно.
	— Ще ми липсваш.
	Това отново извика сълзите.
	— И ти на мен.

	* * *

	По-късно същата вечер седях на дивана на Вон, отпивах от чашата си вино и зяпах разсеяно някакъв филм по телевизията. През целия ден бях тровена от мисли, които полагах огромни усилия да прогоня. Не можех да спра да мисля за сестра си. Не можех да спра да си представям колко много тя би харесала Купър. Той олицетворяваше всичко, което липсваше в живота ни, докато растяхме — беше съпричастен, мил, любящ. Струва ми се, най-много от всичко би й допаднало колко защитена ме караше да се чувствам. И нея би карал да се чувства защитена, бях убедена в това. Мисля, че би ми се ядосала, задето го зарязах.
	Не. Знам, че би ми се ядосала, задето го зарязах.
	Ако Джулия беше превъзмогнала депресията си, колко ли различно би протекъл моят живот? Може би не бих се старала чак толкова упорито да блокирам онова, което се случи. Може би щях да съм в състояние да говоря за болката, без да си въобразявам, че е възможно наистина да умра, ако го сторя.
	Ако беше жива, щях ли да поема по същия път без бремето на скръбта? Щях ли пак да искам да бъда лекар?
	_Да._
	В гърлото ми запариха сълзи, като си представих такъв живот, в който ясно успявах да се видя да практикувам медицина.
	Не опираше единствено до самоналожено наказание.
	— По дяволите — промърморих.
	Преди да съм успяла да помисля още върху собствената ми глупост от последните седмици, на вратата се звънна. Сърцето ми подскочи в гърдите, щом погледнах към часовника върху рамката на камината на Вон. Беше почти полунощ. Оставих чашата си с вино на масичката за кафе и бавно се надигнах на крака, а сърцето ми запрепуска още по-бързо, щом на вратата се позвъни отново. Излязох предпазливо на пръсти в коридора и долепих око до стъклената шпионка.
	Отвън стоеше абстрактен вариант на Купър.
	Дъхът ми пресекна.
	Отключих вратата с треперещи ръце, отворих и заварих Купър да ме гледа гневно. При вида му ме заля неописуема радост.
	Отворих уста да попитам какво правеше тук, но думите ми бяха заглушени, когато долепи устни до моите. Обви ръка около кръста ми и ме избута навътре. Шокирана, аз се вкопчих в раменете му, за да запазя равновесие.
	И после, както винаги, вкусът на опияняващите му целувки надделя и преди да съм успяла да се спра, аз го целувах в отговор.
	Изведнъж усетих краката ми да се повдигат от земята и Купър ме опря на шкафче в коридора на Вон. Притисна се между краката ми, а аз ги обвих около хълбоците му и се подложих на настървените му и страстни целувки.
	Той прекъсна целувката, отдръпна се леко, стисна ръба на нощницата ми и я вдигна нагоре.
	— Чакай — промълвих задъхано. — Какво правиш? Защо си тук? Мислех, че си на риболов.
	Пръстите му стиснаха още по-здраво тъканта и в очите му се прокрадна нещо застрашително, когато произнесе с дрезгав глас:
	— Всичко, за което успявам да мисля, е фактът, че последния път, като се чукахме, не знаех, че ще е за последно. Така че се върнах.
	Гърдите ми бяха прорязани от остра болка.
	— Да ме накажеш?
	Той поклати рязко глава.
	— Да дам и на двама ни един последен път, докторе — отново се залови да тегли тениската ми. — Наясно си, че го искаш.
	Исках го.
	Колкото и много глупост да знаех, че проявявам, колкото и да ми беше ясно, че накрая ще боли дори повече, вдигнах ръце, та да може да съблече нощницата ми. Сутиенът ми бързо я последва.
	Потреперих, а зърната ми се превърнаха в твърди камъчета и привлякоха вниманието на Купър. Обгърна гърдите ми с длани и аз извих гръб със стон заради начина, по който започна да ги мачка, а допирът му изпрати искри надолу към корема и между краката ми.
	— Сега ще имам шанса да те помня така — обясни.
	Зърнах гнева, хладината и обвинението в очите му и затворих моите, за да се предпазя.
	Всичко, което исках, беше да чувствам колко е хубаво между нас. Не желаех да се намесва реалността.
	— Отвори очи, Джесика — изръмжа той.
	Те мигом се отвориха под неговата команда.
	Неговите бяха присвити към мен.
	— Не ме блокирай от това. Не и от това.
	— Не и от това — обещах кротко.
	Купър стисна между пръстите си кичур от косата ми и дръпна леко, с което накара гърба ми да се извие и доведе гърдите ми по-близо до лицето си. Сведе глава и пое дясното ми зърно в горещата си уста.
	Проплаках и усетих тръпки на наслада в долната част на корема. Засмука силно и предизвика силен порив на копнеж, а после облиза подпухналото зърно, преди да се прехвърли на другото.
	Понеже изпитвах силна потребност да го почувствам до себе си, аз започнах да дърпам якето на Купър. Той отстъпи от мен и бързо го съблече. Изхлузи тениската си през главата и я хвърли на пода при нощницата ми. В мига, щом пристъпи към мен, аз се вкопчих в него и го дръпнах рязко към себе си, а целувката ни стана напълно необуздана. С една ръка галех силния му гръб, а с другата твърдите му гърди, преди да я плъзна надолу по корема му. Като усетих как коремните му мускули се напрегнаха под допира ми, в гърдите и между краката ми запулсира силна възбуда.
	Купър се отдръпна от целувката ми и плъзна ръка по вътрешната страна на бедрото ми.
	— Ще те открия ли влажна? Имам ли още това от теб, Джес?
	Погледнах от упор в преливащия му от болка и настървеност взор и прошепнах:
	— Винаги.
	В очите му проблесна тъга и в следващия момент той целуваше и хапеше устните ми, а пръстите му се впиха болезнено в бедрата ми. Всичко, което можех да предприема беше да се поддам на инерцията.
	Той редеше горещи целувки по брадичката и шията ми и езикът му леко докосваше кожата ми. Потърках с палци зърната му, а после одрасках леко корема му с нокти и изстенах от вълнение, щом пръстите му стиснаха тъканта на гащичките ми. Престанах да го докосвам единствено за да опра длани от двете си страни на шкафчето и да повдигна дупе, та Купър да ги събуе.
	След като вече ги нямаше, Купър стисна задната част на коленете ми и обви краката ми около себе си, та покритата му от джинсите ерекция да се притисне към гънките на вагината ми и да се отърка в клитора ми по начин, който ме накара да изгубя разсъдък. Помъчих се да се притисна още по-плътно към члена му и забих пръсти в гърба му.
	Купър изръмжа срещу устата ми и аз бях смътно наясно за звука от смъкването на ципа му. После ме дръпна към ръба на шкафчето. Аз веднага положих длани от двете си страни, за да се задържа на място.
	Разпознавах суровата страст по лицето на Купър и знаех…
	Изплаках, когато той проникна рязко в мен.
	— Винаги си ми принадлежала, Джес — промълви Купър, а гласът му беше станал гърлен от желание и емоции. — Помни го.
	В ъгълчетата на очите ми запариха сълзи, но не бих прекратила това за нищо на света. Той беше прав. Завинаги негова. И аз винаги щях да го желая. Загърчих се под дълбоките му тласъци, а оргазмът ми прииждаше и възбудата ми само се усилваше заради начина, по който ме гледаше, докато се движеше в мен.
	Хватката му на бедрата ми стана почти болезнена и тласъците му ускориха темпо.
	— Стигни докрай, Джес. Направи го заради мен, красавице.
	И просто така натрупаното напрежение достигна точка на пропукване. Застинах за миг и после всичко се пръсна. Стоновете ми изпълниха помещението и аз потреперих срещу него. Той продължи да се движи в мен, а мускулите във вътрешността ми се стегнаха около него, докато той най-накрая не се скова срещу мен. Купър се беше вгледал дълбоко в очите ми и проскърцваше със зъби.
	— Джес — тазът му се размърда и усетих как свърши.
	Стисках здраво ръцете му над лакътя, а пламът помежду ни бавно затихна и отстъпи място на действителността.
	Останахме взрени един в друг, докато най-накрая Купър не излезе от мен и не се дръпна надалече.
	Наблюдавах, замръзнала на място, как закопча джинсите си и се наведе да вземе дрехите си. Навлече тениската и якето, без изобщо да ме поглежда.
	Сълзите, които бяха парили очите ми по-рано започнаха да замъгляват зрението ми, а той се насочи към вратата и я отвори със замах. Но преди да излезе, спря за миг и все така с гръб към мен произнесе с дрезгав глас:
	— Един последен път никога няма да е достатъчен. За никого от двама ни.
	И после ме остави.
	Някъде около три часа най-накрая сънят надделя над плача ми.

	* * *

	След като ми бяха свършили неща от първа необходимост като тоалетна хартия и храна, на следващия ден нямах друг избор, освен да предприема пазаруването, от което се ужасявах. Нахлупих бейзболна шапка, за да прикрия лицето си с надеждата да се слея с туристите, като паркирам в западния край на Мейн стрийт. Вървях между стелажите в магазина за хранителни стоки, държах главата си наведена и с всяка стъпка се надявах и молех да не се натъкна на познато лице. Като това на Купър Лоусън.
	Касиерката Ани ме разпозна, защото през последните няколко седмици бях идвала често с Купър, а както изглеждаше, всеки редом с Купър ставаше известен.
	— Мислех, че си отпътувала — беше повдигнала вежди към мен.
	— Скоро — смотолевих и побързах да платя за покупките си.
	Буквално хукнах към колата си, а сърцето ми препускаше като лудо, докато прибирах пазарските торбички в багажника. Избутах припряно количката под тентата на магазина и се обърнах да се върна обратно при колата си, при което се блъснах право в Катриона Лоусън.
	— Кат — сто процента съм убедена, че при вида й придобих призрачно бледен цвят.
	Присви към мен така сходните с тези на Купър сини очи.
	— Идеята ти да се укриваш в къщата на Тримейн беше по-уместна.
	— Нуждаех се от храна — промърморих глухо и отклоних поглед.
	— О, боже мой, погледни се само — тросна се тя и привлече стъписания ми поглед обратно към нея. — Отслабнала си, не приличаш на нищо и се държиш като жертва. Има много с какво да се гордееш, Джесика, предвид, че ти беше тази, която разби сърцето на брат ми — посочи зад гърба си.
	Паниката ме накара да надникна над рамото й и погледът ми попадна право върху Купър. Беше паркирал на няколко паркоместа от мен, стоеше опрян на джипа си и говореше със Сейди Томас. Сейди му се тикаше и се смееше право в лицето му. Той не я отблъскваше като миналия път.
	Сърцето ми се сви, все едно кучката беше завряла шепа в гърдите ми и го стискаше в юмрук.
	Купър наблюдаваше Сейди с безизразно лице. Беше толкова красив. Припомних си болката в очите му, болката, която не успяваше да прикрие с желанието си предишната вечер. Беше редно да го отблъсна, вместо да му предоставям онова, което и двамата искахме. Така само го нараних и обърках още повече.
	— Какво? — Кат привлече погледа ми обратно върху себе си. — Не го искаш, но не искаш и друга да го има?
	— Нещата не стоят така — промърморих и понечих да я заобиколя.
	Кат блокира пътя ми.
	— Започвах да ти вярвам. Че няма да го нараниш. Знаеш ли какво, дори не намирах, че Дейна го е наранила с действията си. Бракът им беше в края си. Не. Джак беше този, който предаде брат ми.
	Налагаше се да се съглася. Но също така бях озадачена накъде водеха тези си заключения.
	— Но ти… — изсмя се с горчивина. — О, ти го смля.
	_Защо не изтръгнеш сърцето ми и не го стъпчеш?_
	Нямах нужда да чувам тези неща!
	— За негово собствено добро е — процедих с категоричен тон с надеждата сестра му да ме остави на мира. — Повярвай ми.
	Тя поклати глава, като изглеждаше толкова разочарована от мен, че можех спокойно да добавя това в растящия списък с неща, за които да се самобичувам.
	— Как смееш да решаваш това вместо него?
	— Кат…
	— Не — вдигна ръка между нас, за да ме накара да замълча. — Той ми каза, че криеш нещо, нещо, от което явно се срамуваш. Знаеш ли от какво би трябвало да се срамуваш? От това като каква страхливка се проявяваш. И колко малко всъщност си опознала брат ми… защото ако го познаваше, би имала много повече вяра в него.
	— Не, той никога не би разбрал — поклатих глава и обвих ръце около тялото си.
	Кат изпухтя и хвърли поглед през рамо към Купър и Сейди. Сега Сейди докосваше ръката му, наклонила кокетно глава встрани.
	— Тя знае, че той вече е свободен.
	Изведнъж в главата ми изникна нежеланата картина как той я целува… докосва я… и имах усещането, че в гърлото ми е проникнала отрова.
	— Може би не точно сега, но в някакъв момент — тя се обърна да ме изгледа строго. — Той ще бъде свободен мъж. Мислила ли си по този въпрос?
	Примижах силно с очи.
	— Кат.
	— Божичко, Джесика. Погледни се колко много страдаш. Ако Купър научи истината за теб, ще се чувстваш ли по-зле от сега?
	При тези й думи аз отворих рязко очи, а чутото не спираше да отеква в главата ми.
	_Ако Купър научи истината за теб, ще се чувстваш ли по-зле от сега?_
	_Ако Купър научи истината за теб, ще се чувстваш ли по-зле от сега?_
	_АКО КУПЪР НАУЧИ ИСТИНАТА ЗА ТЕБ, ЩЕ СЕ ЧУВСТВАШ ЛИ ПО-ЗЛЕ ОТ СЕГА?_
	Свих се надалече от нея, защото имах нужда от пространство, нужда да помисля.
	— Трябва да тръгвам.
	Този път тя не ме спря, но докато се придвижвах към колата, очите ми бяха привлечени от Купър, въпреки че не желаех да виждам как друга жена флиртува с него.
	Като отворих вратата, той сякаш ме усети и извърна рязко глава в моя посока, а сините му очи се съсредоточиха върху мен.
	Цялото му тяло се напрегна.
	А после се оттласна от джипа си, все едно се канеше да дойде при мен.
	_Ако Купър научи истината за теб, ще се чувстваш ли по-зле от сега?_
	Не знаех.
	Не знаех, но нямаше как да го установя в рамките на следващите десет секунди, нужни му да се добере до мен. На практика се хвърлих в колата си, запалих и дадох на заден толкова бързо, че гумите ми изсвириха.
	Бях изчезнала, преди да е успял да стигне до мен, а кръвта нахлу в ушите ми в отговор на препускащото ми сърце.


>	26.
>	Купър

	По изключение на Купър му харесваше барът да е празен.
	Почисти бар плота, като си пожела да можеше да си позволи просто да затвори за няколко дни. Разбира се, Оли можеше да поеме нещата за подобен период, ако решеше да се махне отново, но му беше ясно, че няма как да избяга от живота си.
	Или от болката.
	Да бъде с Джесика онази вечер… Това беше все едно да имаш пареща рана с дни и после изведнъж някой да разстеле отгоре й разхлаждащ балсам.
	В главата му цареше пълен хаос.
	Част от него го караше да се чувства предаден, ядосан, гневен, възмутен. Същата тази част искаше тя да се разкара от града и вече никога да не се връща. Но за съжаление съществуваше друга по-голяма част, която го караше да мисли, че ако откриеше какво толкова криеше тя, може би щяха да успеят да се справят с този ад. Същата таза част беше отговорна за страха, който изпитваше, а Купър не беше познавал страх, откакто поставиха на майка му диагноза за рак.
	Боеше се, че Джесика ще се изнесе от дома на Тримейн и ще отпътува завинаги от Хартуел.
	Когато плъзнаха слухове, че Джесика и Вон имат връзка, дори не му хрумна да го приеме сериозно, което беше изненадващо предвид историята с Дейна. Но той не повярва подобно нещо за Джес. Онова, което криеше тя, не беше връзка с друг. Не. Той се тревожеше, че е нещо много по-злокобно.
	Всъщност, тревожеше се, че ако научеше, страховете на Джесика можеха и да се окажат основателни; че нищо чудно в крайна сметка той да не успее да понесе истината.
	И все пак идеята да не желае да бъде с Джесика по каквато и да било причина му се струваше абсурдна. Непосилно му беше да се задържи настрани от нея. Така че си взе каквото искаше… и й заяви, че не е достатъчно. Честно казано, да я вкуси само усили болката от това, че го остави. И въпреки всичко не си беше научил урока да не допуска тази грешка отново. Онази вечер едва се удържа да не се върне и да не я повтори.
	Не разсъждаваше трезво.
	Почукването на вратата на бара му подейства като доза адреналин. Напомни му за всички онези пъти през последните месеци, когато Джесика идваше при него, преди да е отворено.
	Подготви се да я завари от другата страна на вратата.
	Разочарованието, което изпита, беше примесено с много гняв при вида на Иън Девлин на прага му.
	— Повярвай ми, в момента не ти трябва да си тук — предупреди Купър.
	Предупреждението му остана незабелязано и Девлин го избута и влезе, все едно притежаваше мястото.
	— Лошо настроение ли, Купър? — Девлин му се подсмихна през рамо, преди да започне да оглежда бара с хищен поглед.
	Купър остави вратата отворена. Този мръсник щеше да се омете. Още сега.
	— Най-лошото възможно. Което значи, че не съм в настроение да търпя тъпотиите ти.
	— Сигурно си чул, че Бекуит ще продаде имота на някакъв готвач, изгряваща звезда от Бостън — изсумтя Девлин.
	Налагаше се да признае, че тази част от разговора им приповдигна малко духа му.
	— Не знаех на кого ще го продаде. Знаех единствено, че не си ти.
	— И това ти достави истинско удоволствие, нали?
	— Няма да лъжа, не се разстроих.
	Девлин присви очи.
	— Не аз съсипах живота ти, синко.
	_Тъпанар._
	Купър запази лицето си безизразно, тъй като не беше склонен да издава емоциите си.
	— А сега още една жена ти извъртя номер. Чух, че добрата лекарка се нанесла при Тримейн — очите му проблеснаха злобно и той прокара пръсти по барплота. — Честно казано, това ми се струва по-логично. Жена от величината на Джесика Хънтингтън… Всеки с достатъчно мозък в главата да я разчете правилно, ще се досети, че обикновен барман от малко градче няма да я задържи удовлетворена за дълго.
	Не му размазвай лицето.
	Недей.
	_Ще му размажа шибаното лице._
	Купър понечи да връхлети към него, но се спря в последния момент, обузда гнева си и наложи на лицето си да не издава реакция, защото именно това целеше мръсникът.
	— Срещнах се с нея — Девлин закрачи към него. — Интересна жена. И много привлекателна. Макар че не е Дейна Келърман — подсмихна се. — Винаги съм те смятал за голям късметлия да успееш да й хванеш окото. Но… — въздъхна. — Може би е заради бара, Купър. Някога замислял ли си се над това? Всички тези дълги часове. Това наистина не ти оставя много време да се грижиш за жените си по начина, който те очевидно търсят. В противен случай нямаше да те напускат една след друга — усмихна му се по начин, за който Купър прие, че имитира бащински. И наистина беше така. В случай че беше нормално бащите да разкъсват потомството си. — Ще ти дам изключително щедра оферта за бара. Ще е достатъчно да започнеш на чисто, да се захванеш с нещо, което не поглъща времето ти както барът.
	Боже Господи.
	Купър скръсти ръце пред гърдите си и се вгледа настойчиво в него.
	— На глупост ли се дължи?
	Девлин се намръщи.
	— Какво?
	— Ти и твоето проклето упорстване. На глупост ли се дължи, или на чиста арогантност? Не знам колко пъти трябва да ти казвам, че не възнамерявам да продавам бара си. Повтарям ти го и сега — Купър снижи предупредително глас. — На ръба съм да изгубя търпение.
	Девлин изпусна още една тежка въздишка и закрачи нехайно към него, като спря едва на сантиметри.
	— Дойдох да ти предоставя една последна възможност да приемеш офертата ми.
	— И какво точно означава това? Заплашваш ме, както си заплашвал всички останали, чиито имоти си ограбил?
	— Нямам представа за какво говориш. И това е просто приятелско предупреждение.
	Какво си беше наумил дявол го взел?
	У Купър се загнезди безпокойство, но не допусна да проличи.
	— Захванеш ли се с мен, Девлин, чака те битка, каквато не си имал в живота си.
	— Някак си се съмнявам в това — Девлин се наведе към него и добави тихо: — Онова, което явно ти убягва, е, че парите карат света да се върти. И аз разполагам с тях, Купър. А ти не.
	Костваше му неимоверни усилия да задържи юмруци встрани от тялото си, защото всяко нервно окончание му нареждаше да просне мръсника по гръб. Вместо това остана закован на място, като се сражаваше за контрол и наблюдаваше как Девлин напуска бара му със самодоволна усмивка на лицето.
	Все още стърчеше на място, втренчен във вратата, когато на прага изникна Тримейн.
	Щом влезе, повдигна вежди и подхвърли:
	— Девлин ли зърнах току-що?
	Купър кимна сковано.
	Тримейн присви очи.
	— Какво искаше?
	Най-накрая Купър успя да отключи мускулите си достатъчно, та да отиде зад бара. Докосна плота с върховете на пръстите си, разтревожен за бъдещето си тук.
	— Лоусън?
	Вдигна очи към съседа си.
	— Какво по дяволите прави Джесика в къщата ти? — изстреля.
	Тримейн въздъхна и се настани на един висок стол.
	— Не ми казвай, че вярваш на тези нелепи слухове.
	— Не, не вярвам.
	— Хубаво.
	— Това не отговаря на въпроса ми.
	— Лекарката каза, че преди да й е възможно да си замине, имала да уреди нещо с Бекуит. Не разполага с много пари, така че й предложих да отседне в дома ми, докато е готова да отпътува. Прекарвам по-голяма част от времето в апартамента ми в хотела, така че не беше проблем.
	— Все така не схващам защо.
	Тримейн повдигна рамене.
	— Това й дава време.
	— Време за какво? — Купър го изгледа преценяващо. Беше осъзнал още от по-рано, че Тримейн не е хладнокръвният бизнесмен, за когото се представяше пред всички, но все пак му дойде доста шокиращо да се опитва да изпълнява ролята на Купидон. — Да се върне при мен ли?
	Съседът му не го удостои с отговор на въпроса му, а вместо това попита:
	— Какво искаше Девлин?
	Гневът му лумна отново.
	— Направи предупреждение. Даде ми една последна възможност да приема офертата му за бара.
	— Една последна възможност? Какво означава това?
	— Ще ме погне.
	Тримейн го изгледа внимателно и в очите му пролича изненада.
	— Ти си разтревожен.
	— Разполага с пари, каквито аз нямам. Ще се боря срещу него по всеки възможен начин. Но този подъл мръсник е непочтен и ако подкупи точните хора…
	— Купър.
	Застина заради това колко тихо произнесе името му Тримейн.
	— Не се тревожи.
	— Защо?
	— Защото аз имам повече пари от десет като Иън Девлин. И си харесвам моята дъсчена еспланада каквато е.
	Купър изпита известно успокоение.
	— _Твоята_ дъсчена еспланада?
	Тримейн се подсмихна.
	— По-добре си с дявола, когото познаваш, Лоусън, по-добре си с дявола, когото познаваш.


>	27.
>	Джесика

	Провидънс Роуд 131 се намираше в южната част на Хартуел и пътят минаваше успоредно на бреговата линия. Къщите варираха от скромни до големи, а тази на номер 131 беше някъде по средата. Представляваше по-малък вариант на тази на Вон. Градината и алеята пред гаража бяха добре поддържани, а дъсчената облицовка явно беше пребоядисана наскоро, защото беше чиста и свежа.
	Докато шофирах по алеята към къщата, отминах табела „Продава се“.
	Провидънс Роуд 131.
	Джордж още живееше в същата къща.
	Едната половина на двойната входна врата се отвори със замах, преди да съм успяла да почукам и аз се озовах вгледана в топлите кафяви очи на висок застаряващ господин.
	— Мога ли да ви помогна, госпожице?
	О, боже мой.
	В стомаха ми се разбунтуваха пеперуди и аз стиснах здраво дамската си чанта, съдържаща писмата на Сара.
	— Господин Бекуит. Джордж Бекуит?
	— Да.
	Протегнах рязко ръка.
	— Джесика Хънтингтън.
	Джордж стисна озадачено ръката ми.
	— Приятно ми е да се запознаем, госпожице Хънтингтън. И така, с какво мога да бъда от помощ?
	— Нещо необичайно е — подхванах меко. — Аз… Ъъ… Предполагам, най-добре е да започна с това, че допреди няколко месеца бях лекар в изправително заведение за жени в Уилмингтън.
	Мигом го осени разбиране и забелязах как топлотата беше засенчена от болка.
	— Със Сара ли е свързано?
	Тъй като се бях превърнала в истинска емоционална дрипа, наложи се да стисна здраво зъби, за да не избухна в сълзи. Тя беше първото нещо, което му хрумна.
	Не я беше забравил.
	— Да.
	Джордж отвори вратата по-широко.
	— Тогава по-добре да влезете.
	— И така… — подхвана Джордж, след като няколко минути по-късно остави на масичката за кафе пред мен поднос с чай и бисквити.
	Седях в просторен и удобен хол, мебелировката беше старичка, но беше с качество, което можеше сериозно да засрами складираната от мен в гаража на Купър.
	По дяволите. Вещите ми. Да си ги получа обратно щеше да предизвика неловкост.
	— Какво имате да ми кажете? — попита Джордж и ме изтръгна от мислите ми.
	Седна на дивана срещу мен, а аз се протегнах към чашата с чай.
	Писмата лежаха до мен. Бях ги извадила от чантата си, докато той приготвяше чай. Треперейки леко — заради него, — му ги подадох.
	— Открих това, господин Бекуит.
	— Моля те, наричай ме Джордж — промърмори и пое писмата от мен.
	— Бяха запечатани в корицата на книга от библиотеката. Лежали сам там четиресет години.
	Очите му обходиха името и адреса и долових болката в гласа му, щом прошепна:
	— Това е почеркът на Сара.
	— Писала е до вас… но за съжаление е починала в същия ден, когато е написала последното писмо. Така и не е имала възможност да ги прати — сълзите, които бях сдържала, бликнаха и аз ги обърсах засрамено.
	Погледът на Джордж стана мил заради моята демонстрация на емоции.
	— Почти съм уплашен да разбера какво има вътре, след като предизвикват подобна реакция у една непозната.
	— Трябва да узнаете.
	— И сте изминали целия този път, за да ми ги предадете?
	Кимнах.
	Той остана загледан в мен за известно време.
	— Колко изключително — отбеляза.
	Всъщност не. Не и ако ме познаваше. Тогава би схванал. Би разбрал защо историята на Сара беше влязла под кожата ми.
	— Мога да си тръгна — предложих. — Ако искате да ги прочетете насаме.
	— Всичко е наред.
	Така че аз останах седнала на мястото си и наблюдавах как Джордж изчиташе думите на Сара, а сърцето ми се късаше заради него, щом стигна до последното писмо и той също зарони сълзи. Гледах как ги препрочете отново.
	И отново.
	Най-накрая вдигна поглед към мен и прошепна с блеснали очи:
	— Аз вече го знаех. Вече го знаех. Дявол го взел, Сара.
	Болката в гърдите ми заради тях двамата беше непоносима и аз се преместих до него, за да стисна ръката му за утеха.
	— Толкова съжалявам.
	След миг той пое насечено въздух, а пръстите му стиснаха така здраво писмата, че хартията се смачка.
	— Научих за престъпната дейност на баща ми няколко години, след като Сара се омъжи за Рон. Да, бях силно разочарован, но все така го обичах. Не бях способен да го предам. Можех единствено да се държа настрана и да оставя всичко да умре с него — погледна ме, а в очите му се четеше разкаяние. — Тя трябваше да ми има доверие. Достатъчно доверие, че да ми каже.
	— Сгреших ли, като ти ги дадох? Влоших ли нещата с това?
	— Не — отсече. — Така поне знам, че ме е обичала също толкова, колкото и аз нея.
	От устата ми се откъсна кратко хлипане, преди да съм успяла да го спра.
	Учуден, Джордж плъзна ръка около раменете ми.
	— Защо това ти влияе така силно?
	Отне ми минута, преди да съм способна да заговоря.
	— Имам чувството, че я разбирам.
	Лицето му помръкна.
	— За твое добро се надявам да не е истина — отвърна мило.
	Налагаше се да попитам. Трябваше да науча…
	— Обичаш ли я още? Въпреки стореното от нея? Прощаваш ли й? Обичаш ли я все така?
	Джордж стисна ръката ми още по-силно и се наклони към мен, та да мога да разчета опрощението в очите му.
	— Обичах жена си. Наистина я обичах. Но Сара Рандъл беше любовта на живота ми, госпожице Хънтингтън. Да. Отговорът на всички тези въпроси е да.
	Обърсах сълзите си и му се усмихнах треперливо.
	— Можеш да ми казваш Джесика.
	Джордж се усмихна в отговор.
	— Джесика, по някаква причина си мисля, че в тази история се съдържа нещо повече, свързано с теб.
	Кимнах и погледнах към смачканите писма на Сара.
	— Тя не го казва, но ми се струва, че е възможно да не се е опълчвала срещу живота си с Рон, защото ти си бил изгубен за нея, след като вече си бил женен за Анабел.
	— Защо мислиш така? — попита дрезгаво.
	— Защото ти си представлявал целия й свят, Джордж. Може да не е било правилно, може да е било глупаво, но ти си олицетворявал целия й свят. Щом вече те е нямало, тя е спряла да се бори… докато не е осъзнала, че отказването от борбата ще я убие.
	— Тя също беше целият свят за мен — промълви тихо. — Мислех, че го знае.
	Усмихнах му се тъжно.
	— Понякога влюбените жени стават глупачки.
	— Не само жените, Джесика. Хората. Влюбените хора умеят да бъдат глупаци — въздъхна тежко. — След всичко това ще имаме нужда от по-сериозно питие. Какво ще кажеш?
	Отново кимнах и се усмихнах през сълзи.
	— Звучи съвсем на място.

	* * *

	Модерният бар в непосредствена близост с Мейн стрийт беше хубав, но му липсваше уюта на „Купърс“. Джордж първо беше предложил да отидем там, но в мига, щом видя физиономията ми, свърза две и две.
	— Ти си лекарката?
	Виждате ли — малък град.
	— И сега вече всичко започва да изглежда логично — отбеляза и ми се усмихна.
	Така че в крайна сметка се озовахме в „Джърмейнс“. По очевидни причини преди никога не бях идвала тук.
	И по времето, когато бях на втория си коктейл „Лонг Айлънд“ (изобщо не така хубав като този на Купър), бях взела решение да кажа истината на Купър.
	Думите на Кат от онзи ден бяха допринесли за него. Разсъжденията ми за Джулия и колко много би харесала Купър също изиграха роля. Така че вече бях стигнала частично до решението си, когато любовта на Джордж Бекуит към Сара ме спаси.
	Да.
	Наистина гледах на нея като на спасение.
	Защото дори да споделях с Купър и да го изгубех, поне нямаше да ми се налага да живея с разкаянието, с което се е наложило да живее Сара. Разкаяние, от което тя е намерила покой, но не и Джордж.
	Не можех да причиня това на себе си или на Купър.
	Но бях ужасена. Посветих всички тези години да издигам прегради между мен и всички останали, дори Матю, и нямах представа какво щеше да ми се случи, ако се опитах да ги съборя.
	Без да споменавам подробности пред Джордж, запознах го в най-общи линии с причините за душевния ми смут, а той пък ме засипа със съкровени спомени за Сара. Също така ми разказа за покойната си съпруга Анабел, с която също беше натрупал скъпи спомени, както и за прелестната им дъщеря Мари. Именно заради Мари и внуците си обръщаше гръб на живота си в Хартуел и се местеше в Канада.
	— Извини ме — Джордж стана от стола си до високата кръгла маса, на която се бяхме настанили. — Мехурът ми не е каквото беше — намигна ми и ме накара да се разсмея.
	Проследих го с поглед, докато се отдалечаваше с все така изправен гръб, висок и силен за възрастта си, и ми беше ясно какво е виждала у него Сара.
	Само няколко часа.
	Толкова време бях прекарала в компанията на Джордж, но усещах инстинктивно, че е свестен и мил човек.
	Като Купър.
	Изведнъж гледката към отдалечаващия се Джордж беше блокирана от мъж.
	Примигнах, щом той зае мястото на Джордж.
	Тъкмо се канех да му обясня любезно, че не проявявам интерес, когато замръзнах заради разпознаване.
	Джак Девлин.
	Бейли не беше преувеличила, като ми го описа. Имаше наистина впечатляваща външност. В деня, когато се сблъсках с него на музикалния фестивал, не можах да се спра и да не му се усмихна, толкова беше чаровен.
	Разбира се, в мига щом научих кой е, милото ми отношение се изпари.
	В момента не ми се усмихваше.
	Беше надянал ледена безизразна физиономия, която ми се стори доста смущаваща.
	— Какво искаш?
	Повдигна рамене.
	— Просто да кажа здрасти.
	— Здравей. Можеш да си вървиш.
	Това ми спечели намек за подсмихване.
	— Когато чух за последно, с Купър бяхте разделени.
	— Е, и?
	— Това значи, че можем да говорим.
	— Не, не значи това.
	— Още си лоялна към него? — изгледа ме настоятелно.
	— Толкова лоялна, че ако не си разкараш задника от този стол, аз ще те накарам да го направиш — нямах представа как щеше да се случи това, след като той беше с петнайсет сантиметра по-висок от мен, но щях да пробвам!
	В отговор Джак отпи от бирата си и се озърна нехайно из бара, все едно не го бях заплашила с телесна повреда.
	— Е?
	Насочи поглед обратно към мен.
	— Дейна се обърна към мен преди известно време. Всъщност веднага след музикалния фестивал.
	— Не ме интересува какви ги вършите с Дейна — троснах се.
	Той отново повдигна рамене.
	— Просто реших, че може да ти се стори интересно, след като причината да се обърне към мен, беше ти.
	— О? — отвърнах сухо, като все така не давах пет пари.
	— Искаше да те съблазня — в погледа му пролича мрачен хумор. — Да те съблазня. Това са точните думи, които употреби.
	Обзе ме ярост, но преди да съм успяла да реагирам, той добави:
	— Баща ми няма да използва онова, което знае за теб.
	Напрегнах се, смаяна от рязката смяна на темата. И после от мисълта, че Джак също знаеше.
	Започнах да треперя.
	По дяволите. Налагаше се да се добера до Купър. Трябваше да му кажа.
	— И защо е това?
	— Скъса с Купър. Вече не си от полза. Това не означава, че баща ми не разпознава добрия материал, като го види. Ще задържи тази информация настрани, докато не се окаже полезна отново.
	Заля ме отвращение.
	— Кучи синове. И двамата.
	Джак повдигна рамене и присви очи по посоката, в която изчезна Джордж.
	Изпълни ме облекчение, като го видях да се връща.
	Джак стана от стола, но заобиколи масата към мен.
	Напрегнах се, докато ме гледаше втренчено, и после той каза:
	— Лицензът за алкохол на „Купърс“.
	— Какво?
	Той ме изгледа остро, а лицето му излъчваше раздразнение.
	— Лицензът. За. Алкохол. На. „Купърс“.
	И в този момент ми стана ясно.
	Джак ме предупреждаваше.
	Тръгна си, преди да съм успяла да кажа нещо.
	— Джесика, добре ли си? — попита Джордж, щом се върна до масата.
	Поклатих глава.
	— Не. Трябва да отида при Купър.

	* * *

	Нали знаете онези сцени по филмите, когато някой, който е причинил нещо на друг, влезе някъде и всички замълчават и отправят гневни погледи към него?
	Не? Да?
	Е, както и да е, точно това се случи с мен, когато с Джордж влязохме в „Купърс“ двайсет минути по-късно.
	Всеки от редовните посетители, всеки местен в заведението замълча и се втренчи укорно в мен.
	Аз се вгледах стъписано в тях.
	Докато не почувствах Джордж да ме побутва напред и не устремих поглед към бара, откъдето Купър се взираше в мен със също така стъписан и шокиран вид, както се чувствах аз.
	Прииска ми се да затичам към него.
	Прииска ми се да прескоча бара.
	Не сторих никое от двете.
	— Хайде, Джесика — насърчи ме Джордж. — Можеш да го направиш.
	Джордж ме поведе към бара с длани, опрени в кръста ми. През цялото време погледът ми остана сключен с този на Купър, като той местеше глава с приближаването ми към него. Докато най-накрая не се озовах до бара насреща му.
	Никой от нас не обелваше дума, а просто изпиваше другия с поглед, сякаш бяха минали години, а не дни.
	— Джесика — подкани Джордж.
	— Налага се да поговорим — изстрелях.
	Купър не ме улесни кой знае колко.
	— За какво?
	— Две неща.
	— И те са?
	Преглътнах с усилие заради равния му тон.
	— Девлин.
	Той присви очи.
	— И за истината.
	— Ами ако вече не ме интересува?
	При тази мисъл стомахът ми се сви на топка, но аз реших да се боря до последно, защото си напомних колко наранен и ядосан е бил Джордж на Сара в началото и как този гняв е заличил и малките шансове, които е имал да си я вземе от Рон.
	А после си припомних колко погълнат беше Купър от мен онази вечер, когато се появи за „последния си път“ с мен.
	— Не го вярвам.
	У него се случи нещо и именно тогава я забелязах.
	Видях болката, която се мъчеше да скрие зад похотта си в дома на Вон. Но от мен не можеше да я скрие.
	Исках да сторя всичко по силите си да я залича и се помъчих да го изразя с очи.
	Най-накрая той кимна.
	— Райли, наглеждай бара.
	— Разбира се, шефе — отвърна тихо тя.
	У мен се примесиха облекчение и шок, щом Купър излезе иззад бара. Последвах го навън. Мълчахме, докато вървяхме към паркинга отзад. Качих се в джипа му, без да кажа и дума и изтърпях най-напрегнатото петминутно пътуване до дома му.
	Той хвърли ключовете си в купата на шкафчето, щом влезе в дома си и изведнъж ме заляха спомени за времето ни заедно тук.
	Толкова кратък отрязък от време.
	Но изпълнен с толкова много съдържание.
	Не исках да свършва.
	Исках да се покажа храбра пред него.
	— Първо Девлин — отсече Купър и отиде до кухнята да вземе бира от хладилника. Предложи ми я, но аз поклатих глава. В отговор завъртя капачката и отпи, преди да се вгледа в мен в очакване.
	— Добре — направих няколко колебливи стъпки към него. — С Джордж бяхме в „Джърмейнс“. Джак също беше там.
	— И? — тросна се той.
	— Две неща. Първо: както изглежда Дейна се е опитала да го насърчи да ме съблазни, докато двамата с теб още бяхме заедно.
	Нещо се изостри в погледа на Купър.
	— Защо ти го е казал?
	— В началото реших, че просто се показва като мръсник, докато… не ми каза второ нещо.
	Мълчах около минута, заета да го изучавам. Толкова много ми липсваше.
	Купър изпухтя.
	— Е, не ме дръж в напрежение.
	— Повдигна темата за баща си и преди да си тръгне, каза едно изречение. Лицензът за алкохол на „Купърс“.
	Купър се намръщи.
	— Какво означава това?
	— Беше предупреждение. Девлин ще се цели в лиценза ти за алкохол. Ако не успееш да го подновиш, излизаш от бизнеса.
	Той присви очи, а после се обърна и хвърли бутилката в мивката с трясък.
	— Кучи син — произнесе дрезгаво.
	Прищя ми се да се намирахме в положение, в което да можех просто да обвия ръце около него, за да го утеша.
	— Купър…
	— Той дойде и при мен — когато се обърна към мен, в очите му пламтеше ярост. — Заплаши ме и явно е имал предвид точно това.
	— Не може да го постигне. Няма да му позволим.
	И просто така Купър застина, а тонът му беше абсолютно леден, когато произнесе:
	— Ние?
	Стомахът ми се преобърна.
	_Не повръщай._
	_Не. Повръщай._
	_Бъди смела, Джесика._
	— Това е… ако ти… Исках да ти кажа истината защо скъсах с теб.
	Зачака и накрая се тросна нетърпеливо:
	— Е?
	За малко да се изхиля нервно, но успях да го сподавя.
	— Не е нещо лесно за споделяне. Просто… Не ми беше хрумвало, че се налага, докато ти не отвори дума за деца. Тогава осъзнах, че не мога да позволя да се свържеш с мен завинаги, без да ти кажа, но бях така уплашена, че ако узнаеш истината, няма да искаш да имаш нищо общо с мен. Реших, че ще е по-добре да си тръгна, отколкото да допусна твоите чувства към мен да си отидат.
	— Какво си извършила, по дяволите? — прошепна дрезгаво.
	— Налага се да разбереш — промълвих умоляващо. — Начинът, по който реагира на историята на леля ти, на стореното от нея… Бях убедена, че ще реагираш по същия начин и на мен. И аз… Наистина съм сериозна като казвам, че не съм го обсъждала с никого преди. Посветих толкова време да не мисля за онези времена, да не желая никой да знае, че всеки път, когато някой попиташе за семейството ми, за миналото ми… ми се струваше, че може да умра, ако научат. Ако ти научиш.
	— Господи, Джес… — погледът му омекна.
	— Но Кат каза нещо, а после Джордж… и сега виждам нещата по-ясно и съжалявам, Купър, защото ти имаше право, дължа ти това.
	— Тогава просто ми го кажи, защото съм на път да си изгубя ума.
	Свлякох длани надолу по лицето си и изпуснах трепереща въздишка, като се постарах да потисна гаденето.
	— Ще повръщаш ли? — попита и направи крачка към мен, неспособен да прикрие загрижеността си.
	_Боже, моля те не допускай предстоящото да заличи тази загриженост._
	Наложих на думите да излязат от устата ми.
	— Не приех поста в затвора само защото исках да бъда от помощ на жените — произнесох и изреченото беше пропито със страх. — Приех го, защото до известна степен се чувствах една от тях; все едно ме разбираха дори без да го знаят.
	Купър пребледня.
	— Джес…
	— Бях на четиринайсет.
	Очите му станаха тъмни и кухи. Може би отразяваха моите по пътя ми обратно до онзи епизод от живота ми; онзи ужасен и мъчителен епизод.
	— Родителите ми винаги бяха заети с работата си или един с друг. Единственото време, което намираха за нас, беше, за да присъстват на някои от представленията на Джулия. Обичаха да я гледат как танцува. Всички обичахме. Тя беше на единайсет — гръдният ми кош се скова при спомена, също като в деня, когато ги открих. — Бях излязла с приятели. Родителите ни постоянно ни оставяха сами, така че обикновено аз се грижех за Джулия. Бяхме близки с леля ни Териза, но тя беше в училище и я виждахме само през ваканциите. Тогава тя гледаше Джулия, ако аз не можех. Така че, когато тя не беше наоколо, можех да имам свое време единствено ако дойдеше Тони, малкият брат на баща ни. През голяма част от живота ни беше живял в друг щат, но по онова време се беше върнал вече от няколко години. Помня, че много се радвах. Харесвах го. Бях благодарна, задето проявява интерес към нас — изкривих отвратено устна заради собствената си наивност. — Не долавях нищо лошо у него.
	— Божичко! — ахна Купър.
	— Като наминеше, излизах с приятели, защото той гледаше Джулия — погледнах към Купър със замъглено зрение и се помолих да ми вярва. — Не знаех. До онзи ден нямах представа какво й причинява. Прибрах се у дома рано и не можах да ги открия никъде… но чух нещо… от мазето, от стаята ни за игра. И онова, което видях…
	— По дяволите, Джесика — Купър приближи към мен и ме пое в прегръдката си.
	Вкопчих се в него с всички сили.
	— Просто полетях към него — отроних, погълната от спомена. — Паднах във властта на неописуема ярост. Тъкмо тя ми даде достатъчно сили да успея да изтръгна Джулия. Затичахме нагоре по стълбите — хватката ми върху Купър се затегна. — Той успя да я хване и изразът в очите му беше… Боже, каква злост съзрях там — потреперих, като произнесох думите. — Просто ме заля непреодолимо усещане, че няма да ни пусне да излезем живи от там — отдръпнах се назад. — Нямам представа дали беше само детска уплаха, или се обади инстинктът ми, но каквото и да беше… успях да изтегля Джулия от ръцете му, но той ме връхлетя на върха на стълбището. Тръшна ме по гръб и всичко беше като в мъгла… Той просто продължаваше да ме удря, но изведнъж вече не беше отгоре ми и чух сестра ми да пищи. Като се надигнах, като успях да фокусирам погледа си, видях, че я е притиснал до стената и я душеше. Налагаше се да го спра. Наблизо бяха стиковете за голф на баща ми. Сграбчих един и замахнах — затворих очи, все още помнейки ясно как завибрираха ръцете ми от стълкновението, отвратителното изхрущяване на черепа му. — Той падна по стълбите. Счупи си врата.
	Намерих кураж да вдигна поглед към Купър. Той гледаше надолу към мен с измъчено изражение на лицето.
	— Убих чичо си.
	Очите му проблеснаха.
	— Джесика.
	— Джулия разказа на родителите ни какво се е случило. Какво се беше случвало преди. В продължение на две години — лицето ми отново се сбърчи. Бях я предала. — Не получих присъда. От полицията заключиха, че е било самозащита — аз бях жестоко пребита, а сестра ми носеше физически белези от всичко, за което твърдяхме, че се беше случило. Но и двете бяхме подложени на терапия за дълго време. Помогна — издишах продължително. — На мен. А Джулия просто… се съсредоточи върху танцуването. До нездравословни мащаби. А като не влезе в академията на мечтите си, обеси се в мазето на родителите ми. Аз я намерих. Родителите ми обвиниха мен. Отказаха да приемат, че се е самоубила заради стореното й от Тони. Твърдяха, че не била в състояние да живее със спомена, с ужаса да види сестра й да убива човек пред самите й очи. А аз… Ами, оставих да им се размине, защото истината е, че аз я предадох.
	Забелязах, че лицето на Купър се преобрази и в сините му очи пламна ярост.
	— Не. Родителите ви са предали Джулия. Ти си се борила за нея — прегърна ме плътно. — Джес, онова, което си извършила… е било много смело. Разбираш го, нали? И оттогава насам си проявявала смелост всеки ден. Защо се самонаказваш? Убила си човек, докато си бранила себе си и обичан човек. Ужасяващо, няма спор. Но не мога да твърдя, че не бих постъпил по същия начин.
	Заридах, преливаща от облекчение.
	— Наистина ли?
	— Да.
	Сълзите ми бликнаха неудържимо и цялото ми тяло беше разтресено от ридания. Отпуснах се срещу Купър и приех състраданието му, проявата на разбиране. Изведнъж ме вдигна на ръце, а аз се вкопчих в него и зарових лице в шията му, докато се изкачваше по стълбите.
	Седна на леглото, намести ме удобно в обятията си и ме остави да изплача сълзите, които държах запушени в себе си с години.


#	Купър

	След известно време сълзите на Джес утихнаха, тялото й престана да се движи на леки треперещи тласъци срещу неговото и плиткото й дишане се нормализира.
	Купър я стискаше с всички сили и повече от всичко му се искаше да съществуваха вълшебни думи или действия, които да заличат травматизиращото й минало.
	Мамка му.
	Знаеше, че крие нещо и разбираше, че за да стигне дотам да скъса с него, трябва да е нещо наистина лошо, но изобщо не беше успявал да си представи колко е ужасно всъщност.
	Нещата, които беше видяла като дете…
	И всичко, за което успяваше да мисли Купър, беше как никой не би допуснал, че е преследвана от подобни кошмари. Беше станала лекар, проявяваше доброта във всяка възможна форма и обичаше да се смее, както и да кара другите да се усмихват. У нея имаше толкова много светлина въпреки мрака, който се опитваше да я задуши.
	— Ще ми се да не бях реагирал по начина, по който реагирах — промълви изведнъж в тишината на спалнята си. — Във връзка със Сара.
	Пръстите на Джес стиснаха плата на тениската му.
	— Какво имаш предвид? — гласът й беше пресипнал от много плач.
	Той я притисна по-плътно към себе си с желанието никога да не я пуска.
	— Ако бях проявил повече състрадание по отношение на писмата й, можеше и да имаш куража да ми разкажеш всичко това по-рано.
	Тя се отдръпна, та да може да го погледне.
	Той погълна с жаден поглед зачервените й подпухнали очи и нашарените с червени петна бузи и изпита всепоглъщащ прилив на нежност към нея.
	— Купър, не — Джесика поклати глава. — Дори да беше реагирал различно, няма гаранция, че щях да събера достатъчно смелост да ти разкажа. Колкото и да е ужасно, изискваше се да те изгубя, за да се случи. Но ти… Аз те познавам — тя притисна длан към сърцето му. — Беше редно да ти се доверя и ужасно съжалявам.
	— Джес — прошепна той и потърка с палец влажната й буза. — Имаш да свършиш толкова много. Но аз ще бъда до теб, докато го правиш. Не се съмнявай в това.
	Тя прехапа замислено устна и след известно време кимна.
	— Матю е единственият човек, който присъства в живота ми още от онова време и който знае какво съм извършила. Но аз не говоря и с него за това. Никога. Случаят е засекретен. Боях се да кажа на когото и да било заради начина, по който се отнесоха родителите ми към мен. Дори преди да умре Джулия, те не искаха да имат нищо общо с мен. За тях аз бях чудовище, заради онова, което сторих и аз се страхувах, че всички ще ме възприемат по този начин. Дори Териза. И с нея прекратих отношения. Не съм я чувала от погребението на Джулия. Не можех да понеса именно тя сред всички хора да ме мисли за чудовище.
	У Купър се разбушува възмущение.
	— Родителите ти са чудовищата, Джес. Не са ви предпазили. Никоя от двете ви.
	— Със съзнанието си го разбирам — тя кимна. — Но като ме отблъснаха така, това остави белег. През целия си живот бях ужасена да допусна някого до себе си. Но всеки има потребността да се чувства нужен и като станах лекар, получих нещо, което ми липсваше в личния ми живот. Също така беше нещо като изкупление.
	— Не се нуждаеш от изкупление.
	Тя го дари с усмивка на признателност.
	— Мислех, че се нуждая. Докато не пристигнах тук, не бях осъзнавала колко е празен животът ми. Предполагам на някакво ниво бях наясно, че продължавам да се самонаказвам, но като дойдох тук… намерих покой, който не можех да обясня. Преди никога не съм намирала покой изобщо и не желаех да го губя. Това ме накара да поставя всичко под въпрос. За истинската причина да стана лекар, защо нямам никого в живота си… А ти и Бейли — сега се усмихна открито и сърдечно. — Вие харесахте мен. Не това, че съм лекар.
	— И това го харесах също — призна откровено Купър. — Защото според мен то представлява част от теб. Не е само начин за изкупление. Ти спасяваш хора, Джес. Правиш го от четиринайсетгодишна. Ти си такъв човек.
	По бузите й започнаха да се стичат нова доза сълзи, но се усмихваше.
	— Наистина ли го мислиш?
	Купър имаше нужда тя да приеме това веднъж и завинаги. Понадигна се, обгърна лицето й с длани и промълви:
	— Боли ме неописуемо да знам, че си видяла, каквото си видяла, че си извършила, каквото си извършила, но то е било резултат от борба за оцеляване, сила, смелост и лоялност. Във всичко това не виждам друго, освен красота.
	Джес се взря в него изумено, учудено. Най-накрая прошепна:
	— Откъде изобщо се взе, Купър Лоусън?
	Обичаше го.
	Той го знаеше, без да е нужно да бъде казвано.
	Във вените му се разля чувство на облекчение, обви ръце около нея и я притисна здраво.
	— Обичам те.
	Тя заби пръсти в мускулите на гърба му.
	— И аз те обичам.
	— Слава богу за това — затвори очи и се усмихна на засипването й в отговор на думите му.
	Малко по-късно Джесика се отдръпна леко от него, а в очите й блестеше тревога.
	— Имаме два проблема.
	Купър почувства как раздразнението му се завръща.
	— Девлин и Дейна.
	Тя кимна.
	— Мразя ги, задето съсипват това — направи жест помежду им. — Но се налага да предприемем нещо. Дейна… Предполагам нея просто трябва да я държим под око, за в случай че реши да създава неприятности.
	— Видях я на музикалния фестивал — още тогава му беше ясно, че си е наумила нещо. — Наблюдаваше Джак. Именно тогава й е хрумнала идеята да го накара да се пробва с теб.
	Тя изкриви отвратено устна.
	— Явно мисли, че всички други жени са съвсем същите като нея.
	— Тя е идиотка. И пълна досада. Но не мисля, че си струва да й отделяме повече от времето си. Както каза ти, просто ще я държим под око.
	— Но лицензът ти… Купър налага се незабавно да направим нещо по този въпрос. Девлин… — тя въздъхна и го изгледа тревожно. — В деня, когато скъсах с теб, Иън Девлин дойде при мен.
	Какво… Купър се напрегна.
	— Известно му е какво съм направила с чичо ми. Както вече обясних, случаят е засекретен, защото бях непълнолетна, но той явно е платил на някого, за да го получи в мръсните си ръце.
	— За какво говориш? — произнесе рязко той, като за нейно добро се стараеше да запази някакво подобие на спокойствие.
	— Опита се да ме изнудва. Заяви, че ще ти каже какво крия, освен ако не те убедя да се откажеш от бара.
	Щеше да го убие.
	Наистина щеше да убие мръсника!
	Гневът му експлодира и той се надигна от леглото със сериозните намерения да го издири и да го разкъса на парченца.
	Кой, по дяволите, беше в състояние да използва нещо като това, през което беше преминала Джесика, срещу нея?
	— Купър! — Джесика се хвърли на гърба му, докато той крачеше към вратата, и обви цялото си тяло около неговото също като маймунка. Би било забавно, ако той не беше така бесен.
	— Не!
	Той се тресеше от ярост.
	— Пусни ме, Джесика.
	— Не! Той не си струва.
	— Ти си струваш!
	Ръцете й се затегнаха около шията му.
	— Купър — прошепна. — Успокой се.
	Той затвори очи и пое дълбоко въздух, а кръвта му все така не спираше да кипи.
	— Няма да му се размине.
	— Миличък — плъзна се надолу по него, заобиколи го, за да бъде лице в лице с него и опря длани в бузите му. — Единственият начин да победиш човек като Девлин е да спасиш бара си и да му попречиш да се докопа до собственост на дъсчената еспланада.
	Купър размисли над думите й и треперенето му бавно замря. Кимна.
	— Тримейн каза нещо.
	— Да?
	— Той наистина не иска в ръцете на Девлин да попада имот на дъсчената алея. Можем да се възползваме. Може би ще успее да попречи на онова, което планира Девлин.
	— Добре — Джесика му се усмихна облекчено и притисна тялото си към неговото. — А сега ми обещай, че няма да погваш Девлин. Не и с юмруци.
	Искаше да избие самодоволната физиономия от лицето на подлия бездушен мръсник.
	Но заради нея…
	— Обещавам.
	Тя се отпусна срещу него.
	— Добре — опря буза в гърдите му. — Толкова съм уморена, Купър. Мислиш ли, че можем да започнем битката с него утре сутрин?
	Заля го силна обич, която заличи всякакви други чувства. Целуна я по слепоочието и после се обърна да я отведе обратно до леглото.
	— За теб всичко, докторе.
	И наистина го мислеше.
	Но най-хубавото от всичко беше, че вече не се чувстваше неспокоен да го мисли сериозно.
	Беше сигурен.
	Беше убеден.
	Защото лекарката беше добра жена и Купър беше достатъчно мъдър да разбира, че добрата жена беше най-хубавата жена, която можеше да притежава един мъж.


>	28.
>	Джесика

	Бейли се вгледа в мен с пребледняло лице и очи, станали кръгли от тъга заради историята, която й бях разказала.
	Купър ме увери, че не дължа обяснения на никого, но също така ме увери, че познава добре Бейли и знае колко ме обича тя. Каза ми, че ако реша да споделя с приятелката си, всичко, което би сторила тя, щеше да е да ме приеме и да ми помогне да осъзная, че съдбата ми не е да бъда отблъсквана от обичаните от мен. Също така ме насърчи да се свържа с Териза.
	— Тя е твоя роднина, Джес. Дай й шанс.
	Реших да проявя смелост и да последвам съвета му.
	Първо щях да започна с Бейли.
	Когато свърших да й описвам през какво бях преминала, тя просто поклати глава и по бузите й започнаха да се стичат сълзи, а после протегна ръце към мен и ме придърпа за така здрава прегръдка, че едва успявах да дишам.
	Бейли се отдръпна и притисна длани в бузите ми почти по майчински.
	— Как? — прошепна. — Как е възможно някой като теб да е преминал през толкова много? — усмихна се през сълзи. — Ти си най-смелият човек, когото познавам, Джес. Най-смелият човек, когото познавам.
	У мен се разля облекчение. Беше мой ред да я прегърна, така че да я лиша от кислород.
	— Благодаря ти — произнесох задавено.
	— Не мога да повярвам, че си го пазила в себе си толкова дълго — отдръпна се леко. — Ще ми се да се беше обърнала по-рано към мен, та да бях имала възможност да ти влея малко здрав разум по отношение на Купър.
	Засмях се.
	— Да. Аз съм идиотка. Но това вече е зад гърба ни.
	Ухили се.
	— Добре. И така… На тема хотела. Това значи ли, че ще си те получа обратно?
	Усмихнах й се извинително.
	— Всъщност… Мислех си да кандидатствам за мястото в клиниката на доктор Дуган.
	— Наистина ли? — сграбчи ръцете ми в своите, като изглеждаше искрено въодушевена.
	Пак се засмях.
	— Да. Доколкото схващам, ти не възразяваш, нали?
	— Разбира се, че не, Джес! Ти си лекар, а не хотелиер. Не, че няма да ми липсва помощта ти — побърза да ме увери. — Просто ще се наложи да намеря друг, на когото имам доверие.
	— Ще намериш — уверих я на свой ред аз.
	— Това е наистина вълнуващо — дари ме с лукава усмивка. — Нямаш представа какво те очаква като лекар в малък град.
	— Какво имаш предвид? — поинтересувах се, загрижена заради дяволитите пламъчета в очите й.
	— Да си лекар в малък град значи постоянно да си лекар. Няма значение къде се намираш, навън за обяд или се разхождаш с Купър по плажа… Хората ще идват при теб, ще ти изплакват болежките си и ще очакват диагноза.
	Направих физиономия, понеже не бях убедена, че ми харесваше как звучи това.
	— Ще се наложи да си непреклонна от самото начало — отсече. — Казвай им „Елате в кабинета ми. В момента не работя.“
	— Добре — това обаче не ме накара да те тревожа по-малко.
	— И, разбира се, ако аз съм с теб, няма да ти се налага да обелиш и дума, защото аз ще накарам идиотите да се разкарат.
	Изсумтях, защото знаех, че говори сериозно и ще го изпълни.
	— И така — тя въздъхна. — Наред ли е всичко между вас с Купър?
	Истината беше, че никога нямаше да забравя начина, по който ме гледаше и красивите думи, които изрече предишната вечер.
	_Боли ме неописуемо да знам, че си видяла, каквото си видяла, че си извършила, каквото си извършила, но то е било резултат от борба за оцеляване, сила, смелост и лоялност. Във всичко това не виждам друго, освен красота._
	Не мислех, че е възможно да го обичам повече, отколкото вече го обичах.
	— Повече от наред… но Купър има проблем — това беше втората причина, заради която дойдох при Бейли. Купър беше казал, че ще разговаря с Вон, но аз си мислех, че вече имах идея как да спрем Девлин да се опита да отнеме лиценза на Купър. Единственият начин лицензът му за алкохол да не бъдеше подновен беше Девлин да е подкупил някого в отдел „Лицензи“. Имах идея как да променим решението на подкупения. Представих на Бейли как стоят нещата и какво предлагах аз.
	— Можеш ли да събереше всички за среща в „Купърс“ утре, преди барът да е отворил?
	Бейли кимна с непоколебимо и решително изражение на лицето.
	— Не се съмнявай, че ще го направя. Няма начин на Иън Девлин да му се размине.
	Кимнах в отговор и се почувствах също толкова непоколебима. Купър обичаше бара си, а аз обичах Купър.
	Шансовете да оставя някой да му го отнеме бяха като на снежинка в ада.

	* * *

	Докато товарех последните си неща в колата, обърнах се изненадано, заради хрущенето на камъчетата по алеята.
	Красивият, но крещящ тъмносин Астън Мартин на Вон се движеше към мен. Облегнах се на колата си и го зачаках.
	Слезе от автомобила, както винаги облечен в костюм от три части. Докато крачеше към мен, свали слънчевите си очила и аз се почудих колко ли влюбена трябваше да бях в Купър, та Вон Тримейн да не ми влияе по никакъв начин.
	Усмихнах му се, сега вече напълно спокойна в негово присъствие, след като знаех, че не е студеният и корав бизнесмен, за какъвто искаше да го приемат всички.
	— Тръгваш си — отбеляза и посочи към вече натоварения в багажника ми куфар.
	— Да, канех се да се отбия в хотела, за да ти благодаря още веднъж. Наистина оценявам, задето ми позволи да остана тук.
	Той махна с ръка.
	— Купър ми каза, че вие двамата сте се помирили. Също така сподели за малкия проблем с Девлин.
	— Във връзка с това…
	— Аз ще се погрижа.
	— Всъщност наистина бих се радвала да не го правиш, преди да сме изпробвали моя план.
	Вон се намръщи.
	— Купър не спомена, че имаш план.
	— Защото на Купър не му е известно за моя план.
	— И защо така?
	— Защото Купър няма да се съгласи да ангажира хората със своите проблеми. Но Девлин е проблем за всички на дъсчената алея. Така че… утре… бъди в „Купърс“ в десет сутринта.
	— Какво си си наумила, доктор Хънтингтън?
	Скръстих ръце пред гърдите си, като се чувствах доста доволна от себе си.
	— Нещо, наречено общност със здрав гръбначен стълб.

	* * *

	Купър беше отворил място в гардероба и скрина си за мен.
	Боже, обичах този мъж.
	Но не беше достатъчно за всичките ми вещи. Все така мебелите ми и голяма част от дрехите ми се намираха в гаража, който притежаваше в покрайнините на града. Исках си дрехите, но това вероятно значеше, че ще се наложи да преустроим втората спалня в дрешник.
	Хм. Чудех се как ли би го възприел.
	Колкото до останалите ми вещи… Ами, жилището на Купър ми допадаше каквото е, но може би щях да прегледам нещата си и да проверя дали нещо от тях нямаше да пасне.
	Останалото можеше да бъде продадено.
	— Нанасяш се при него? — беше попитал Матю, когато му звъннах да му съобщя какво се случваше в живота ми, а в тона му пролича лек шок. Прозвуча облекчен, като го уведомих, че съм признала за миналото си пред Купър.
	— Помоли ме да се нанеса при него. Знам, че звучи прибързано, може би дори налудничаво, но за нас… не е, Матю. Струва ни се правилният ход. Не желая да губя повече време. Просто искам да бъда с него и по някакво чудо той иска да бъде с мен.
	— Разбира се, че ще го иска. Късметлия е да те има.
	— И той също го вярва.
	— Хубаво — Матю въздъхна. — Е, сега наистина ще се наложи да пристигна и да се запозная с този тип.
	— Така е. И си добре дошъл по всяко време. Ще се радвам да видя Пери и да я запозная с Джоуи, племенника на Купър.
	— Със сигурност ще го направим. Радвам се за теб, Джес. Нямаш представа колко се радвам.
	Това накара очите ми да се насълзят. Без значение колко радостна или тъжна бях, този човек винаги ме подкрепяше.
	— Всъщност имам. Ела да ме видиш скоро, Мат.
	— Ще го направя, миличка. Обещавам.
	— Ще се опитам да издиря леля ми Териза — съобщих му. — Според Купър трябва да й дам шанс.
	Мат остана смълчан на другия край на линията.
	— Мат?
	— Няма да се наложи да търсиш много надалече — произнесе най-накрая. — Имам номера й.
	Застинах на място от шока.
	— Имаш го?
	— Когато прекрати отношения с нея, тя се обърна към мен. През годините я държах в течение за това какво се случва в живота ти. Не съм опитвал да те предам, Джес. Аз просто… Тя те обича. Липсваш й.
	Сълзите заседнаха на гърлото ми.
	— Боже мой — изпъшках. — Била съм такава глупачка.
	— Била си уплашена. Тя го разбира.
	— Ще… Ще ми изпратиш ли номера й?
	— Веднага.
	И го стори. Но аз не позвъних незабавно на Териза. Налагаше се да се подготвя за това. Така че посветих остатъка от деня да разопаковам, после се отбих в кабинета на Пол Дуган, за да представя сивито си, а сега се мотаех из къщата на Купър. Е, формално погледнато мотаех се в нашата къща.
	Домът на Купър и Джесика.
	Звучеше прелестно.
	Лежах на дивана, четях книга, мъчех се да се задържа будна, докато Купър се прибереше у дома след затварянето на бара и размишлявах над това колко по-всеобхватни бяха чувствата ми към него сега, когато знаеше всичко.
	И преди бях влюбена в него.
	Но онова, което чувствах сега, беше толкова мощно, че ставаше чак малко всепоглъщащо. Не минаваше и секунда от деня, когато да не мисля за него и мислите пробуждаха добри пеперуди в корема ми.
	При звука от двигател на кола на алеята аз се надигнах и зачаках да чуя тежките стъпки на синеокия грубоват тип с бархетна риза.
	Усмихнах се широко, щом Купър пристъпи в къщата.
	Той спря, като ме видя и погледът му ме погълна.
	— Прибираш се рано — отроних кротко.
	Купър тръгна към мен и мигом разпознах този плам в очите му.
	— Пак помолих Райли да поеме.
	Усетих познатото и сластно премятане в долната част на корема и съответстващото потръпване между бедрата ми.
	— Имал си нужда от нещо, така ли? — прошепнах.
	В отговор той хвана ръката ми и ме дръпна от дивана. Поведе ме забързано по стълбите и в спалнята си. Завъртя се и аз дори не бях в състояние да продумам, вече бях замаяна от похот, когато се съблече и после се захвана с мен. Бях гола, преди да съм успяла да прошепна името му.
	После Купър ме побутна нежно на леглото и въздухът излезе от мен с хриптене, докато лежах в очакване и го наблюдавах как се настани на матрака с колене от двете ми страни. Гледах нагоре към него и в този момент пред мен беше целият свят.
	Пламът в очите на Купър прерасна в нежна топлота, все едно бях изрекла на глас какво си мисля. С длани, опрени на матрака от двете страни на главата ми, той се наведе и допря устни до моите. Меките възбуждащи целувки станаха по-дълбоки, по-протяжни, по-сладки. Целувки, които поглъщаха всичко наоколо, докато от нас останаха единствено устни, и издихания, и любов. И тази любов подклаждаше онова, което винаги беше подклаждала между нас:
	Страст.
	Стиснах Купър през кръста и целувката ни стана груба, оставяща ни без дъх, отчаяна; въздъхнах от наслада в устата му, щом ерекцията му се притисна в корема ми. Устните му се откъснаха от моите и той прошепна името ми, преди да започне да реди целувки по брадичката ми. Горещата му и жадна уста направи пътека надолу по тялото ми, като че беше минала много повече от една седмица. Като че бяха минали години.
	Погалих мускулестия му гръб, а после зарових длани в копринената му коса.
	Когато тази негова гореща уста пое лявото ми зърно, тазът ми подскочи под него.
	— О, боже — бедрата ми се притиснаха към тялото му, за да подканя за още повече близост и извих гръб, а той ме облизваше, засмукваше силно, като заедно с това щипеше другото ми зърно с палец и показалец.
	— Купър — простенах в наслада.
	Той вдигна глава и наблюдаваше реакцията ми, когато задвижи таза си срещу моя и членът му се отърка във вагината ми, с което накара да припламнат чувствени искри. Проплаках.
	— Купър — произнесох умоляващо.
	Той изръмжа и отново сведе глава, като сега ближеше другото ми зърно, понеже знаеше колко чувствителна бях на тези места. Продължи да засмуква, да ме дразни и измъчва, а аз почувствах силно напрежение в долната част на корема.
	Дишах тежко и подръпвах косата му с пръсти, с което го карах да ръмжи от удоволствие и звукът завибрира срещу ареолата ми.
	— Искам те в мен — изпъшках.
	Но Купър не беше приключил да се люби с всеки сантиметър от мен. Придвижи се надолу по тялото ми и устните му оставиха целувки по целия ми корем. Потреперих, когато езикът му докосна кожата ми и се разтопих под него с ясното съзнание, че дестинацията му беше клиторът ми.
	Целуна ме там. Облиза ме. Засмука ме. Треперех и се гърчех, а оргазмът ми клонеше към пълната си сила.
	Напрежението у мен растеше и вече едва ми достигаше въздух, тазът ми застина за миг срещу устата му, когато се озовах на ръба на експлозията.
	И после още едно облизване.
	Полетях отвъд ръба, погълната от кулминацията си. Пулсирах срещу устата му, а после бях напълно отпусната, подвластна на удовлетвореност.
	Удовлетвореност.
	Думата не стигаше да опише удоволствието, което успяваше да ми предостави този мъж.
	Купър се придвижи обратно нагоре по тялото ми и като отворих очи, се взрях право в неговите. Ръцете му бяха опрени от двете страни на главата ми, а долната част на тялото му беше притисната към моето.
	Отново се разтопих заради любовта в погледа му. Някак си събрах сили да го придърпам към мен и да го целуна, а щом почувствах вкуса му върху езика си, изпитах потребност за още.
	Прекъснах целувката, преди той да е успял да го стори, нетърпелива да му предоставя също толкова, колкото и той на мен. Опрях пръсти в рамото му и нежно го побутнах да легне по гръб. В очите на Купър припламна похот и той се отпусна на леглото с вирнат нагоре пенис. Имах нужда да е в мен. Но си наложих да проявя търпение, защото исках да му доставя наслада.
	Наведох глава и Купър изръмжа още преди да съм го докоснала. Когато го поех в уста, коремните му мускули се напрегнаха и той размърда таза си под мен.
	— Джесика — изпъшка и преплете пръсти в косата ми. — По дяволите, Джес.
	Облизах пениса му по цялата дължина, като го подразних само за няколко секунди, преди да засмуча и вкуся солената му топлина. Масажирах основата му с ръка едновременно с движението на устата ми.
	Стоновете му на наслада изпълваха ушите ми и караха зърната ми да се втвърдяват от желание. Станах по-хлъзгава и ханшът ми се движеше по своя собствена инициатива заради изпитваната потребност, а аз показвах все по-силна решимост да задоволя Купър.
	Погледнах лицето му изпод мигли и изпитах неописуема радост заради обожанието в примижалите му очи. Бузите му бяха почервенели и гърдите му се повдигаха и спускаха на плитки тласъци, докато аз го водех към кулминацията му. Плъзнах свободната си ръка по долната част на корема му и почувствах лъщящата пот по кожата му.
	Изстенах, а той затвори очи и произнесе името ми през скърцащи зъби.
	— Свършвам — предупреди, но вместо да отскоча назад, както правех обикновено, аз останах на място, жадна за всичко, идващо от него.
	Засмуквах го по време на еякулацията му, нещо, което не бях правила никога преди, и той не спря да потръпва за известно време след това.
	Когато усетих, че се отпусна под мен, отдръпнах се и се вгледах в него.
	Изпълни ме самодоволство и скочих от леглото, като разлюлях малко по-силно голите си бедра по път към банята.
	Минута по-късно се върнах освежена. Купър ме следеше с поглед също като ловец, щом се показах от банята и очите му се спряха върху гърдите ми, които подскачаха при движението.
	Моите очи се насочиха към члена му и бях силно развълнувана и впечатлена, като забелязах, че кръвта започва да нахлува обратно в него.
	Усмихнах се и се върнах обратно в леглото, за да възседна отново тялото му.
	Той се задейства бързо като светкавица и аз нададох тих възглас на изненада, щом ме тръшна по гръб. Кикотенето ми беше погълнато от дълбоката му целувка и аз обвих ръце и крака около него. Нищо не можеше да те зашемети така като осъзнаването, че мъжът, когото обичаш, те желае с настървеност, която не показва признаци да затихне.
	Купър прекрати целувката, за да позволи на устните си отново да обходят цялото ми тяло, гърдите, корема, а където отиваше устата му, ръцете я следваха, стискаха нежно гърдите ми, преди да продължат надолу. Задържа се за кратко на колене и аз погледнах надолу към него, затаила дъх в очакване.
	Проплаках, когато палецът му притисна клитора ми.
	А после вкара два пръста в мен. Извих гръб и разтворих крака, за да го поема по-дълбоко.
	Беше в настроение да проточва очакването, да ме измъчва, но аз бях така възбудена от това да го засмуквам, че търпението ми достигаше лимита си.
	— Джес — изръмжа той, като движеше пръсти навътре и навън от мен. — Подгизнала си.
	— Обичам те в устата си — изстенах.
	— От небесата — отрони той с потъмнели очи. — Наистина си пратена от небесата.
	Прехапах устна заради сладките му думи, като се постарах да потисна усмивката си, но не успях.
	— Купър… Искам те в мен. Моля те.
	Никога не успяваше да устои на моето „моля те“.
	Внимателно извади пръсти, опря длани от двете ми страни и се придвижи нагоре.
	— Сега — насочих таз към него.
	Купър присви чувствено взор и аз бях погълната от възбуда, когато разтвори грубо краката ми и проникна в мен.
	Извих гръб и изплаках от наслада на облекчение. Обожавах да усещам запълващите му размери вътре в себе си. Когато бяхме така, нищо друго не съществуваше.
	Бях приела, че ще подходи бързо и страстно, но за моя изненада Купър почти излезе от мен с проточено движение, преди да се притисне обратно навътре със също толкова мъчително бавен тласък.
	Очите ми бяха приковани към лицето му и аз бях напълно хипнотизирана от изражението му, от смесицата първична сексуалност и любов в погледа му. Всеки мускул в тялото му беше напрегнат, докато той полагаше усилия да се люби с мен нежно, бавно, чувствено.
	Очите му ме следяха, наблюдаваха как устните ми оформят името му, как гърдите ми потрепват заради неговите тласъци, и забелязах, че започва да губи контрол.
	— По дяволите, Джесика, обичам те — произнесе задавено, все едно изпитваше болка.
	— И аз те обичам. Обичам те повече от всеки друг — казах му, защото имах нужда да знае, че не е сам във всичко това. Нито за миг.
	Думите ми прекършиха малкото му останал контрол и в следващия момент той вече се движеше по-забързано и по-настоятелно и навлизаше по-дълбоко.
	— Стигни докрай, Джесика — нареди с гърлен глас. — Дай ми всичко.
	— Да. Ще го направя — обещах, докато отвръщах на тласъците му. — Винаги.
	Устните му се разтвориха и той се поколеба за секунда.
	— Джес — произнесе, почти останал без дъх и усетих членът му да пулсира в мен преди освобождаването му да ме тласне към моето собствено.
	Мускулите във вътрешността ми завибрираха около пулсиращия му пенис и двамата заедно се оставихме на кулминацията.
	Купър се строполи отгоре ми и някак си аз успях да събера сили да обвия ръце около нето.
	Усещах неговото благоговение, без да му се налага да казва една дума, защото аз чувствах същото.
	Преди никога не бяхме свършили в такъв синхрон.
	Всъщност никога не бях преживявала нещо подобно в живота си.
	— Еха — прошепнах най-накрая.
	Тялото му се разтресе срещу моето, а членът му потрепваше вътре в мен и аз бях погълната от топлина заради усещането за удоволствието, което изпитваше. Купър вдигна глава, а очите му се усмихваха.
	— Меко казано, Джес — промърмори срещу устата ми. — „Еха“ е много меко казано.
	Засмях се и смехът ми се сля с неговия.
	И ето така започна животът ни заедно.


>	29.
>	Купър

	— Можеш да го направиш — прошепна той и я стисна през кръста.
	Лежаха в леглото леко недоспали след най-хубавата нощ в живота му и Джесика тъкмо беше споделила как Матю й е дал номера на Териза.
	Купър предложи тя да й позвъни, докато той е тук за подкрепа.
	— Може би е прекалено рано — Джес се взираше в телефона. — Там е едва шест.
	— Не мисля, че тя ще възрази.
	Тя изпусна разтреперана въздишка и натисна бутона за набиране. Лешниковите й очи го стрелнаха разширени от страх. Той отново я стисна през кръста, като му се прищя да можеше да прогони някак страха й.
	Но това можеше да свърши единствено жената на другия край на линията.
	— Ало — изведнъж Джесика се напрегна. — Териза? — сграбчи ръката му и стисна с всички сили. — Джесика е — каквото и да беше онова, което й каза леля й, то накара очите на Джесика да се напълнят със сълзи.
	Затаи дъх, притеснен дали не беше постъпил погрешно, като я окуражи да се свърже с леля си.
	Но после Джес се усмихна, а по бузите й се стекоха сълзи.
	— И аз се радвам да чуя гласа ти.
	Купър се усмихна и успокоен отпусна глава на възглавницата, за да наблюдава как лицето на неговата жена сияе от радост и облекчение, докато разговаряше кротко с леля си.

	* * *

	Джоуи седеше в задната част на бара и гледаше анимационните филмчета, които Купър му беше пуснал на телевизора.
	Никога не представляваше неудобство сестра му и племенникът му да наминат да го видят у дома или преди да е отворил бара, но на сутринта след най-хубавата нощ в живота му, на сутринта, след като беше седял с Джесика, докато тя провеждаше емоционален разговор с леля си, Купър наистина не беше в настроение за лекция от Кат.
	А начинът, по който го гледаше, крещеше, че се задава лекция.
	Тя хвърли поглед през рамо, за да се увери, че синът й е доволно ангажиран, преди да се обърне и да се начумери към Купър.
	— Събрал си се с нея? — изсъска.
	— Да — тонът му й даде да разбере, че не бива да спори.
	Това само накара Кат да присвие очи.
	— Каза ли ти какво е онова, което крие?
	— Да.
	В изражението й пролича изненада и то се посмекчи леко.
	— Наистина ли?
	Купър въздъхна и се наведе към нея.
	— Наистина. И ми вярвай като казвам, че разбирам защо беше така изтерзана. Но сега всичко между нас е наред.
	— Е, каква е тайната?
	Обичаше сестра си, но понякога умееше да се държи като любопитна нахалница.
	— Не е твоя работа.
	— Ти си ми брат. Разбира се, че е моя шибана работа.
	— Не бива да използваш думата шибана! — провикна се Джоуи с очи, все така приковани към екрана.
	Това развесели Купър и той забеляза същото да наднича в очите на сестра му. Развеселеността й обаче се изпари и тя продължи да го изучава настоятелно.
	— Радвам се, че Джесика е споделила какво се случва с нея… но е наясно, че не може да продължава с тези изпълнения, нали?
	Единственото, което му попречи да изгуби търпение със сестра си заради липсата й на вяра в Джесика, беше фактът, че това се дължеше огромната й обич към него. И истината беше, че ако ролите им бяха разменени и някакъв тип се занасяше с Кат, той вероятно не би се проявил точно като опрощаващ.
	— Не мисля, че би го направила, но това не означава, че по пътя няма да се явят неравности. Джес е преминала през ужасно много.
	Състраданието накара Кат да омекне.
	— Тя добре ли е?
	— Ще бъде — обеща й.
	— Наистина ми се ще да знаех какво й се е случило. Какви ли не ужасии минават през главата ми.
	Припомни си казаното от Джес онази вечер.
	— Не би могла да си представиш колко потресаваща е истината.
	Кат потрепери.
	— Боже, Купър — промърмори.
	— Може би някой ден тя ще сподели историята си с теб, но си е нейна работа да го направи.
	Сестра му въздъхна тежко, но кимна.
	— Трудно е да си представи човек, че й се е случило нещо толкова ужасно. Крие го добре.
	— Тя е корава. Джес е… изумителна.
	Изведнъж Кат му се усмихна.
	— Ти наистина я обичаш.
	Той кимна. Нямаше смисъл да отрича.
	— Никога не си говорил за Дейна по начина, по който говориш за Джес.
	— С Дейна бяхме просто хлапета. Не ни беше ясно какво е любов — бъркахме секса с обич.
	Тя сбърчи нос.
	— Ясно.
	Той се ухили.
	— Край на разговора.
	— Определено. Щом от устата на брат ми излезе думата „секс“, хваща ме временна глухота — Кат погледна към Джоуи. — Той ще се радва. Много харесва Джесика.
	— Винаги се доверявай на инстинкта на децата.
	— Или поне на инстинкта на моето дете.
	Размениха си горди усмивки точно в мига, когато на вратата се почука, секунди преди тя да се отвори. Видът на Джесика извика поток от спомени от нощта им заедно. През цялата нощ не спираше да я докосва, както изглежда неспособен да й се насити.
	Сега тя се появяваше в бара му с лице, сияещо не само заради секса им, но и заради разговора с Териза, а това го караше да се чувства крайно доволен от себе си. Отне му секунда да осъзнае, че тя не е сама.
	Ама наистина не сама.
	Купър се намръщи озадачено, като наблюдаваше в бара му да се изсипват Джес, Бейли, Айрис, Айра, Вон, Далия и Еймъри.
	— Джес! — викна Джоуи и затича към нея през бара. Спря на сантиметри от нея, а Джесика му се усмихна и го прегърна през раменете.
	— Как я караш, Джоуи? — попита го, а изражението й преливаше от нежност.
	Джоуи погледна нагоре към нея и се намръщи.
	— Къде беше?
	Тя го изгледа извинително.
	— Имах да се погрижа за някои неща, но ето ме обратно тук.
	Племенникът му се ухили.
	— Вуйчо Купър каза ли ти, че купи кученце?
	О, по дяволите.
	Да.
	Това беше пропуснал да й го съобщи.
	Очите на Джес се насочиха към него и тя имаше вид, все едно едва се сдържа да не се разсмее.
	— Стига бе.
	Купър й се усмихна.
	— Староанглийска овчарка. Котилото е само на дни. Мога да взема кученцето след пет седмици.
	— Староанглийска овчарка ли? Те са доста едрички, нали?
	— Няма да си взема кученце, което се побира в чаена чаша — всеки път щом си представеше, че си взема куче, то беше голямо като Честър, санбернара на майка му. Докато растеше, обожаваше това куче.
	Тя поклати глава с усмивка.
	— Голямо да бъде.
	— Ъъ… Може ли да се захващаме с това? — подкани Тримейн с нетърпелив вид и върна на Купър първоначалното му объркване.
	— Какво правите тук?
	Тримейн посочи към Джесика.
	— Както изглежда, твоята добра лекарка има план как да спре Девлин.
	Тя не беше казала нито дума за плана си предишната вечер. Макар че, ако трябваше да е честен, предишната вечер не бяха говорили кой знае колко.
	Джес хвърли поглед надолу към Джоуи, а после към Кат.
	Кат повдигна рамене заради незададения въпрос.
	— Стига никой да не възнамерява да ругае или да планира убийство, с него няма проблем. Джоуи няма да обели и дума за случилото се тук, нали, хлапе?
	Джоуи показа с жест как закопчава устата си с цип.
	Кат направи жест, казващ „Виждате ли?“
	Удовлетворена, Джес се обърна към присъстващите.
	— Благодарение на факта, че двете с Бейли им съобщихме, всички са наясно с предполагаемите намерения на Девлин да възпрепятства подновяването на лиценза за алкохол на „Купърс“.
	Те всички закимаха, но Купър се напрегна. Не беше имал желание това да се явява проблем на останалите. Целият смисъл беше да остави Тримейн да се занимава със ситуацията, та никой друг да не се тревожи колко далече беше готов да стигне Девлин, за да се сдобие с имот на дъсчената алея.
	Изгледа Тримейн по начин, който му даваше да го разбере, но мръсникът се подсмихна и насочи внимание обратно към Джес.
	— Не знаем кого е подкупил Девлин в отдел „Лицензи“. И не се налага. Всичко, което трябва да сторим, е самите ние да си послужим с изнудване — погледна успокоително Купър, преди да се обърне отново към съседите. — Предлагам всички да подпишете петиция, в която да заявите, че ще затворите врати, ако лицензът за алкохол на „Купърс“, „Антониос“ или хотелите не бъде подновен. Ще представим петицията в отдел „Лицензи“ и ще им заявим, че сме чули как някой от тях е бил подкупен. Окаже ли се истина, всички врати на дъсчената еспланада ще бъдат затворени.
	Тримейн се начумери към нея.
	— Наистина ли според теб ще повярват, че бизнес, който разчита за оцеляването си на туристите, ще затвори врати по време на сезона?
	— Да — тя му се усмихна дяволито. — Защото собствениците на тези места са приятели с Вон Тримейн, а той е склонен да подпомага приходите им, докато е разглеждана петицията.
	Купър едва не се задави заради ужасеното изражение на лицето на Тримейн.
	— Шегуваш ли се, мамка му.
	Джес запуши ушите на Джоуи.
	— Хей, присъства дете.
	Той вдигна ръка.
	— Извинете. Но все пак — изгледа убийствено Джес. — Шегуваш ли се?
	— Това е просто блъфиране, Вон. Всеки е наясно, че имаш пари. Би могъл да поддържаш няколко семейства за доста дълго време.
	— Никой с глава на раменете не би повярвал подобно нещо.
	— Той е прав — Бейли се взря отвратено в него. — Той е себичен и коравосърдечен мръсник. Не мога да повярвам как си решила сериозно, че би помогнал на Купър, Джес.
	Като погледна към Бейли, в очите на Тримейн се прокрадна леденина, каквато Купър не беше забелязвал никога преди. Тонът му беше също така студен, когато заяви:
	— Няма да ме провокираш да се хвана на това, госпожице Хартуел.
	На Купър му стигаше толкова.
	— Чуйте — подхвана като обхождаше бара с очи. — Оценявам, че Джес е организирала всичко това, и че вие дойдохте да я изслушате, но с Тримейн вече сме се заели.
	Веждите на Бейли се качиха до линията на косата й.
	— Той ти помага?
	— Мога да бъда отзивчив, стига да го искам — уведоми я Вон.
	— Никога не съм виждала тази твоя страна.
	— Помагам само на хора, които харесвам.
	Това беше директен удар. Първият, който Купър беше виждал да насочва към Бейли. Явно му беше дошло до гуша от нейните обиди.
	Бейли се постара да прикрие потрепването, но то си беше там.
	Тримейн го забеляза и Купър видя как на челюстта му заигра мускул, а после отклони рязко поглед от нея.
	Ха.
	Може би Джес имаше право за тези двамата.
	Не че Купър имаше време да разсъждава над тази предстояща катастрофа.
	— Както вече казах, оценявам, че всички вие сте тук, но ние ще се погрижим.
	Джес се начумери.
	— Имате ли план?
	— Още не.
	— Е, аз имам.
	— Аз ще подпиша петицията — обади се Далия. — На Девлин няма да му се размине, щом се опитва да ни шантажира. Ако се изправим заедно, ще има по-малки шансове да отнеме имота на един от нас.
	— И ние ще подпишем — включи се Айрис.
	— Така ли? — Айра се намръщи към нея, разчете изражението на лицето й, а после се обърна към останалите присъстващи. — Ще подпишем.
	— Също и аз — промълви Еймъри и изненада всички в помещението. Изчерви се, когато всички погледнаха към нея. — Аз имам… Хм… Ако господин Тримейн… — изчерви се дори повече, щом Тримейн съсредоточи вниманието си върху нея. — Ако господин Тримейн не е съгласен да бъде използван като част от финансовия блъф… Аз… Хм…
	_Господи_, въздъхна Купър. Беше непоносимо да гледа как се измъчва Еймъри. Изпита облекчение, когато Джес пусна Джоуи и приближи към приятелката си, за да опре подкрепящо ръка на рамото й.
	Това явно даде сили на Еймъри.
	— Наследих фирмата на баба ми. Струва доста и като компания е… ами… печалбите й са обществено достояние — Еймъри погледна към Джесика и топлите й чувства към тази жена не можеха да останат скрити. — Можеш да кажеш, че аз ще бъда благотворител за онези, които ще изгубят приходи, ако затворят.
	Той виждаше, че Джесика е също така изненадана от тази информация като всички останали. Понеже Еймъри не беше отраснала в Хартуел, всъщност никой не беше запознат с предисторията й. Заможната баба беше новина за всички им.
	— Това е толкова щедро от твоя страна, Еймъри — отбеляза Далия и стисна рамото й.
	Еймъри се изчерви, но все пак се усмихна на Далия.
	— И аз ще подпиша — Бейли хвърли на Тримейн поглед, който би накарал Купър да пропълзи зад бара си, ако беше предназначен за него. — В крайна сметка се оказва, че не се нуждаем от теб.
	Тримейн прехвърли поглед от Бейли върху Еймъри.
	— Беше по-разумно, като пазехте за себе си информацията за богатството си, госпожице Сондърс — пренебрегна изчервяването й и се обърна обратно към Купър. — Ще използваме мен за блъфа. И никой извън това помещение няма да узнава за наследството на госпожица Сондърс — фиксира взор върху Кат.
	Тя изпухтя.
	— Защо гледаш мен?
	— Синът ти.
	— Джоуи няма да каже нищо.
	— Няма да кажа нищо — припя Джоуи.
	— Нещо не схващам — Бейли го изгледа подозрително и очите й се прехвърлиха между него и Еймъри няколко пъти. — Защо?
	Той направи измъчена физиономия.
	— Идвам от свят на големи състояния, госпожице Хартуел. Когато необвързана жена разполага с голямо богатство, налитат я какви ли не отрепки. А ако въпросната жена е красива като госпожица Сондърс, ще дотичат още повече отрепки, които да се опитат да се докопат до нея и парите й.
	Еймъри стана по-червена, отколкото Купър изобщо някога я беше виждал.
	— Защо пък ще те е грижа? — тросна се Бейли.
	— Теб защо те е грижа, че мен ме е грижа?
	— Не ме е грижа.
	— О, на мен определено ми изглежда така.
	— Достатъчно! — сряза ги Джесика. — Добре. Вон е прав — стисна ръката на Еймъри. — Ужасно мило е, че ни се довери, Еймъри, но никой друг не бива да научава за това.
	— Чувствам се малко глупаво — чу я да промънква Купър.
	— Недей — спря я Джесика. — На нас можеш да вярваш.
	— Бих заключила, че Девлин вече е наясно с това — вметна Айрис и изгледа угрижено Еймъри. — По тази причина не я закача. Знае, че тя разполага с финансовите възможности да се защити срещу него.
	На Купър се стори, че зърна върху лицето на Еймъри намек за тревога.
	— Мислиш, че ме е проверявал?
	— Да — произнесе мрачно Джесика. — Говоря от личен опит. Според мен е проверявал всички, които присъстват тук.
	— Мръсно копеле — изпухтя Бейли и после погледна извинително към Кат.
	— Решено ли е всичко? — поинтересува се Айрис и плесна с ръце. Ние подписваме проклетата петиция, Вон изпълнява своя блъф, никой не обелва и дума за парите от бабата на Еймъри.
	— Звучи толкова… — Далия се усмихна заради изчерпателната формулировка.
	— Не се налага да го правите — реши Купър, че си струва да бъде повторено.
	Айрис поклати глава към него.
	— Няма да ни разубедиш. Правим го за теб, синко. Но също така го правим заради всички нас. Иън Девлин малтретира целия град. Срещу такива като него трябва да се изправиш или те ще продължат да идват и да ти крадат парите за обяд.
	И понеже Купър приемаше, че тя е права, предаде се.
	Джес извади петицията, която беше написала, и всички я подписаха. След като обеща да ги държи в течение, те всички се върнаха обратно към своите дела; Бейли изхвърча първа навън, Еймъри се препъна и изчерви, когато Тримейн задържа вратата за нея, а Далия се смееше, на каквото и да беше онова, което й разказваха Айрис и Айра.
	След като вече си бяха тръгнали, Джес приближи към него, а Кат беше прегърнала Джоуи и шепнеше нещо в ухото му, вероятно му поръчваше да си мълчи за наученото.
	— Ядосан ли си? — попита Джес и плъзна ръце около кръста му.
	Той погали с длани голите й ръце и поклати глава.
	— Не, това е единственият план, с който разполагаме. Да се надяваме, че ще проработи.
	— Мисля, че ще проработи. Туризмът в този град зависи от дъсчената еспланада. Няма начин да поемат риска всички да затворите врати. Медиите нямат да пропуснат да се възползват и историята за подкупността в общината ще се раздуха добре.
	— Находчиво — той кимна и се наведе да залепи нежна целувка на устните й. — Благодаря ти.
	Тя се ухили и заподскача в ръцете му по лекомислен начин, който го накара да се изсмее.
	— Джесика — обади се Кат.
	Лекарката се обърна към сестра му и той усети как се напрегна под допира му.
	— Благодаря, че се грижиш за брат ми. Радвам се, че оставаш.
	Джесика мигом се отпусна.
	— Благодаря. Аз също се радвам. Макар че… — отправи му бърза усмивка през рамо. — Ще ми е нужно повече място за гардероба ми. Втората ти спалня може би?
	— Я почакай — Кат се взря изумено в тях. — Нанесли сте се заедно?
	Купър притисна Джес по-плътно към себе си и изгледа сестра си по начин, казващ „не се бъркай“.
	— Не виждахме причини да чакаме.
	— Разбира се, че не — Кат поклати невярващо глава. — При вас нищо не се случва бавно, така че не знам защо се изненадвам.
	— Бясна ли си? — поинтересува се Джес.
	— Кого го е грижа дали е бясна? — изсумтя Купър.
	Джес се намръщи.
	— Мен.
	Това й спечели широка усмивка от страна на Кат.
	— Напоследък да съм споменавала, че те харесвам?
	— Аз също! — нададе вик Джоуи. — Леля ли ще ми бъдеш?
	Сега беше ред на Джес да се изчерви леко.
	— Не на секундата.
	Купър обви ръце около раменете й и прилепи гърба й към гърдите си.
	— Някой ден, Джоуи. И ти ще ми бъдеш кум.
	Джоуи се усмихна.
	— Наистина ли?
	— Разбира се. Кой друг?
	Племенникът му наведе глава на една страна.
	— Ще се наложи ли да обличам някой от онези глупави пингвински костюми?
	Купър стрелна Кат с поглед. Тя повдигна рамене.
	— Какво? Наистина са глупави пингвински костюми.
	— Най-вероятно — отговори Купър на Джоуи.
	— Ох. Добре. Предполагам, че ще го преживея.
	Очите на Кат проблеснаха развеселено, докато изучаваше застиналата напълно неподвижно Джесика.
	— Може би е добра идея да спреш да стряскаш момичето си с приказки за сватби.
	Той намигна на сестра си и целуна Джес по шията.
	— Добре. Без повече приказки за сватби. Поне за известно време.
	Шеговитият му тон накара Джес да се поотпусне и поклати глави.
	— Добре, че съм малко чалната, защото вие всички — протегна ръка към бара — сте много чалнати.
	— Какъв живот е това, без да си малко чалнат? — Кат стисна ръката на Джоуи и пое към вратата.
	— Скучен — произнесоха тримата в един глас.
	Купър изсумтя развеселено към сестра си и тя избухна в смях, а племенникът му погледна нагоре към майка си, щастлив, че тя е щастлива, защото беше добро хлапе и я обичаше искрено.
	И именно тогава го осени мисълта.
	Липсващото парченце от пъзела… Беше го открил.
	Защото в същия този момент, застанал насред бара, най-накрая се почувства, сякаш притежаваше всичко, което някога беше искал.


>	Епилог
>	Джесика

	Да обобщя, че служителите в отдел „Лицензи“ явно се чувстваха крайно неудобно от онова, което имахме да заявим с Купър, би било крайно меко казано.
	— Мога да ви уверя, че никой от служителите ми не би приел подкуп — заяви категорично Кристин Ротуел.
	— Убедена съм, наясно сте, че онова, за което говорим, не е извън границите на невъзможното — отвърнах аз.
	Тя сведе поглед към бюрото си.
	— И кой смятате, че е подкупвал някого в отдела?
	Това, че избягваше погледа ми, ми се стори доста смущаващо. Надявах се, че който и да е онзи взел подкупа, да не е била точно председателката на борда.
	— Наясно сте, че не можем да кажем кой е бил — намеси се Купър. — Това ни прави уязвими за клевета.
	— Нека изясня — Кристин се облегна на стола си. — Всеки, подписал тази петиция — посочи към бюрото си, — ще затвори врати, ако лицензът за алкохол на господин Купър не бъде подновен.
	Точно така.
	— Това е изнудване. Можете да бъдете арестувани за такова нещо.
	— Може и да е така — съгласих се. — Но освен до огромен удар по градската икономика, ще се стигне и до медийна лудост. От медиите, както и от полицията, ще разгледат причините за тревогата ни и не съм напълно убедена, че ще ви хареса да разследват борда.
	— Нямаме нищо за криене — тя вирна предизвикателно брадичка.
	— Убедена ли сте в това? Защото ние сме сигурни, че някой тук е взел подкуп и също така знаем кой е дал подкупа. И сме склонни да рискуваме всичко. Вие готова ли сте?
	Кристин се загледа в нас, а очите й преливаха от гняв.
	— Дайте ми минута да отворя файла ви, господин Лоусън.
	Чакахме търпеливо, докато тя пишеше на клавиатурата си.
	Зачете намиращото се на екрана и веждите й се сключиха.
	— Подали сте молба за подновяване на лиценза преди няколко седмици… — Стрелна ни с поглед. — Отказано ви е.
	Купър се напрегна до мен.
	— Посочват ли се причини?
	— Заявено е, че в бара няколко пъти е викана полиция заради антисоциално поведение.
	— Това са глупости — отсече Купър като прозвуча по-спокоен, отколкото знаех, че е.
	Изгледах гневно Кристин Ротуел.
	— Сигурна съм, че всичко, което трябва да сторите, е да проведете няколко разговора с полицията, за да отрекат тези обвинения.
	— И всичко, което трябва да стори господин Лоусън е да подаде молба до щатските служби за подновяване на лиценза.
	— Това са месеци в съда — заключи Купър, като вече звучеше по-малко търпелив. — Може би година. Не мога да се лиша от приходи за цяла година, госпожице Ротуел.
	— Това е законовият начин да се свърши това — захапа го тя. — А не да се изтърсвате в офиса ми и да ме изнудвате.
	— Не ви изнудваме — отвърнах. — Отправяме ми предупреждение. Чували ли сте за Вон Тримейн и хотел „Парадайз Сандс“? Той също подписа петицията.
	— Разбира се — тя кимна, явно крайно недоволна да види името му там.
	— Склонен е да допълни приходите на „Купърс“ и тези на останалите, затворили врати. Ще го прави за периода, през който Купър ще бъде в съда и ще оправя тази каша. Но както вече посочих, всичко това ще доведе до разкриване от страна на полицията кой е подписал — посочих към компютъра й. — Кой е взел подкуп, за да го стори. И тогава целият ви отдел ще бъде разследван.
	Остана загледана в нас, а после кимна.
	— По случайност съм приятелка с шериф Кинг. Ще му позвъня. Можете да изчакате отвън, докато го сторя.
	С Купър изпълнихме, каквото поиска, и зачакахме нетърпеливо пред офиса й, като разменяхме притеснени погледи. Двайсет минути по-късно Ротуел ни повика обратно в офиса, като изглеждаше затормозена и леко пребледняла.
	— Седнете.
	След като се настанихме, тя направи измъчена физиономия.
	— Шериф Кинг потвърди, че не е имало подобни оплаквания или позвънявания във връзка с бара ви. Заяви, че сте почтен бизнесмен, господин Лоусън.
	— Винаги съм харесвал Джеф Кинг. — Купър се ухили към мен и аз отвърнах с облекчена усмивка.
	— Да. Ами, мога да ви уверя, че тази петиция не е необходима. Лицензът ви ще бъде одобрен — махна към компютъра си.
	— Ами приелият подкупа? — поинтересувах се.
	Тя присви очи към мен.
	— Доколкото виждам, това е чиновническа грешка. При всички случаи въпросът е от вътрешно естество.
	Което значеше, че щеше да уволни гадината, но нито въпросният човек, нито Девлин щяха да отговарят пред закона, защото тя не желаеше отделът й да бъде разследван от полицията.
	Купър явно долови възмущението ми, защото стисна ръката ми по-здраво.
	— Това беше всичко, което целяхме, госпожице Ротуел — надигна се и протегна ръка към нея. — Благодаря за отделеното време.
	Тя кимна сковано и двамата си тръгнахме, но аз не спирах да се ежа.
	— Ще им се размине — възнегодувах, щом Купър ме изведе от сградата.
	— Това не е наша битка, докторе — задържа й вратата на джипа отворена. — Нашата битка е с Девлин. И повярвай ми, това ми е повече от достатъчно.
	Докато пътувахме обратно към бара му, аз позволих на думите му да достигнат съзнанието ми.
	За съжаление имаше право. Ако Иън Девлин беше склонен да стигне толкова далече, колкото беше стигнал, та да открадне заведението на Купър, тогава се налагаше да се съсредоточим върху сражението си с него, преди да се тревожим за каквото и да било друго.
	Мобилният ми телефон звънна и наруши обикновено комфортната тишина, в която изпадахме. Намръщих се, защото не разпознавах номера.
	— Ало. Джесика Хънтингтън е на телефона.
	— О. Доктор Хънтингтън — заговори познат мъжки глас. — Обажда се Пол Дуган.
	Сърцето ми мигом затуптя малко по-бързо.
	— Доктор Дуган, радвам се да ви чуя.
	Купър ми хвърли поглед и аз му се ухилих развълнувано. Той ми намигна и насочи внимание обратно към пътя.
	— Съжалявам, задето минаха няколко дни, но се налагаше да проверя препоръките ви.
	— Ясно — зачаках нервно.
	— Последният ви работодател не е особено доволен — произнесе меко и сърцето ми прескочи удар.
	— И аз така подозирах — усетих очите на Купър върху себе си заради натъжения ми тон.
	— Въпреки всичко обаче ви признава за добър лекар… докато не сте си тръгнали без предупреждение.
	— Доктор Дуган, мога да обясня…
	— Не се налага. Това е малък град, доктор Хънтингтън, и мълвата е, че нещата между вас с Купър са доста сериозни.
	— Така е — уверих го.
	— Ще се надявам това да ви задържи тук. И истината е, че никой толкова квалифициран като вас не е кандидатствал за мястото.
	Духът ми мигом се повиши отново.
	— Предлагате ми поста?
	— Да. Приемате ли?
	— Да! — изписках и той се засмя на жизнерадостността ми. Усмихнах се широко, а Купър се протегна и стисна коляното ми, видимо доволен заради мен.
	— Тогава ще се видим в клиниката в неделя в десет, за да ви въведа в курса. Започвате в понеделник сутринта.
	— Ще бъда там. — Почувствах облекчение. Толкова силно облекчение, че чак не можех да обясня. — Благодаря ви.
	— За нищо.
	Затворихме и аз започнах да подскачам на място.
	— Имам работа.
	— Чух — отвърна развеселено Купър.
	— Пак ще бъда лекар.
	Той ми отправи поглед, изпълнен с нежност.
	— Никога не си спирала да бъдеш лекар, Джесика.
	Отпуснах се назад на седалката си, устремих поглед навън към отминаващия ни град и се усмихнах.
	— Днес е хубав ден.
	— Да — съгласи се Купър.

	* * *

	От тавана на „Антониос“ висеше транспарант с надпис, гласящ: „На добър път, Джордж!“
	Ресторантът беше пълен с хора, които се въртяха около шведската маса, пиеха и просто се наслаждаваха на последната вечер в присъствието на Джордж Бекуит, преди той да отпътува за Нова Скотия.
	— Не мога да повярвам, че ти устроих това парти, Джордж Бекуит, само за да установя, че си продал имота си на готвач. Готвач! Като че ни е нужна още конкуренция — изломоти Айрис.
	Шумният й ропот ме накара да отклоня поглед от Арчи и Анита. Седяха в един ъгъл с хора, които не разпознавах. Анита изглеждаше из кльощавяла и уморена, но все пак беше излязла и аз приех това за признак на сили. Добър знак.
	Колкото до Арчи… Той пиеше газирана вода.
	Наклоних се към Купър.
	— Отивам да спася Джордж.
	Той кимна и ме пусна с неохота, а после насочи внимание обратно към Бейли и Том. Забързах към мястото и отпуснах ръка върху рамото на Джордж.
	— Как си?
	— О, слава богу — промърмори той. — Спасение.
	— Джордж! — изпухтя Айрис.
	— Съжалявам, Айрис, тази красива дама се нуждае от питие — бързо ме поведе надалече от Айрис по посока на шведската маса. — Тази жена винаги ме е ужасявала — призна.
	Изсмях се.
	— Властна натура е.
	Той изсумтя и си взе наденичка в бекон.
	Вгледах се в него и изведнъж изпитах някаква меланхолия.
	Не само че за това кратко време се бях привързала към него, но те със Сара бяха причината да съм тук.
	Може би Бейли и останалите жители на града бяха прави за това място и съдбата.
	Почувствах се, сякаш съдбата ме беше довела тук под дегизировката на писмата на Сара.
	И се бях влюбила на дъсчената еспланада.
	Беше приятно да си мисля, че все пак легендата може би беше истинска.
	— Съжалявам, че заминаваш.
	Джордж ми се усмихна мило.
	— Благодарих ли ти, задето ми донесе писмата на Сара? Защото наистина съм ти благодарен, Джесика. Никога няма да разбереш от колко голямо значение е това.
	Устремих поглед към Купър, а той сякаш долови взора ми и насочи към мен така сините си, така топли и любящи очи.
	— Мисля, че разбирам — отроних.
	— Може би все пак не е било за нищо — промърмори Джордж.
	Думите му привлякоха погледа ми обратно върху него и установих, че мести очи между нас с Купър.
	— Какво?
	Усмихна се.
	— Може би в крайна сметка не е било напразно. Това между нас със Сара.
	Все още озадачена, аз поклатих глава.
	Това го накара да се усмихне още по-широко.
	— Общата картина, Джесика. Общата картина. Понякога една отделна история представлява важна част от по-голяма история.
	Най-накрая схванах и това извика сълзи в очите ми.
	Той забеляза и кимна към виното.
	— Питие?
	— Не мога — отвърнах със съжаление. — Утре доктор Дуган ще ме въвежда в работата в клиниката.
	— О! — чух глас зад гърба си и се обърнах, за да установя, че Сейди избутва някакъв мъж, за да се добере до мен. — Чух, че ти си новата ни лекарка.
	Примигнах изненадано, понеже не бях забравила как два пъти я залавях да флиртува с моя мъж.
	— Да.
	— Докторе — подхвана Сейди. — Имам малък проблем. Чудех се дали не можеш да хвърлиш един поглед, ако имаш минутка.
	— Проблем ли? — Намръщих се.
	— Ами, ето виж — събу сандала си. — Погледни палеца ми. Не ти ли се струва подут? Боли ужасно. Май съм го счупила, докторе. Ти как мислиш?
	Изведнъж си припомних какво ми беше казала Бейли.
	— Мисля, че трябва да си обуеш сандала, да си запишеш час и да дойдеш да ме видиш в кабинета ми.
	Тя ми се намръщи.
	— Заради Купър ли е? Защото аз вече се дръпнах.
	Едва успях да прикрия усмивката си.
	— Не, Сейди. Причината е, че съм на парти, а не на работа.
	— О, ясно. Просто реших да попитам. — Повдигна рамене и се отдалечи, без да куца, ако мога да добавя.
	Джордж се изхили до мен.
	— Свиквай с това, доктор Хънтингтън.
	— Да, Бейли ме предупреди.
	— Мислиш ли, че ще го понесеш? Животът в малкия град?
	Огледах хората, появили се да се сбогуват с Джордж, а после очите ми се спряха върху Купър, който беше заобиколен от сестра си, Джоуи и приятели. Единствените, които липсваха, бяха Еймъри и Вон, но се надявах това да се промени през следващите няколко месеца.
	В „Антониос“ беше шумно, експанзивно, преливащо от енергия.
	Нямаше нищо общо с успокояващия звук от прибоя, разбиващ се в брега.
	И все пак, докато стоях на място с поглед, вперен в този на Купър Лоусън, заобиколена от хората на Хартуел, се почувствах като онзи първи път, когато стоях на балкона в хотела на Бейли.
	В покой.
	Най-накрая.
	— Да — промълвих. — Определено ще го понеса.
