D>
	Посвещавам тази книга на Дейвид Ричардсън, Джъстин Ричардс и Джак Фароу за това, че изтърпяха гневните ми избухвания, докато пишех този роман, на Рут Олтаймс и Катрин Смейлс, че се грижиха за мен в Болоня, и на Луис Алкок, който беше роден почти по същото време, по което тази книга беше завършена.
	Изказвам огромната си благодарност на Филип Арда за това, че задаваше проницателни въпроси относно Джеръми Брет, както и на студентите по „Детска литература“ от Ланкастърския университет, за това, че не задаваха проницателни въпроси относно Джеръми Брет.
D$


>	Глава 1

	Слънчевата светлина се отразяваше в повърхността на водата и изпращаше кинжали от светлина в очите на Шерлок. Той премига няколко пъти и се опита да държи клепачите си наполовина затворени, за да намали значително блясъка.
	Малката лодка с гребла се поклащаше приятно в средата на езерото. То беше заобиколено отвсякъде от тревни площи, храсти и дървета. Цялата тази красота приличаше на зелена купа, чийто капак беше безоблачното синьо небе.
	Шерлок беше седнал на носа на лодката, обърнат с гръб. Еймиъс Кроу се беше разположил отзад и тежестта му бе накарала неговата страна да се потопи по-надълбоко във водата, а тази на младежа беше останала по-издигната. Американецът държеше въдица над езерото. На гънката корда бяха завързани няколко пера, които плаваха на повърхността на водата — примамка, която имаше за цел да излъже гладните риби и да ги накара да си помислят, че това е муха.
	В лодката между двама им имаше празна ракитена кошница.
	— Защо си взел само една въдица? — попита недоволен Шерлок.
	— Това не е риболовен излет — отвърна весело Кроу, без да отделя очи от примамката, — макар да изглежда като такъв. Не, това е урок по житейски умения.
	— Трябваше сам да се сетя — измърмори младежът.
	— Но също така е начин да осигуря вечерята за мен и Вирджиния тази вечер — призна си учителят му. — Винаги, ако е възможно, се опитвай да подреждаш задачите си по начин, който позволява да вършиш няколко неща едновременно.
	— Аз само да стоя ли? — попита учуден Шерлок. — И да те гледам как се опитваш да уловиш вечерята си?
	— Нещо такова — усмихна се Кроу.
	— Много време ли ще ти отнеме?
	— Е, зависи.
	— От какво?
	— От това дали съм добър рибар, или не.
	— Какво те прави добър рибар? — попита младежът, като добре знаеше, че сам се навира между шамарите, но просто не можеше да се спре.
	Вместо да отговори, Кроу нави майсторски кордата с помощта на месинговата макара с кокалена дръжка. Примамката от пера подскочи над водата и увисна във въздуха, а от нея закапаха капки, които проблясваха на светлината. Американецът вдигна въдицата нагоре. Кордата се завъртя над главата му, а примамката се превърна в неясно петно. Заметна напред и перата образуваха осмица на фона на синьото небе, преди да цопнат в езерото, този път на друго място. Кроу внимателно ги наблюдаваше, докато се носеха плавно, и се усмихна.
	— Всеки добър рибар знае — започна той, — че рибата реагира различно в зависимост от температурата и сезона. Рано сутринта през пролетта например въобще не кълве. Водата е студена и не се затопля особено бързо, защото слънцето е ниско, лъчите му отскачат от водата и рибата е мудна. Кръвта й, която се влияе от ниските температури и от заобикалящата я среда, тече бавно. Изчакай до по-късно сутринта или до ранния следобед и нещата започват да се променят. Рибата ще кълве периодично, защото слънцето ще грее върху водата, ще я затопли и рибата ще стане по-жизнена. Разбира се, вятърът ще раздвижва топлата повърхност и мушичките, с които рибата се храни, затова рибарят трябва да имитира тези движения. Няма смисъл да се риболовства на места, където водата все още е студена или където няма никаква храна. Но пак казвам, всичко това зависи от сезоните.
	— Трябва ли да си водя бележки? — попита Шерлок.
	— Имаш глава на раменете, използвай я. Запомни всички тези факти. — Кроу изсумтя и продължи: — През зимата например водата е студена, може дори да замръзне, и тогава рибата не се движи много бързо. Тя живее благодарение на резервите, които е натрупала през есента, в общи линии. Риболовът не върви особено добре през зимата. Така, какво научи до момента?
	Шерлок прехвърли набързо фактите в главата си.
	— През пролетта най-добре да се пробваш късно сутринта или късно следобед, а през зимата е по-добре да отидеш на пазара и да си купиш каквото ти трябва.
	Кроу се засмя.
	— Добро обобщение на фактите, но помисли какво се крие _зад_ тях. Какво е правилото, което ги _обяснява_?
	Младежът помисли над въпроса известно време.
	— Най-важна е температурата на водата, а онова, което я определя, е колко е силно слънцето и дали пече право върху нея, или под ъгъл. Предвид разположението на слънцето може да се прецени къде водата е топла, а не гореща, и точно там ще се навърта рибата.
	— Точно така.
	Примамката се раздвижи лекичко и Кроу се наведе напред. Изморените му сини очи не мигваха под гъстите сиви вежди.
	— Всяка риба предпочита различна температура — продължи тихичко той. — Един добър рибар би използвал знанията си за предпочитанията на всеки отделен вид в комбинация със знанията си за всеки сезон, за точното време през деня, за състоянието на езерото и кой вид риба коя част от езерото предпочита през този сезон от годината.
	— Всичко това е много интересно — отвърна предпазливо Шерлок, — но едва ли ще си избера риболова за хоби. Струва ми се, че дълго време само се стои и се чака да се случи нещо. Предпочитам, ако се наложи да стоя дълго някъде, да разполагам с добра книга за четене, а не с въдица.
	— Онова, което се опитвам да ти обясня — продължи търпеливо Кроу — по моя си недодялан и груб начин, е, че ако се опитваш да хванеш нещо, трябва да си много подреден. Трябва да си наясно с навиците на плячката си и как тези навици се променят в зависимост на обстановката и обстоятелствата. Този урок може да бъде приложен както с рибите, така и с хората. Те също имат своите предпочитания и предпочитани места в различните части на деня и тези предпочитания могат да бъдат различни според това дали е слънчево, или вали, дали са гладни, или сити. Трябва да опознаеш плячката си, за да предвидиш къде може да бъде. След това можеш да използваш примамка — точно като тези красиви пера, вързани заедно с малко памук, — нещо, на което жертвата ти няма да устои да клъвне.
	— Разбрах какъв е урокът — отвърна Шерлок. — Сега може ли да си ходим?
	— Не. Все още не съм уловил вечерята си. — Очите на Кроу шареха по повърхността на езерото и търсеха нещо. — След като си наясно с плячката си и навиците й, трябва да потърсиш следи от присъствието й. Тя няма просто да се покаже и да се представи. Не, тя ще се спотайва, ще внимава. Налага се да търсиш дребните знаци, че е там. — Погледът му се спря на около три метра и половина от лодката им. — Погледни — каза американецът и посочи с глава един участък от езерото. — Какво виждаш?
	Шерлок присви очи.
	— Вода?
	— Какво друго?
	Младежът премрежи поглед, за да види какво му сочеше Кроу. За момент една малка част от водата като че ли потъна едва, като вълна на обратен ход. Това се случи само за момент и след това отново всичко стана нормално. След като разбра какво търси, Шерлок видя още такива потъвания, още такива внезапни кратки мигове, в които повърхността на езерото се променяше едва.
	— Какво е това?
	— Нарича се „всмукване“ — отвърна Кроу. — Случва се, когато рибата — в нашия случай пъстърва — се намира точно на повърхността на водата и търси мушички, които плуват по нея. Когато забележи такива, всмуква вода, а с нея — и насекомото върху нея. На повърхността се вижда само това малко всмукване. А това, приятелю, ни показва къде се намира пъстървата.
	Американецът дръпна въдицата, за да премести примамката да мине през мястото, на което Шерлок беше видял пъстървата да всмуква мушички. За момент нищо не се случи, след което примамката внезапно потъна. Кроу вдигна въдицата и започна да навива макарата колкото се може по-бързо. Водата експлодира в сребристи капки, в центъра на които се гърчеше риба. Устата й беше закачена от скритата между перата кукичка, а люспите й бяха на кафяви петна. Кроу вдигна майсторски въдицата нагоре и рибата буквално полетя към лодката, където се затърчи неистово. Той продължи да държи пръта с ръка, за да не падне обратно в езерото, а с другата се пресегна назад, откъдето взе една дървена бухалка. Нанесе бърз удар и рибата застина.
	— Та какво научихме днес? — попита весело американецът и откачи кукичката от устата на рибата. — Научи навиците на плячката си, разбери правилната примамка за нея и потърси знаците, които подсказват, че е наблизо. Ако направиш всичко това, определено ще повишиш шансовете си за успешен лов.
	— Кога ще ми се наложи на мен да преследвам някого или нещо? — попита Шерлок, който разбираше смисъла на урока, но не знаеше как може да му е полезен. — Знам, че си бил ловец на глави в Америка, но се съмнявам да се посветя на тази професия. Най-вероятно ще стана банкер или нещо подобно. — Докато изричаше думите, младежът усети как сърцето му се свива. Последното нещо, което искаше, беше някоя скучна работа зад бюро, но не знаеше с какво друго може да се занимава.
	— О, животът е пълен с неща, които може да поискаш да уловиш — отвърна Кроу, като пусна рибата в кошницата и сложи капака отгоре й. — Може да искаш да намериш инвеститори за някоя схема за правене на пари. Може по някое време да решиш да си потърсиш съпруга. Може да ти се наложи да намериш човек, който ти дължи пари. Съществуват най-различни причини, заради които да искаш да преследваш някого. Основните принципи са същите. — Американецът изгледа Шерлок изпод гъстите си вежди и добави: — Базирайки се на предишен опит, винаги има убийци и престъпници, на които може да се натъкнеш през живота си. — Учителят отново вдигна въдицата, направи осмица във въздуха и запрати примамката във водата. — Освен всичко това може да поискаш да ловиш елени, прасета и риба.
	След речта си Кроу премрежи поглед и през следващия един час се отдаде изцяло на риболова, докато Шерлок само го наблюдаваше.
	След като улови още две риби, които прибра при първата в кошницата, той остави въдицата в лодката и се протегна.
	— Мисля, че е време да се връщаме — заяви ведро. — Освен ако не искаш да опиташ и ти?
	— Какво ще правя с рибата? — учуди се Шерлок. — В къщата на чичо и леля имаме готвач. Закуската, обядът и вечерята се носят на поднос, без да се налага да се тревожа за тях.
	— Някой трябва да улавя животните, за да се приготвя храната — обясни Кроу. — Един ден може да ти се наложи сам да си я осигуряваш. — Усмихна се. — Или може да решиш да изненадаш прекрасната мисис Еглантайн с една хубава дебела пъстърва за вечеря.
	— Мога да я скрия в леглото й — измърмори младежът. — Какво мислиш?
	— Доста съблазнителна мисъл — засмя се американецът, — но не, не мисля.
	Той хвана греблата и загреба към брега. След като завърза лодката, двамата с Шерлок се насочиха към къщата му.
	Пътеката се намираше от стръмната страна на купата, в която се съдържаше езерото. Кроу вървеше напред с кошницата. Огромното му тяло изненадващо не издаваше почти никакви звуци, докато се движеше. Младежът го следваше едновременно изморен и отегчен.
	Стигнаха до хребета на склона, където земята се скосяваше стръмно зад тях и беше сравнително равна пред очите им. Кроу спря, за да даде възможност на Шерлок да го настигне.
	— Запомни нещо — каза той и посочи към синята повърхност на езерото. — Ако някога отидеш на лов, недей да спираш на места като това, независимо дали за да се насладиш на гледката, или за да огледаш по-добре терена. Представи си каква гледка сме за животните в гората. Фигурите ни се забелязват от километри.
	Преди Шерлок да успее да отвърне каквото и да било, Кроу тръгна отново, като си проправяше път през растителността. Младежът се зачуди откъде спътникът му знаеше накъде да върви, без да използва компас. Тъкмо щеше да го попита, но вместо това се опита сам да се сети. Някак си Кроу се ориентираше по обстановката. Слънцето изгряваше от изток и залязваше на запад, но това не беше от голяма полза на обед, когато беше точно отгоре. Или дали беше така? Шерлок помисли малко и стигна до извода, че слънцето ще бъде точно отгоре на обед само на местата, разположени на Екватора. За страна като Англия, която се намираше в Северното полукълбо, най-близката точка до Екватора щеше да е право на юг, така че слънцето на обед щеше да е на юг от точката, която е точно отгоре. Вероятно така се ориентираше Кроу.
	— Мъхът расте по-добре от северната страна на дърветата — провикна се учителят през рамо. — Там е по-сенчесто и по-влажно.
	— Как го правиш? — изкрещя въпроса си Шерлок.
	— Кое?
	— Откъде знаеш какво си мислят хората и как успяваш да ги прекъснеш в точния момент?
	— Ах — засмя се Кроу. — Това е трик, който ще ти обясня някой друг път.
	Шерлок изгуби представа за времето, докато вървяха през гората, но в един момент учителят му спря, клекна и остави кошницата на една страна.
	— Какъв извод можеш да направиш? — попита той.
	Младежът клекна до него. В меката почва под едно дърво забеляза отпечатък от копито — малко и във формата на сърце.
	— Оттук е минал елен? — предположи той, като основа заключението си на видяното.
	— Така е, но накъде е тръгнал и колко е стар?
	Шерлок разгледа отпечатъка по-отблизо, като се опита да си представи копитото на елена, но не успя.
	— Оттук? — предположи отново той и посочи посоката от страната на закръглената част на следата.
	— В другата посока — коригира го Кроу. — Представяш си копитото на кон, където закръглената част е отпред. Острата част на копитото на елена винаги сочи посоката, в която се движи. Освен това този е млад екземпляр. Можеш да го разбереш по малките овални форми зад отпечатъка. Направени са от петия пръст.
	Американецът се огледа наоколо.
	— Погледни натам — каза той и кимна в другата посока. — Виждаш ли следата в тези храсти и треви?
	Шерлок погледна и осъзна, че Кроу е прав — наистина имаше следа, макар и трудно забележима. Храстите и тревата бяха леко разтворени настрани. Разстоянието беше около дванадесет сантиметра, изчисли той.
	— Елените се движат по цял ден между района, който обитават, и любимото си място, на което пият вода, в опит да намерят храна — обясни Кроу, който продължаваше да клечи. — Веднъж намерили безопасен маршрут, продължават да го използват, докато не бъдат изплашени от нещо. Какво ти подсказва това?
	— Плячката се навърта на едни и същи места, докато не бъде обезпокоена? — отвърна предпазливо Шерлок.
	— Точно така. Запомни го. Ако търсиш човек, който обича да си пийва, провери кръчмите. Ако търсиш човек, който си пада по хазарта, провери състезателните събития. На всеки му се налага да се придвижва по някакъв начин, така че разпитай файтонджиите и кондукторите — разбери дали някой е виждал твоя човек.
	Кроу се изправи, вдигна кошницата и тръгна през дърветата. Шерлок го последва, като се оглеждаше. След като американецът му беше обяснил какво да търси, забеляза разнообразни следи по земята — бяха оставени от различни по големина елени, глиган, язовец и лисица. Също така видя следи в храсталаците, оставени от животински тела. Онова, което до преди малко беше невидимо, стана очевидно. Същото място изглеждаше коренно различно.
	Отне им половин час, за да стигнат до портите на имението Холмс.
	— Ще те оставям — каза Кроу. — Да продължим отново утре. Има още неща за проследяването и лова, на които искам да те науча.
	— Няма ли да влезеш за малко? — попита Шерлок. — Мога да накарам Кук да направи чай, а някоя от прислужниците да изкорми и изчисти рибите.
	— Много мило предложение от твоя страна — избоботи Кроу. — Мисля да се възползвам от него.
	Двамата тръгнаха по чакълената алея към внушителната фасада на имението Холмс. Този път водеше Шерлок.
	Без да почука, той отвори вратата.
	— Мисис Еглантайн! — провикна се дръзко.
	Една черна фигура се откъсна от мрака в основата на стълбището и се плъзна напред.
	— Млади мастър Шерлок — обади се икономката със сухия си като есенни листа глас. — Явно отношението ви към този дом е по-скоро като към хотел, отколкото като към резиденцията на семейството ви.
	— А вашето е сякаш сте член на семейството, а не прислужница — отвърна той с хладен, но треперещ глас. — Мистър Кроу ще пие следобедния си чай с мен. Моля да се погрижите. — Младежът зачака. Не беше сигурен дали мисис Еглантайн ще приеме заповедта, или ще му се сопне. Имаше усещането, че и тя не е сигурна как да постъпи, но след малко се обърна и тръгна към кухнята, без да изрече и дума.
	Шерлок изпита внезапна и неустоима нужда да настъпи още малко жената, която беше направила последната година от живота му по-трудна.
	— О — добави той и посочи към кошницата на учителя си, — мистър Кроу хвана няколко риби. Бъдете така добра да накарате някой да ги изкорми и изчисти.
	Мисис Еглантайн се обърна — изражението на лицето й можеше да пресече мляко и да накара някоя овца да роди преждевременно. Устните й се свиха, сякаш се опита да премълчи нещо.
	— Разбира се — отговори най-накрая през стиснати зъби тя. — Ще изпратя някого да вземе кошницата. Бъдете така добри да я оставите тук и да се отправите към гостната.
	Икономката отново потъна в сенките.
	— Трябва да държиш под око тази жена — каза тихичко Еймиъс Кроу. — В погледа й има злоба, когато те погледне.
	— Не знам защо чичо и леля толерират поведението й — отвърна Шерлок. — Не е от най-добрите икономки. Прислугата се ужасява от нея и едва успяват да си вършат добре работата. Прислужниците постоянно изтърват чинии, когато е наоколо, защото целите треперят.
	— Темата изисква по-сериозно разследване — предложи Кроу. — Ако, както казваш, тя не е особено добра икономка, то тогава трябва да съществува друга основателна причина да продължава да работи тук въпреки язвителния си нрав. Вероятно чичо ти и леля ти са задължени на нея или семейството й и по този начин изплащат дълга си. Или може би знае някаква тайна за семейството ти, която трябва да остане скрита, и ги изнудва.
	— Мисля, че Майкрофт знае отговора на въпроса — каза Шерлок и си спомни писмото, което брат му изпрати, когато дойде да живее в имението Холмс. — Мисля, че ме предупреди за нея.
	— Брат ти знае много неща — отвърна Кроу с усмивка на лицето. — А онова, което не знае, не си заслужава да се знае.
	— Някога си го обучавал, нали? — попита Шерлок.
	Учителят кимна.
	— Водил ли си и него за риба?
	Обикновено сериозният Кроу избухна в смях.
	— Само веднъж — призна си той, докато се смееше. — Брат ти не си пада особено по излетите. За първи и последен път видях човек да се опитва да хване риба, като я преследва в естествената й среда.
	— Гмурнал се е след някоя ли? — учуди се Шерлок и се опита да си представи картината.
	— По-скоро падна, докато се опитваше да я извади. Каза ми, докато го вадех от водата, че никога повече няма да напусне безопасната суша, а ако тази суша е някоя градска улица, още по-добре. — Кроу млъкна за миг. — Но ако го попиташ, все още може да ти разкаже за навиците и храненето на всички риби в Европа. Физическата му подготовка може да не е сред най-добрите, но умът му е остър като шивашка чанта с игли.
	Шерлок се засмя.
	— Да отидем в стаята за гости — каза той. — Чаят ще пристигне скоро.
	Стаята за гости се намираше веднага след главния коридор в предната част на къщата. Шерлок се разположи в един удобен стол, а Кроу — на един диван, който беше достатъчно голям, за да поеме значителните му телеса, но въпреки това изскърца под тежестта му. По преценка на Шерлок, американецът тежеше колкото Майкрофт Холмс, но при Кроу всичко беше солиден кокал и мускули.
	Някой почука леко на вратата и в помещението се появи една от прислужниците със сребърен поднос в ръце. На него имаше чайник, две чаши с чинийки, малка каничка с мляко и чиния с кекс. Или госпожа Еглантайн беше необичайно щедра, или някой от прислугата беше решил да накара госта да се почувства добре дошъл.
	На подноса също така имаше тесен бял плик.
	— Писмо за вас, сър — каза прислужничката, без да поглежда Шерлок в очите. Тя остави подноса на масата. — Желаете ли нещо друго?
	— Не, благодаря ти.
	Младежът едва дочака жената да излезе и грабна плика. Не получаваше много писма в имението Холмс, а когато получеше такова, почти винаги беше от…
	— Майкрофт!
	— Това факт ли е, или предположение? — попита Кроу.
	Шерлок размаха плика пред него.
	— Разпознах почерка, а пощенският печат е от Уестминстър, където се намират службата, квартирата и клубът му.
	Младежът отвори плика, като счупи восъка, с който беше запечатан.
	— Виж! — каза той и вдигна листа. — Писмото е написано с канцеларски материали от клуб „Диоген“.
	— Провери клеймото на плика — измърмори Кроу. — Колко е часът на него?
	— Три и половина вчера следобед — отговори Шерлок озадачен. — Защо?
	Учителят погледна невъзмутимо ученика си.
	— Говорим за следобед в работен ден и той е в клуба и пише писма, а не е в службата си? Това не ти ли се струва доста необичайно поведение за брат ти?
	Шерлок обмисли чутото за момент.
	— Веднъж ми каза, че често отива в клуба си за обяд — отвърна след малко той. — Вероятно е написал писмото, докато се е хранил, и е накарал някой слуга да го изпрати. Пощата събира писма до ранния следобед, след което около три часа писмото е отишло в отдела за сортиране и е било подпечатано половин час по-късно. Това не е подозрително, нали?
	Кроу се усмихна.
	— Никак даже. Просто се опитвах да отбележа, че съществуват много факти, които може да се заключат от едно обикновено писмо. Ако печатът беше от Салисбъри, а не от Уестминстър, щеше да е необичайно и щеше да изисква задаването на последващи въпроси. Ако знаехме, че брат ти никога не напуска бюрото си през деня, дори за обяд — което е малко вероятно, трябва да отбележа, — и все пак листът е от клуба му, то тогава това щеше да е необичайно. Можеше да направиш заключения, че брат ти е изгубил работата си, че е бил много разстроен и не е отишъл на работа или че си е тръгнал рано.
	— Или просто е взел канцеларски материали от клуб „Диоген“ и ги е използвал в службата си — посочи Шерлок.
	Кроу изглеждаше объркан.
	— Предполагам, че винаги има алтернативно обяснение — изръмжа той.
	Младежът зачете бързо писмото. Вълнението му нарастваше с всяка следваща дума, докато накрая се тресеше целият.
C>
	Скъпи ми Шерлок,
	Пиша бързо, защото очаквам пристигането на пудинга ми от пържола и бъбреци и ми се иска да оправдая изцяло времето си, преди да се върна в службата.
	Надявам се да си добре и раните от неотдавнашните ти приключения вече да са зараснали. Надявам се също така леля и чичо да са добре и госпожа Еглантайн да не е особено неприятна.
	Сигурен съм, ще се зарадваш да чуеш, че съм уредил всичко, за да продължиш обучението си в имението Холмс. Новината, че няма да се връщаш в училище „Дийпдийн“, едва ли е шок за теб.
	Еймиъс Кроу ще продължи да те обучава в по-практическите и спортни аспекти на живота, а чичо Шеринфорд се съгласи да отговаря за религиозното и литературното ти образование, така че остава само математиката. Ще помисля над това и ще те уведомя, когато стигна до някакво решение. Целта, разбира се, е за няколко години да те подготвим за университета. По някое време трябва да обсъдим какви са предпочитанията ти — Оксфорд или Кеймбридж.
	Между другото, тази сутрин пристигна писмо от баща ни. Вероятно го е изпратил веднага след като е пристигнал в Индия, тъй като в него е описано всичко, което се е случило по време на пътуването му. Сигурен съм, че ще предпочетеш да прочетеш лично писмото, вместо да ти разказвам за него, затова те каня да обядваш с мен (в клуба ми, естествено) утре.
	Моля те, предай поканата ми и на мистър Кроу: има някои подробности относно образованието ти, които искам да обсъдя с него. Влакът в 9:30 от Фарнъм ще ви докара тъкмо навреме на гара „Ватерло“, за да се срещнем точно в 12.
	Нямам търпение да се видим утре и да ми разкажеш всичко, което ти се е случило от последната ни среща насам.
@	Твой обичен брат,
@	Майкрофт
C$
	— Нещо интересно? — попита Еймиъс Кроу.
	— Отиваме в Лондон — отговори Шерлок и се ухили.


>	Глава 2

	Същия следобед Шерлок язди до Фарнъм под слабия дъжд, който оставяше локви по пътя и успяваше да намокри задната част на врата му, независимо колко вдигаше яката си или я втъкваше навътре. Яздеше коня, който беше „освободил“ от барон Мопертюи — коня, на който все още не беше измислил име и не знаеше дали някога щеше да даде такова.
	Просто не можеше да разбере защо хората кръщаваха животните. На тях не им пукаше дали имат имена, номера, или не, а името предполагаше някакво ниво на съпричастие и равнопоставеност, които не съществуваха. Животните бяха животни, а човешките същества бяха човешки същества.
	Докато конят му газеше локвите до пазарския град, Шерлок се замисли относно странната разлика между домашните любимци и животните. Щом можеше да се яде говеждо под формата на пържола, тогава защо не можеше да се яде кон? Изглежда, нямаше никаква логична причина това да не се прави — доколкото му беше известно, конското месо не беше отровно или нещо такова. Също така, щом котките и кучетата не бяха в менюто, тогава защо и зайците не бяха спасени от тенджерата? Нямаше никакъв смисъл. Някой беше дръпнал чертата в животинското царство и беше заявил:
	— Така, тези от тази страна можете да ги ядете на корем, а тези от тази страна можете само да ги разхождате, да ги галите и да се грижите за тях, дори да ги погребвате, когато умрат.
	Докато водата си проправяше път през всяка пролука в дрехите му, Шерлок се чудеше дали в другите страни съществуват същите нелогични правила. Питаше се дали има държави, чиито жители ядат коне и кучета, а смятат кравите за свещени. Ако съществуваха такива, то тогава цялата тази работа беше много субективна, дори произволна, но пък, ако всички страни правеха едни и същи разграничения, то в такъв случай всички човешки същества щяха да приемат кравите като храна, а конете — като приятели.
	Шерлок отнесено потупа коня си по врата. _Можеше_ ли да го изяде? Можеше ли да си похапне сочна пържола, ако знаеше, че само няколко часа преди това е яздил животното, от което е направена? От логическа гледна точка не виждаше проблем в това, но на практика самата мисъл го отвращаваше. Може би, ако умираше от глад, щеше да го стори. Може би, ако той и конят му бяха хванати в капана на снежна буря и нямаше друг шанс за оцеляване, щеше да го сготви и да го изяде. Имаше смисъл в това.
	Докато яздеше в покрайнините на Фарнъм, му хрумна доста обезпокоителна мисъл. Ако принципно беше готов да изяде коня си, тогава защо не би изял приятелите си? Ако двамата с _Мати_ бяха хванати в снежна буря…
	Само при мисълта за това му стана лошо и Шерлок побърза да я изгони, но в съзнанието му остана частичка съмнение. Логически погледнато, имаше голяма разлика между насекоми и човешки същества, що се отнасяше до интелект и развитие. Рибите и жабите бяха по-близо до насекомите, а кучетата и котките — до хората. Мистър Чарлз Дарвин не беше ли написал наскоро точно това в „Произход на видовете“ — книга, от която чичо Шеринфорд се оплакваше на вечеря преди няколко седмици? Човешките същества бяха просто поредният тип животни според Дарвин, които не притежаваха нищо специално или богоподобно. Но ако се изключеше религията от дискусията и се приемеше, че хората не са нищо повече от животни, които могат да говорят и да произвеждат сечива, то тогава защо не беше позволено да се ядат, както се ядат кравите например?
	Въпросите бяха прекалено много, а и логиката не беше от голяма полза. Тя му казваше, че ако _това_ е така, то и _онова_ е така, но Шерлок вътрешно знаеше, че има разлика. Има ограничения. Проблемът се състоеше в това, че не знаеше кой ги е наложил и как може да се определят правилно.
	И всички тези проблеми само защото не беше дал име на коня си.
	— Ще те кръстя Филаделфия — промърмори си младежът и отново потупа животното по врата.
	Усмихна се на себе си. В това име бяха вложени много значения. Все пак Вирджиния — дъщерята на Еймиъс Кроу — беше кръстила кобилата си Сандия, на една планинска верига в Америка, така че и той имаше право да кръсти своя на някой американски град. Влакът, на който той, Вирджиния и Мати бяха хванати в капан преди няколко месеца, след като Мати беше взет за заложник от агентите на Дюк Балтазар, принадлежеше на „Филаделфия Лайн“ и името винаги щеше да му напомня за преживяното. Фили беше съкратено от Филаделфия, а на английски така се наричаха младите кобилки. Изборът му беше издържан, откъдето и да го погледнеше.
	— Филаделфия да е тогава — изрече на глас Шерлок. Конят изпръхтя, сякаш разбираше всичко и одобряваше. Това, разбира се, беше само въображението му.
	Стигнаха до центъра на града и младежът остави коня си — остави _Филаделфия_ завързана до пазара за пшеница и тръгна под тухлените колонади, за да потърси Мати. Вече познаваше добре навиците на приятеля си — знаеше къде да го намери по всяко време на денонощието. Момчето като че ли си беше изградило рутина. Вместо да плава с лодката си в търсене на нови градове и нови възможности, то се беше установило във Фарнъм, поне за известно време. Шерлок тайничко се надяваше да е заради него и заради приятелството им. Харесваше младия Матю Арнат и щеше да му липсва, когато… ако си тръгнеше.
	Мати стоеше край реката и очевидно не правеше нищо конкретно. Шерлок обаче знаеше, че приятелят му чака появата на една баржа, която носеше щайги с риба с натрошен лед върху нея. Той беше установил, че ако някоя от щайгите бъдеше изтървана и смачкана, можеше да си открадне някоя и друга рибка от разсипаните, преди да бъде прогонен. Понякога Шерлок се чудеше дали Мати нарочно не се пречкаше на мъжете, които разтоварваха баржата, за да ги накара да изтърват някоя щайга, но не смееше да го попита. По-добре да не знае.
	— Здрасти — поздрави го приятелят му. — Чудех се кога ще се появиш.
	— Утре заминавам за Лондон — уведоми го Шерлок. Първоначалните му намерения бяха да завърже разговор, да попита младия Матю къде е бил и какво е правил, но просто не можа да го направи. Не беше особено добър във воденето на разговори. — Трябва да отида до гарата, за да купя билети.
	— Успех — измърмори Мати.
	— Можеш да дойдеш с мен — предложи Шерлок, макар да не беше сигурен дали поканата на Майкрофт го позволяваше.
	— До гарата ли? Не, благодаря, вече съм я виждал.
	— Имах предвид до Лондон! — нетърпеливо поясни Шерлок.
	— Не можеш да ме убедиш да се върна в онзи смог. — Мати поклати глава. — Все още помня какво се случи последния път. След като двамата с Джини бяхте отвлечени от онзи тип, който работеше за барон Мопертюи, трябваше да се върна във Фарнъм заедно с баща й. Той се опита да ме научи да чета! — Гласът на младежа беше изпълнен с огорчение. — Казах му, че не _искам_ да чета, а той продължаваше да ми обяснява: „тук трябва да е _а_, а не _ъ_, освен в случаите, когато…“, и разни такива. После трябваше да отплаваме за Франция, за да ви намерим, а той продължи с опитите си. Просто не спираше.
	— Мисля, че просто обича да преподава — констатира Шерлок. — А ти си бил единствената му публика.
	— Е, няма да направя тази грешка втори път.
	— Виждал ли си Вирджиния?
	— От няколко дни не съм.
	— Искаш ли да отидем да я потърсим?
	Мати поклати глава, като не отделяше очи от реката.
	— Не, предпочитам да хапна.
	— Мога да те почерпя със свински пай — предложи Шерлок.
	Приятелят му изглеждаше заинтригуван, но в крайна сметка поклати глава.
	— Няма винаги да си наблизо — отвърна той. — Не мога да разчитам на някого другиго да ме храни. Налага се да се оправям сам, което означава, че трябва да обръщам сериозно внимание на уменията си и да ги поддържам във форма. Трябва да съм способен да отмъквам карфиол и шунка, без никой да ме забележи.
	— Всичко е наред — отвърна тихичко Шерлок. — Това не е благотворителност, а приятелство.
	— На мен ми изглежда като благотворителност — избоботи Мати. — А аз не приемам такава. Повече не.
	Шерлок кимна.
	— Разбирам. — Бързо се огледа наоколо. — Ще тръгвам за гарата. Ще се видим ли по-късно?
	— Зависи кога ще се появи обядът ми — отвърна навъсен Мати.
	Младежът си тръгна, без да знае накъде точно върви. Беше неспокоен. Искаше вече да отпътува за Лондон, но беше наясно, че трябва да изчака още ден. Майкрофт беше повече от ясен.
	Известно време се скита по „Хай стрийт“, като мина покрай таверни, където клиентелата беше сериозна, макар все още да беше обед, покрай пекарни, чиито витрини бяха препълнени с хляб, направен като плитки и поръсен със семена, покрай магазини, които продаваха плодове и зеленчуци или инструменти, семена и дрехи, които варираха от груби до изискани, и покрай тълпи от местни, които купуваха, продаваха или просто се навъртаха наоколо и клюкарстваха.
	— Шерлок! — провикна се един глас.
	Младежът се обърна изненадан. За момент не разпозна високия слаб мъж с дълга черна коса, който му се усмихваше от другата страна на улицата. По-скоро знаеше, че го _познава_, но не се сещаше откъде. Веднага огледа дрехите и ръцете на човека по начина, по който Еймиъс Кроу го беше учил, търсеше издайнически следи за професията му, но освен износеното петно на лявото рамо на закърпеното кадифено сако и оранжевия прах под ноктите му нямаше такива.
	Освен…
	— Мистър Стоун! — провикна се в отговор Шерлок в същия миг, в който мозъкът му осигури необходимата информация. Мъжът беше цигулар, чийто късмет го беше изоставил, ако можеше да се съди по следите на дрехите му.
	Усмивката на Руфъс Стоун стана по-широка и разкри златния му зъб, който младежът помнеше от пътуванията им до Ню Йорк и обратно, по времето на които цигуларят го учеше да свири на цигулка, за да минава времето.
	— Необходимо ли е да продължавам да ти напомням — провикна се Стоун, който реши да пресече улицата, като избягваше преминаващите каруци и купчините тор, които конете, дърпащи същите тези каруци, оставяха, — че само работодателите ми ме наричат „мистър Стоун“, а през последните месеци те са по-малко от зъбите в човката на кокошка?
	— Какво се случи с теб, след като слязохме в Саутхамптън? — Шерлок се опита да не звучи обвинително, искаше въпросът му да е изречен напълно нормално. Той смяташе, че цигуларят ще дойде във Фарнъм, за да му стане учител по цигулка.
	Стоун потръпна.
	— Ах, трябва да направя признание. Бях напълно готов да се преместя в този район на света, но се отклоних от пътя си и залитнах към Салисбъри за няколко седмици. Излишно е да споменавам, че имаше една актриса и вакантно място в оркестъра на театъра на Салисбъри, които осигуряваше възможност да зяпам по цяла вечер красивото й лице, докато тя си изливаше душата на сцената.
	— Какво се случи? — попита Шерлок.
	— Ами тя извади същата тази душа и я даде на главния актьор, разбира се — отвърна Стоун и потръпна отново. — Винаги така правят независимо от изпълнените с възхищение погледи от оркестъра. По-късно научих, че всички сме се присъединили към него заради нея и всички получавахме по-малко пари от стандартните ставки заради привилегията да бъдем там. — Цигуларят въздъхна артистично. — Ах, добре. Живеем и се учим. Та смяташ ли, че тази част от Хампшър все още си търси добър учител по цигулка?
	— Да, смятам — отвърна Шерлок. — Има няколко добри училища тук, както и някои доста големи имения в околността.
	— Ами ти? — попита Стоун. — Упражняваш ли се?
	— Търся си евтина цигулка — призна младежът. — Което ме навежда на мисълта… къде е твоята?
	— Наех си квартира наблизо. Притежанията ми — колкото и малко да са те — и цигулката ми са там. Което _пък_ ме навежда на мисълта, че трябва да свърша нещо за хазайката си, а не ми се иска да я ядосвам. Ако не й занеса пиле в рамките на следващия един час, имам чувството, че ще се озова на улицата… отново. Кажи ми, къде мога да те открия, за да продължим уроците си?
	— Имението Холмс — отвърна Шерлок. — Дай ми ден или два, за да обсъдя въпроса с брат ми и чичо ми, макар да смятам, че няма да имат нищо против.
	Стоун се усмихна и протегна ръка.
	— За мен е удоволствие, че те видях отново, мистър Холмс. — Младежът се ръкува с него. Ръката на музиканта беше топла и суха и не стискаше силно. Вероятно се тревожеше да не нарани пръстите си. — Скоро ще се видим.
	Обърна се и бързо беше погълнат от тълпата.
	Шерлок беше изключително щастлив, дори глуповато щастлив, че беше срещнал Руфъс Стоун. Тръгна към коня си.
	Гарата се намираше в покрайнините на града. Нямаше влакове в ранния следобед, затова мястото беше пусто. Младежът слезе от коня и се насочи към касата.
	— Два билета за Лондон — каза той на възрастния мъж срещу него. — За влака, който тръгва в девет и тридесет сутринта. Един възрастен и едно дете, втора класа.
	Билетопродавачът повдигна вежда.
	— Можеш да си позволиш два билета втора класа, нали? — избоботи той. — Или ще ми кажеш, че ще ми платиш утре, след като си получиш джобните?
	Шерлок плъзна шепа монети към мъжа. Майкрофт постоянно му пращаше записи с пари и тъй като не харчеше много, беше натрупал доста сериозен запас. Брат му не беше посочил как да плати билетите, нито беше сложил пари в писмото си, затова предположи, че е искал да плати от собствените си спестявания. Поредната малка стъпка към поемането на все повече отговорности.
	— Два билета — избоботи отново билетопродавачът. — Един възрастен и едно дете. — Той подаде две малки картончета и купчинка с монети. — И рестото.
	— Благодаря ви. — Шерлок прибра билетите в единия джоб, а парите — в другия, и се обърна точно навреме, за да види как една фигура в черни дрехи се скрива в алеята до гарата. Според него беше жена.
	По гърба му пробягаха ледени тръпки. Нима мисис Еглантайн го следеше? Проверяваше ли го? Толкова много ли я беше унижил, че да търси отмъщение? Шерлок пребяга бързо по склона, който водеше до хотела, и излезе на пътя, преди да свие към алеята — направи го, за да се увери, че никой не го дебне, но когато зави зад ъгъла, видя, че е празна. Провери стените, но по тях нямаше врати, през които фигурата да се измъкне. Имаше чувството, че се е изпарила.
	Нима си беше въобразил? Нима мозъкът му създаваше фигури от нищото? Или вероятно имаше по-просто обяснение — беше видял някоя местна жена, която просто беше решила да поеме по краткия път около хотела, за да стигне по-бързо до мястото, към което се беше насочила?
	Шерлок се наведе в алеята, за да огледа по-добре пръстта. Върху нея имаше следи. Те бяха направени от остри обувки с малки токове. Нямаше кръпки или дупки в подметките, което сочеше, че са нови или добре поддържани, или и двете.
	Младежът огледа още веднъж пръстта и продължи няколко метра напред. Не видя нищо съществено.
	Накрая яхна Филаделфия и се насочи към къщата на Еймиъс Кроу, за да му даде билета.
	Когато стигна, видя, че конят на Вирджиния е в конюшнята и хрупа трева. Настроението му се приповдигна, докато вървеше към отворената врата.
	Вирджиния не беше в дневната, но Еймиъс Кроу седеше в креслото си и четеше книга. Той вдигна поглед, когато Шерлок влезе, и го погледна над очилата си.
	— Взе ли билети?
	— Да — отговори младежът. — Срещнах Руфъс Стоун — добави той. — Във Фарнъм е.
	— Очевидно. — Кроу сви устни. — Странно е да се озове тук, където живееш.
	— Аз му казах къде живея. Казах му, че може да дойде във Фарнъм и да дава уроци по цигулка.
	— Много щедро от твоя страна — заключи американецът, чиито светлосини очи изучаваха Шерлок. — Разбирам какво би получил _ти_ от това, но не ми е ясно какво е преимуществото за мистър Стоун.
	— Трябва да живее някъде — отбеляза младежът, като не се чувстваше спокоен заради очевидното недоволство на Кроу от новините, че Руфъс Стоун е наоколо. — И ще живее по-добре, ако е на място, където може да си намери ученици.
	— Като теб.
	— Като мен.
	Кроу остави книгата в скута си и свали очилата.
	— Музиката само ще те разсейва, Шерлок — заяви той, а в тона му не се усещаше грубост. — Тя не е подходящо забавление за човек, който се опитва да напълни главата си с полезни неща. Само помисли колко място в мозъка ти ще заемат всичките запаметени ноти на различните музикални произведения. Ще е по-добре да използваш това място за запаметяване на следите, които оставят животните, или формата на човешките уши и издайническите знаци по ръцете и дрехите им, които ще ти подскажат какви са професиите им. Остави музиката, синко. Музиката не е от полза за никого.
	— Не съм съгласен — отвърна Шерлок, който се почувства разочарован от недоволството на Еймиъс Кроу от нещо, което намираше за все по-интересно и по-интересно. Спомни си мислите си от по-рано, докато яздеше, за разликата между хората и животните — или липсата на такава. — Да, мога да запомня всички тези неща — мога да науча всичко за ядивните гъби и да преценя добър ли е бракът на един човек, по петната върху шапката му, но защо? Какъв е смисълът? Това само ме превръща в някакъв суперхищник, способен да проследи плячката си чрез почти невидими следи. Не трябва ли да търсим по-голям _смисъл_? Не трябва ли да живеем по-смислено, за да бъдем по-добри от животните?
	— Според теб музиката е нещото, което ни разграничава от тях, така ли? — попита Кроу предпазливо.
	— Едно от нещата.
	Американецът сви рамене.
	— Не бих казал, че някога съм разполагал с време да се занимавам с нея. За мен да бъдеш човек, означава да се грижиш за семейството си, за себе си и за хората около теб. Ако това ме прави животно, значи, съм такова.
	— Тогава за какво е всичко? — попита Шерлок. — Ако няма нищо, което да ни накара да се почувстваме… — изпита трудност да намери правилната дума — … _по-висши_, тогава какъв е смисълът да правим каквото и да било?
	— Оцеляване — отвърна простичко Кроу. — Живеем, за да оцелеем.
	— И това е всичко? — учуди се младежът, видимо разочарован. — Живеем просто за да продължаваме да живеем? Живеем, за да оцеляваме, и оцеляваме, за да живеем?
	— Точно така — потвърди Кроу. — Като философия не звучи добре, но общо взето е така. Ще останеш ли да хапнеш, или ще се прибираш при _семейството си_!
	Шерлок се отказа да спори и се разочарова, когато Кроу смени темата толкова неочаквано, но се радваше, че двамата не влязоха в спор. Харесваше учителя си и не искаше да се карат за нещо толкова глупаво като уроците по музика.
	— Вирджиния тук ли е?
	— Отиде за вода за Сандия. Ако искаш, я потърси.
	Шерлок се насочи към вратата, а Кроу избоботи зад гърба му:
	— Може би ще ти е интересно да научиш, че Руфъс Стоун също така е името на село близо до Саутхамптън. Възможно е да е съвпадение… или просто не иска да разкрива истинската си самоличност и си е избрал име, което се е въртяло в ума му, защото го е видял изписано на някоя табела на пътя. Просто мисъл.
	Мисъл, която се стори доста обезпокоителна на Шерлок. Също така сметна, че е доста дребнаво от страна на Еймиъс Кроу да повдига темата.
	Намери Вирджиния отвън. Момичето беше донесло кофа с вода и Сандия пиеше направо от нея.
	— Какво против Руфъс Стоун има баща ти? — попита той.
	— Здравей и на теб. — Вирджиния погледна някъде зад него. — Наистина ли не знаеш?
	— Не — призна си Шерлок.
	Момичето поклати глава.
	— Казвала съм го преди, ще го кажа и сега — за умен младеж понякога си доста глупав.
	— Няма никакъв смисъл! — възпротиви се Шерлок. — Смятах, че баща ти ще се _зарадва_, че си създавам нови приятели и намирам нови интереси.
	Вирджиния се обърна към него и застана с ръце на кръста.
	— Нека те попитам нещо. Ако баща ти все още беше в тази страна, а не в Индия, какво щеше да мисли за моя баща? Щяха ли да се погаждат?
	Младежът се намръщи замислен.
	— Съмнявам се — отвърна най-накрая. — От една страна, двамата са от различни социални прослойки и…
	Замлъкна, защото не знаеше как да облече мислите си в думи.
	— И? — подкани го Вирджиния.
	— Донякъде баща ти прави това, което би правил моят, ако беше тук. — Шерлок се почувства странно, когато изрече това на глас. — Щеше да ме учи на разни неща. Да ме води на разходки. Да ми дава съвети.
	— Точно така. Баща ми се държи като баща с теб.
	Младежът се усмихна неуверено.
	— И ти нямаш нищо против?
	Вирджиния също се усмихна.
	— Приятно е да си наоколо. — Тя отмести поглед и отново го погледна. — Също така си прав — баща ти щеше да ревнува, че прекарваш време с някого, който те третира като свой син. Особено ако този човек те учи на определени неща, на които _той_ не може.
	В главата на Шерлок избухна ярката звезда на осъзнаването.
	— А _баща ти_ ревнува от Руфъс Стоун, защото смята, че той се държи като мой баща? — Мисълта беше толкова голяма, толкова важна, че изпълни цялото му съзнание. — Но това е _глупаво_!
	— Защо?
	— Защото Руфъс не се държи като мой баща. По-скоро като по-голям брат или млад чичо. Освен това фактът, че ще вземам уроци по цигулка от него, не означава, че ще ценя по-малко уроците на баща ти. Двете неща са коренно различни. Това е много… нелогично!
	Вирджиния го погледна и поклати глава.
	— Няма логика в емоциите, Шерлок. Те не се подчиняват на никакви правила.
	— В такъв случай не ги харесвам — отвърна непокорно младежът. — Те причиняват единствено объркване и болка.
	Думите увиснаха между тях като тежка камбана.
	— Струва си да се отдадеш на някои емоции — заяви нежно Вирджиния и се наведе, за да вдигне кофата. — Поне _аз_ мисля така въпреки твоето мнение.
	Момичето се отправи към задната част на къщата. Шерлок я наблюдаваше, докато не се скри от поглед. Имаше чувството, че нещо голямо се е случило току-що, но не беше сигурен точно какво.
	След малко се върна при коня си. Дори не каза на Вирджиния, че го е кръстил Филаделфия. Може и да не беше много наясно с емоциите, но знаеше достатъчно, за да разбере, че сега не беше точният момент, в който да сподели с нея този факт.
	Тръгна към имението Холмс, а главата му беше изпълнена с мисли за Еймиъс Кроу, Вирджиния, Руфъс Стоун и баща му, който беше много далеч. Тези мисли не му харесваха. Бяха сложни и нелогични. Емоционални.
	Когато се прибра, потърси чичо Шеринфорд и му разказа за писмото на Майкрофт. Не поиска разрешение да отиде в Лондон, но също така не сподели, че ще отиде дори да му бъде забранено. Просто остави впечатление у чичо си, че това е свършен факт. За щастие, Шеринфорд беше по средата на поредната проповед, която сътворяваше, за да продаде на викариите в страната — за няколко шилинга всяка, — и нямаше нищо против да приеме желанията на Шерлок, щом съвпадаха с тези на Майкрофт.
	На следващата сутрин, когато младежът се събуди, слънцето беше малко над дърветата, а небето беше синьо от край до край. Притесненията му от снощи му се струваха незначителни на фона на ярката слънчева светлина. Облече се набързо и след кратка закуска с овесена каша и препечена филийка попита дали една от каруците може да го закара до гарата. Това беше по-добрият вариант пред алтернативата да остави коня си завързан там през часовете, които щеше да прекара в Лондон.
	Еймиъс Кроу го чакаше на перона. Изглеждаше внушително и почти монументално в своя бял костюм, към който имаше и бяла шапка. Кимна на Шерлок, когато го забеляза.
	— Мисля, че леко се превъзбудихме вчера — избоботи той. — Съжалявам, ако съм звучал малко грубо и неразумно.
	— Всичко е наред — увери го Шерлок. — Ако наистина вярваш в нещо, трябва да го кажеш. Иначе си е чисто лицемерие.
	Кроу издаде дълбок гърлен звук.
	— Майката на Джини обичаше опера — каза тихичко той. — Много харесваше един германец на име Вагнер. След като тя почина, оркестрите и певците станаха нетърпими за мен.
	— Разбирам — отвърна Шерлок.
	— Тогава си по-умният от двама ни.
	За щастие, влакът пристигна, преди разговорът да стане още по-неловък.
	Шерлок и Кроу седнаха в едно прилично купе. Бяха сами. Седалките бяха тапицирани и удобни. От машинното се разнесе облак пара, който закри гледката през прозореца. Въпреки това през кръпките в него младежът успя да се наслади на разкриващите се отвън красоти.
	Кондукторът провери билетите им малко след Уокинг. Когато излезе от купето и затвори плъзгащата се врата, Кроу попита:
	— Какво ще кажеш за човека, който току-що беше тук?
	Шерлок знаеше как работи умът на учителя му, затова очакваше подобен въпрос.
	— Обувките му бяха лъснати — започна той, — а ризата му — изгладена. Или има прислужница, или е женен, но тъй като не мисля, че един кондуктор може да си позволи прислужница, която да му глади ризите, предполагам, че е по-вероятно да е женен.
	— Дотук добре — избоботи Кроу.
	— Съпругата му е по-възрастна от него.
	— Как разбра?
	— Мъжът е на малко повече от тридесет, но яката му е старомодна. Като тази на чичо ми. Не е износена, така че не може да се каже, че я носи от години. Вероятно жената, която му купува дрехите, предпочита по-старомодна яка, което подсказва, че съпругата му е по-възрастна от него.
	— Забрави възможността да има по-млада съпруга, която произлиза от старомодно семейство, но предположението ти е най-правилното — заключи Кроу.
	— Също така малко недовижда с дясното око — завърши триумфално Шерлок.
	Учителят му кимна.
	— Кое го издаде?
	— Беше избръснал много добре лявата част на лицето и врата си, но на дясната още имаше четина. Оттук заключих, че изпитва трудности с дясното око.
	— Отлично. Наблюдателността ти е чудесна.
	— Пропуснах ли нещо? — попита Шерлок с усмивка на лице.
	Кроу сви рамене.
	— Всъщност няколко неща. Мъжът е бил женен преди, но съпругата му е починала. Настоящият му брак е бездетен, което е причинило известен стрес на новата съпруга. О, също така смятам, че краде пари от железопътната компания, но това е само предположение.
	Шерлок не успя да сдържи смеха си.
	— Как разбра това?
	— Практика — отвърна Кроу с усмивка на лице. — Практика и естествен талант. Един ден и ти ще можеш да го правиш.
	Младежът поклати глава.
	— Съмнявам се — отвърна през смях той. — Наистина се съмнявам.


>	Глава 3

	Пътуването до гара „Ватерло“ беше по-кратко, отколкото помнеше Шерлок. Кроу беше в чудесна форма през целия път и не спираше да прави заключения за различни хора, които идваха и си отиваха от купето им. Понякога, просто за да се пошегува с младежа, завързваше разговор с тези хора, за да ги накара да говорят за нещата, които вече беше казал. По-ранното неудобство между двамата заради Руфъс Стоун като че ли се беше изпарило.
	Влакът стигна „Ватерло“, намали и спря на перона. Двамата слязоха и прекосиха гарата, за да потърсят файтон.
	Шерлок беше запознат със суматохата на тази гара, но докато двамата с Еймиъс Кроу си проправяха път през гъстата тълпа от мъже с цилиндри, младежът си представи, че се движи през някакъв неприветлив район, в който от мрачни фабрики се издигат високи индустриални комини. Парата от влаковете, която се носеше около гарата, само подсилваше представата му. Това го подразни и той се опита да изгони образа от главата си. Не получаваше често подобни изблици на въображението и не му харесваше, когато се случеше. Нямаше логична причина цилиндрите на мъжете да го карат да мисли за индустриални комини. Това беше просто поетично сравнение, а не аналитично. Еймиъс Кроу не би го одобрил.
	Макар че Руфъс Стоун вероятно би го сторил. Мисълта го стресна.
	Кроу повика един файтон пред гарата. Нямаха багаж, тъй като щяха да останат само за през деня, затова се качиха бързо и се разположиха.
	Файтонът беше като кутия на две колела. Файтонджията седеше отгоре, а конят беше впрегнат с кожен хамут и юзди, подскачаше и се тресеше по неравните улици на Лондон.
	— Към клуб „Диоген“ — провикна се Кроу към файтонджията.
	— Къде се намира това, старши? — попита мъжът.
	— Карай към Адмиралтейството — отвърна той. — Когато стигнеш дотам, ще ти давам указания. — Намести се отново на мястото си, когато потеглиха. — Клубът съществува от около една година. Изглежда, брат ти е един от основателите му или поне така ми каза. Кръстен е на гръцкия философ Диоген Синопски. Диоген от своя страна е един от основателите на киническата философия, или цинизма, както става известна по-късно.
	— Чувал съм думата „циници“ — каза Шерлок, — но не съм много сигурен какво означава.
	— Циниците предполагат, че смисълът на живота е да водиш добър живот в хармония с природата, което на практика означава да се откажеш от всички обичайни желания, като богатство, власт, благополучие и слава, и да живееш простичко и без никакви притежания. Не мога да кажа, че не са прави донякъде, но ако всички сме като тях, ще спрем всякакъв индустриален прогрес в обществото. Циниците също така смятат, че светът принадлежи на всички поравно и че страданието е причинено от погрешни заключения кое е ценно, и от безполезните обичаи и нрави, които изграждат едно общество. — Кроу млъкна за миг. — Нямам представа какво общо има всичко това с брат ти и клуба, но трябва да си наясно, че в „Диоген“ има едно много важно правило. Никой няма право да говори. Нито дума. Единственото изключение е Стаята на непознатия, където предполагам, че ще ни посрещне брат ти. Ако ли не, ще прекараме един доста странен ден.
	Файтонът се клатушкаше по Уестминстър Бридж и вниманието на Шерлок беше привлечено от лодките, които се движеха във всички посоки по мръсната кафява маса на реката.
	— Диоген и Платон по едно и също време ли са живели? — попита той, защото си спомни книгата, която брат му Майкрофт му беше подарил, преди да замине за Америка — „Държавата“ на Платон.
	— Да — отвърна Кроу, — и никак не са се разбирали. Някой път ще ти разкажа.
	В северната част на реката файтонът зави наляво, а след това — надясно, по една широка улица с три платна. В горната й част Шерлок разпозна площад „Трафалгар“ с колоната на лорд Нелсън. Видя я и последния път, когато посети Лондон.
	Няколко секунди по-късно файтонът спря. Двамата слязоха от него, а Кроу плати на файтонджията няколко пенса.
	Все още се намираха на широката улица с три платна, но вече бяха в горната й част, където тя се извиваше на една страна, за да даде началото на още един път. В стената пред тях беше монтирана малка врата. На месингова табела отстрани пишеше „Клуб Диоген“ с наклонени букви.
	Кроу почука с главата на бастуна си. След малко им отвориха. Той влезе първи, като наведе глава, за да не се удари в ниския щурц*. Шерлок го последва.
	[* Декоративен архитектурен елемент. — Б.пр.]
	Озоваха се в тесен коридор, чиито стени бяха покрити с дървена ламперия, а подът беше от мрамор. Стълбище водеше нагоре към първия етаж, а една отворена врата осигуряваше достъп до огромна стая, пълна със зелени кожени фотьойли. Тишината беше толкова тежка, че направо смазваше ушите на Шерлок. Тиктакането на часовник, скрит някъде в сенките, се носеше по целия коридор.
	Мъжът, който отвори вратата, беше дребен и приличаше на невестулка. Той беше облечен в безупречна синя униформа на лакей и имаше външния вид на бивш войник. Шерлок не беше експерт, но човекът се поддържаше и ботушите му бяха толкова излъскани, че сигурно можеше да види лицето си, ако се погледнеше в тях. Кроу му подаде визитка. Мъжът я погледна, кимна и даде знак на двамата посетители да го последват в стаята — онази със зелените фотьойли. Те бяха заети от господа, които четяха вестници. Лакеят ги заведе до една врата в другия край на помещението. Почука на нея.
	Няколко души вдигнаха глави от вестниците си и се намръщиха срещу източника на звука.
	Шерлок се заслуша, но не чу никакъв отговор. Скастри се за собствената си глупост ако на никого тук не му беше позволено да говори, едва ли можеше да очаква някой да се провикне отвътре „Влез!“. Явно лакеят чакаше вратата да бъде отворена.
	Нищо не се случи. Придружителят им почука отново.
	Този път отвътре се чу боричкане. Нещо се удари във вратата. Отключи се резе и им отвориха.
	Майкрофт Холмс застана на прага и блокира входа с внушителното си тяло. Изглеждаше объркан.
	Вдигна ръка — като че ли имаше намерение да докосне челото си — и се изненада също толкова, колкото посетителите си, че държи нож.
	Майкрофт погледна оръжието, сякаш никога досега не го беше виждал. Обърна се към стаята. Отстъпи настрани и Шерлок успя да види какво има вътре.
	Стените на помещението бяха покрити с дървена ламперия като останалата част от клуба, но нямаше прозорци. В средата беше разположена голяма маса. Около нея бяха симетрично подредени тапицирани столове.
	На един от тях седеше някакъв мъж. От напоената му с кръв риза и начина, по който невиждащите му очи се взираха в полилея на високия таван, можеше да се заключи, че е мъртъв.
	— Майкрофт? — повика брат си Шерлок.
	В клуба се разнесе вълна на изненада, последвана от неодобрително съскане, породено от безочливото му нарушение на правилата, но на младежа не му пукаше. Той просто искаше да разбере какво се беше случило.
	Лакеят отстъпи назад с ококорени очи. Кроу щракна с пръсти пред мъжа, след което имитира надуване на свирка. Лакеят кимна, обърна се и се завтече.
	Американецът сграбчи ръката на Шерлок, издърпа го в Стаята на непознатия и затвори вратата след тях. Младежът забеляза, че отвътре стаята е добре тапицирана, вероятно за да не позволява шумът от разговорите да притеснява останалите. Майкрофт се дръпна назад. Все още изглеждаше объркан, а в ръката му беше ножът.
	— Въобще не… разбирам — заяви колебливо той.
	— Мистър Холмс — извади го от унеса Кроу, — трябва да се концентрираш. Какво се случи? Разкажи ни всичко.
	— Просто си седях… и ви чаках — отговори Майкрофт. Гласът му набираше сила, докато говореше. — Бях предвидил времето, в което щяхте да пристигнете предвид разписанието на влаковете и обичайния трафик между гара „Ватерло“ и клуба по това време на деня. Някой почука на вратата. Лакеят — Бринел — ми донесе една визитка на поднос. Очевидно някакъв джентълмен желаеше среща. Не знаех кой е, и тъкмо щях да го отпратя, когато забелязах, че на гърба на визитката имаше нещо написано. Думи, които… думи, които познавах от работата си. Важни думи. Обясних с жестове на Бринел, че трябва да доведе този мъж в Стаята на непознатия.
	Майкрофт млъкна и се намръщи, сякаш се опитваше да си спомни нещо много трудно.
	— Изчаках тук — продължи той. — Отново чух почукване на вратата. Вместо да се провикна, отидох и отворих. Такъв е обичаят тук, в клуб „Диоген“. Така се избягва ненужно говорене, което повечето членове намират за много неприятно. Един мъж стоеше отвън…
	— Този ли? — попита Кроу и посочи отпуснатото на стола тяло.
	— Да — отговори Майкрофт и потрепери. — Това е същият мъж. Поканих го вътре. Той влезе. Затворих вратата след него и…
	Млъкна. Ръката му — онази, която не държеше ножа — се вдигна, сякаш искаше да докосне нещо на главата му.
	— Това е всичко, което помня, преди да чуя ново почукване на вратата. Помислих, че изживявам един от онези моменти, които французите наричат дежа вю — вярваш, че ти се случва нещо, което вече ти се е случило. Отворих вратата с мисълта, че ще открия Бринел и посетителя отвън, но бяхте вие двамата. Обърках се. Обърнах се, за да потърся джентълмена, който желаеше среща. — Майкрофт посочи трупа в стола. — Открих го — продължи той, като в гласа му се усещаше завръщането на онази сухота, с която Шерлок беше много добре запознат, — но не и в състоянието, което очаквах.
	— Мистър Холмс — започна Кроу, — с цел по-добро разбиране на ситуацията и защото безспорно това е въпрос, който полицията ще зададе, ти ли уби този човек?
	— Нямам спомен да съм го направил — отвърна предпазливо Майкрофт.
	— Предлагам отговорът ти да е просто „не“ следващия път, в който този въпрос ти бъде зададен. Не че ще ти е от особена полза. — Кроу въздъхна. — Познаваш ли добър адвокат?
	— „Диоген“ разполага с такъв — отговори Майкрофт. — Бринел може да ви даде контактите му.
	— В такъв случай каквото и да стане в близкото бъдеще, можеш да бъдеш сигурен, че ще наемем адвоката на „Диоген“ и ще работим с него по освобождаването ти.
	Големият Холмс се обърна, за да погледне тялото.
	— Може да не е толкова лесно — отвърна, изпълнен с болка, той. — Има безспорни доказателства, а в случая не е необходимо много, за да бъда обвинен.
	— Не си го убил ти — заяви твърдо Шерлок. — Нямам представа какво се е случило тук, но съм сигурен, че не си ти.
	Майкрофт се усмихна едва и потупа брат си по рамото.
	— Благодаря ти. Имах нужда да го чуя.
	Суматохата отвън ги предупреди за пристигането на полицията.
	— Предлагам ти да оставиш ножа на масата — каза Кроу. — Никога не е добра идея да държиш нож, когато се появи полицията.
	Майкрофт изпълни препоръката. Вратата се отвори и група мъже в сини униформи влезе вътре. Кроу пристъпи напред и прикри действията на големия Холмс.
	— Тук е станало убийство — заяви той. — Тялото е ето там, до масата, както и ножът, който вероятно е бил използван за извършването на престъплението.
	— Кой сте вие? — попита главният полицай.
	— Казвам се Еймиъс Кроу. Вие кой сте?
	— Значи, чужденец — отбеляза полицаят и погледна многозначително спътниците си. — Тук ли бяхте, когато престъплението беше извършено?
	— Попитах ви за името ви — настоя Кроу с учтив глас, но с остър като кама тон.
	— Аз съм сержант Колман — отвърна полицаят и се изпъна като струна. — А сега вероятно ще отговорите на _моя_ въпрос. — Млъкна за миг. — Сър.
	— Бях пред вратата — обясни Кроу — заедно с младежа до мен. Лакеят може да го потвърди.
	— Какво е името на този млад мъж?
	— Шерлок Холмс — отвърна самият Шерлок.
	— Тогава кой беше _в_ стаята? — настоя сержантът.
	Кроу се поколеба и потрепери едва.
	— Смятам, че този джентълмен беше в стаята. — Посочи към Майкрофт с кимане.
	Сержантът пристъпи напред.
	— Истина ли е това, сър?
	Майкрофт кимна.
	— Да — заяви ясно той.
	— Как се казвате?
	— Майкрофт Сигър Холмс.
	— Вие ли убихте този човек, сър?
	— Не, не съм.
	Шерлок забеляза, че устните на Кроу потрепериха едва при увереността в гласа на Майкрофт. Сержантът беше хванат неподготвен.
	— Опасявам се, сър, че трябва да ви арестувам. Ще бъдете отведен в Скотланд Ярд, където ще бъдете разпитан под клетва. — Полицаят погледна към трупа, след което — към един от колегите си. — Изпрати някого да повика патолога. Днес на смяна е старият Мърдок. Накарайте го да дойде и да огледа тялото. И вземете този нож. Ще го покажем на съдията.
	Думите бяха като биене на огромна дисхармонична камбана за ушите на Шерлок. Той гледаше ужасен как Майкрофт беше хванат за рамото и изведен от Стаята на непознатия през голямото помещение и коридора. Единият от полицаите взе неохотно ножа и го отнесе.
	— Мистър Кроу… — започна Шерлок.
	— Няма време — прекъсна го той. — Разбирам, че в момента си раздиран от емоции. Това е нормално. Проблемът е, че ако искаме да изчистим името на брат ти и да го спасим от затвора, трябва да действаме бързо, изключително прецизно и точно. Емоциите точно сега ще ни забавят и ще замъглят преценката ни. Разбираш ли какво ти казвам?
	— Да — въздъхна Шерлок.
	— Искам да потиснеш тъгата и шока. Представи си, че ги завиваш в едно одеяло, стягаш го здраво и го прибираш някъде в склада на ума си. Не те моля да забравиш за това завинаги, а само за момента. Можеш да се обърнеш към тези емоции по-късно, когато е безопасно, и да им се отдадеш напълно, ако желаеш. Само не _сега_.
	— Да. Добре. — Шерлок затвори очи и се опита да направи това, което Кроу му предложи. Опита се да си представи бушуващите в него емоции като огнена топка, която висеше в ума му, след което се опита да си представи огнеупорно одеяло, черно като нощта, което да увие около тази пламтяща маса. От мрака изникваха въжета и вериги, които се увиваха около одеялото и го стискаха, докато топката не беше напълно потушена. След това си представи как потъва надолу в сенките, докато не стигна до пода в един прашен шкаф в склада на ума му… и затвори вратата.
	Шерлок отвори очи и си пое въздух. Чувстваше се по-добре. Не беше толкова паникьосан. Знаеше, че чувствата му са там, в шкафа, но не ги _изпитваше_. Можеше да ги изкара когато си поиска, но точно сега не беше сигурен, че някога _щеше_ да пожелае подобно нещо.
	— Добре ли си?
	— Да. Какво трябва да направим?
	— Трябва да претърсим тялото и стаята. Аз ще се заема с първото, а ти поеми второто.
	— Добре. — Шерлок помисли за миг. — Защо полицията ни остави сами с… тялото.
	Кроу се намръщи.
	— Проблемът при професията на борците с престъпността е, че обичат простите отговори. Разполагат с двама души в заключена стая, единият е мъртъв, а другият — не. За тях отговорът е лесен. Самият аз трябва да призная, че ако не познавах брат ти толкова добре, и на мен щеше да ми се струва, че е толкова лесно. Така че, доколкото зависи от тях, те са хванали своя човек. Ножът е по-скоро трофей — могат да го размахват колкото си искат по време на делото и да плашат съдебните заседатели. Що се отнася до трупа… е, джентълменът е мъртъв и няма да отиде никъде, докато не пристигне патологът да го отнесе. Това ни осигурява достатъчно време да разберем какво щяха да намерят, ако си бяха направили труда да огледат. Стига приказки. Да се захващаме за работа!
	Докато Кроу разглеждаше масата, Шерлок започна от единия ъгъл на стаята и методично проучи всеки сантиметър от нея. Не знаеше какво търси, затова търсеше всичко, което не беше нормално. Провери ламперията по стените и картините, които висяха по тях, и дори придърпа един стол и се качи на него, за да провери релсите за окачване на картини, които бяха монтирани точно под тавана. След това слезе на пода и разгледа килима в търсене на нещо, паднало от нечия ръка или джоб и уловено между влакната.
	— Извади ли късмет? — попита Кроу след малко.
	— Засега не — отвърна унило младежът.
	Той продължи да се движи из стаята и да обхожда всеки сантиметър от нея. Когато стигна до края на масата, забеляза нещо на пода под нея: малко кожено куфарче в сянката до крака й, сякаш някой беше искал бързо да го хвърли настрана.
	— Намерих нещо — съобщи Шерлок, взе куфарчето и го остави на масата.
	Кроу се приближи до него и го погледна критично.
	— Нормална дървена конструкция, кожена облицовка, месингови панти, месингова ключалка и месингови крачета — измърмори той. — Нищо специално или необикновено. Няма никакви следи в долната си част и по ключалката, което означава, че е ново. Ах, погледни ключалката… виждаш ли връвта, увита около нея? Вероятно етикетът с цената е бил закачен точно тук. Този джентълмен, или някой друг, е махнал етикета, но е забравил да махне връвта. Това е било грешка. — Кроу отвори куфарчето. — Отключено е, което е добре за нас. — Двамата погледнаха вътре.
	Вътрешността му беше покрита с червен плат, навярно коприна или сатен. Под него имаше солидна подплата, която да предпази от двете страни онова, което е вътре, когато куфарчето се затвори.
	— Виждаш ли двете вдлъбнатини в плата? — Кроу посочи местата, на които подплатата е била натисната, което подсказваше, че в куфарчето е имало два предмета, но Шерлок вече ги беше забелязал. — Прекалено са променени, за да разберем какви са били формите на предметите, макар че изглеждат различни.
	— Подплатата около едната вдлъбнатина е в различен цвят — отбеляза Шерлок. — Малко по-тъмна е.
	— Може да е от износване — измърмори Кроу.
	— Но куфарчето е ново, току-що купено.
	— Добър довод. — Американецът докосна плата. — Леко е влажен. Това е странно. Нещо мокро е било вътре — може би шишенце с някаква течност, която се е разляла.
	Шерлок огледа отново стаята.
	— Шишенце с какво?
	— Все още не съм сигурен. Нека помислим по-късно над тази информация. — Кроу затвори куфарчето и огледа стаята. — Какво ще кажеш за ламперията — има ли тайни врати? Скрити прозорци? Някой е влязъл и е излязъл от тази стая, без да бъде забелязан.
	— Вече се сетих за това, но няма следи от панти или врата. Почуках по стените, но никоя от тях не звучи куха.
	— Добре.
	— Искаш ли сам да провериш?
	— Защо да го правя? — Кроу прозвуча изненадан. — Имаш набито око и остър ум. Какво ще ми кажеш за килима?
	— Изглежда, го чистят всеки ден. Не намерих нищо, което да е изтървано върху него днес.
	— Значи — констатира мрачно Кроу, — не разполагаме с абсолютно нищо.
	— Освен… — започна Шерлок.
	— Освен какво?
	— Освен влажното петно на килима ей там. Също така е студено.
	Кроу се обърна и погледна Шерлок.
	— Какво?
	— Мокро петно. Може би някой е разлял чаша с вода.
	Американецът повдигна вежда.
	— Интересно. Имаме случай, в който може да е участвало шишенце с нещо, имаме и мокро петно, където вероятно това шишенце се е разляло, но нямаме самото шишенце и онова, което е било в него. Това е аномалия, а сега имаме нужда точно от аномалии. Неща, които просто не се вписват.
	Шерлок не беше особено сигурен.
	— Какво означава това?
	Едрият мъж сви рамене.
	— Все още не знам, но по-късно ще помисля по въпроса. Предлагам ти да направиш същото. А сега продължавай да търсиш. Само защото си намерил едно нещо, не означава, че няма друго за намиране.
	Шерлок прекара следващите десет минути в претърсване на стаята, но когато се върна в ъгъла, от който беше започнал, се спря. Очевидно Еймиъс Кроу също беше приключил с трупа: беше се изпънал и оглеждаше наоколо.
	— Намери ли нещо? — попита Шерлок.
	Кроу сви рамене.
	— Някои незначителни подробности. Като начало, този джентълмен не е бил добре. Наскоро е отслабнал с много килограми и е бил под грижите на лекар. Намерих това… — той вдигна малко стъклено шишенце с нещо, което приличаше на пружинено бутало в горната част. — Мисля, че е някакво лекарство, но трябва да го проверя.
	— Може ли да погледна? — попита Шерлок. Кроу му подаде шишенцето. То беше с размерите на палеца му. Буталото в горната част като че ли се използваше, за да изпомпва нещо от шишенцето във вид на струя от малкия накрайник. Шерлок го помириса и се извърна. Имаше нещо познато в неприятната миризма, но не можеше да си спомни какво.
	— Дрехите му го правят джентълмен — продължи Кроу, — но татуировките по ръцете подсказват, че не е такъв.
	Младежът прибра мускалчето и застана до учителя си. Мъжът беше слаб, а по бузите му имаше венички, които приличаха на тънки нишки. Главата му беше отпусната назад, а подутите му и кървясали очи се взираха в тавана. Кожата му беше бледа, но Шерлок не знаеше дали естествено си бе такава, или това беше в резултат на скорошната му смърт.
	Бялата му риза беше цялата покафеняла от засъхналата кръв. Около сърцето му имаше разкъсване — мястото, на което беше проникнало острието, помисли мрачно младежът.
	Кой беше използвал ножа?
	Приближи се. Имаше нещо в това разкъсване, което беше привлякло вниманието му, но не знаеше какво точно.
	— Забеляза ли нещо? — попита Кроу.
	Шерлок се поколеба.
	— Просто се опитвам да си спомня как изглеждаше ножът — онзи в ръката на Майкрофт.
	— Трябва да си призная, че така и не успях да го огледам добре — каза учителят.
	— Аз обаче го огледах — заяви младежът. — Беше тънък, като нож за писма, но разкъсването в тази риза е прекалено голямо. По-голямо от ножа, който видях.
	— Интересно — промърмори Кроу. — Аз също огледах набързо раната. Доста е голяма. Според мен ножът е имал широко острие, но ако казваш, че отнетото оръжие е било с тясно… е, това е поредната аномалия, която има нужда от обяснение.
	— Възможно ли е мъжът да се е съпротивлявал? — попита Шерлок. — Възможно ли е това да е причинило по-голямо разкъсване в ризата му и… в кожата?
	— Вероятно. — Американецът се замисли за момент. — Това е нещо, за чието доказване трябва да проведем експеримент.
	— Какво? — учуди се младежът. — Имаш предвид да намушкаме някого другиго и да се надяваме, че ще се съпротивлява?
	Кроу се засмя.
	— Не, имам предвид, че трябва да намерим заклано прасе, да го облечем в риза и един от нас да го намушка с нож за писма, докато другият го клати насам-натам. Ще видим дали ще успеем да възпроизведем разкъсването и раната на този беден човечец. Предполагам, че няма да постигнем много, но поне ще докажем, че сме прави. — Учителят посочи към вратата. — Опитай се да откриеш онзи лакей — Бринел. Доведи го тук. Искам да му задам няколко въпроса.
	Шерлок излезе от стаята. Членовете на клуба го изгледаха раздразнени, когато мина покрай тях — те бяха видели полицията и очевадно бяха наясно, че се случва нещо необичайно, но бяха твърдо решени да се преструват, че всичко е тихо и спокойно както винаги тук. Младежът се опита да бъде колкото се може по-тих и незабележим. Трябваше да признае, докато си проправяше път през плюшените зелени фотьойли, че не може да разбере какво харесваше брат му в този клуб. Това беше най-скучното място, на което беше ходил — като се изключеше убийството, а беше сигурен, че клуб „Диоген“ не беше редовен домакин на подобни събития.
	Намери Бринел в коридора. Лакеят изглеждаше доста разтревожен. Шерлок беше на път да го помоли да се върне в Стаята на непознатия, когато мъжът вдигна пръст до устните си и му направи знак да мълчи. Младежът посочи към него, а след това — към помещението, в което искаше да отидат. Бринел кимна. Той мина покрай него и стълбището и се насочи към една врата, която вероятно водеше към помещенията на прислугата. След малко се върна с друг лакей в ливрея, който беше по-стар и по-плешив от него. Остави човека в коридора, вероятно за да стои на пост и да не пуска непознати, които да вдигат шум и да създават безредици, и тръгна след Шерлок.
	Кроу стоеше на същото място, на което го беше оставил младежът.
	— Благодаря ви, че се съгласихте да разговаряте с нас — каза на лакея той, когато Шерлок затвори вратата. — Разбирам, че имате много проблеми в момента с това убийство и всичко останало.
	— Това е много шокиращо събитие — отвърна Бринел. — Наистина шокиращо. — Лакеят погледна трупа. — И ние сме тези, които трябва да го разрешат.
	— Вие придружихте джентълмена до Стаята на непознатия, нали?
	— Да, сър. Аз го придружих.
	— Как се свърза с вас?
	Бринел се замисли за миг.
	— Мина през предната врата, точно както направихте и вие, джентълмени. Подаде ми визитката си. На гърба й беше написал името на мистър Холмс и още няколко думи, които не успях да разчета.
	— Какви бяха те?
	Лакеят се намръщи в опит да си спомни.
	— Мисля, че беше написано името на друг клуб, но не мога да си спомня кой точно. За момент си помислих, че джентълменът е сбъркал мястото, докато не видях името на мистър Холмс, написано на гърба.
	Друг клуб. Поради някаква причина думите на мъжа привлякоха вниманието на Шерлок. Друг клуб… Реши да помисли по-обстойно по темата по-късно.
	— Очевидно джентълменът е познавал нравите в „Диоген“ — отбеляза Кроу. — Бил е наясно, че не трябва да говори.
	— Предполагам, че сте прав, сър. Предполагам, че сте прав.
	— Какво направихте след това?
	— Сложих визитката на поднос и я отнесох на мистър Холмс. Той вече чакаше тук. Изглеждаше раздразнен, сякаш очакваше не този човек, а някого другиго. Раздразнен, точно такъв изглеждаше. Мисля, че имаше намерение да отпрати мъжа, но обърна визитката от другата страна и прочете написаното там. Очевидно промени мнението си и ми каза: „Доведи човека, Бринел“. Върнах се при посетителя и го доведох тук.
	— Колко време мина от този момент до нашата поява?
	Лакеят помисли известно време.
	— Не повече от пет минути — отвърна накрая той. — Или може би десет.
	— Чухте ли някакъв шум или други звуци?
	— Съвсем нищо, сър.
	Кроу кимна.
	— Вие какво си помислихте за този посетител? Какво беше вашето мнение?
	Бринел се намръщи.
	— Не ми е работа да казвам, сър — измърмори той.
	Кроу вдигна ръка. Между пръстите му се появи половин крона.
	— Ценя вашето мнение — заяви той. — Никой друг няма да го узнае. Само ние.
	Бринел обмисли предложението за момент.
	— Няма нужда от това — заяви най-накрая той. — Харесвам мистър Холмс. Винаги е бил добър и винаги се държи добре с мен. Ако искате да му помогнете, ще направя каквото мога, за да ви улесня.
	— Вие сте добър човек — заяви Кроу и кроната изчезна в огромната му ръка.
	— Помислих си, че този човек е прекалено добре облечен за своето положение в обществото, ако ме разбирате какво искам да кажа.
	— Много добре ви разбирам и оценявам честността ви — заяви американецът.
	— Мъжът носеше ли нещо? — попита неочаквано Шерлок.
	Еймиъс Кроу кимна.
	— Много добър въпрос — избоботи той.
	Бринел се намръщи и се опита да си спомни.
	— Мисля, че носеше малко куфарче. Помня, че се опитах да му го взема и да го отнеса в гардероба, но той го стискаше, сякаш беше много ценно. Предполагам, че е имал нужда от него по време на срещата с мистър Холмс.
	— Много полезно — заяви Кроу.
	Вратата отново се отвори и един от полицаите, които бяха тук по-рано, влезе.
	— Сержант Колман иска да дойдете до Скотланд Ярд и да дадете показания — изрече той.
	— С удоволствие — отвърна Кроу. — Ще ми е интересно да разбера как протича разследването.
	— Разследване? — учуди се полицаят и се усмихна. — Няма нужда от такова. Вече хванахме нашия човек по бели гащи.
	Полицаят ги изведе от Стаята на непознатия и всички минаха през клубната зала. Бринел като че ли искаше да им каже нещо, но вместо това отиде до Шерлок и му подаде късче хартия. Младежът го погледна и видя написаното: _Орвил Дженкинсън, Адвокат_, както и адрес. Вероятно това беше адвокатът, който Майкрофт беше споменал — онзи, който обслужваше клуб „Диоген“. Шерлок кимна на лакея и му се усмихна, за да изрази благодарността си.
	Когато излязоха навън и полицаят тръгна пред тях, младежът се обърна към учителя си и зададе въпроса, който го тормозеше през изминалия един час.
	— Мистър Кроу, ако не можем да докажем невинността на брат ми, какво ще се случи?
	— Ще има дело — отвърна мрачно американецът, — след което, опасявам се, ако го обявят за „виновен“, ще го обесят.


>	Глава 4

	Полицейският участък на „Боу стрийт“ и Градският съд се намираха в монолитна сграда от бял камък на ъгъла до Ковънт Гардън. С приближаването си до нея Шерлок я огледа добре и запомни всяка малка подробност. Имаше странното усещане, че тази сграда ще бъде важна за него, макар че се надяваше да не е сградата, в която брат му щеше да бъде осъден на смърт чрез обесване.
	Стените бяха груби заради камъните, от които бяха издигнати, а покривът беше зъбовиден, което я правеше да прилича на средновековен замък, а не на място, където работеха силите на реда. Гледайки камъните, Шерлок се усмихна. Ако Мати Арнат беше тук, щеше да се изкатери по тях, все едно бяха стълба.
	Вратите на ъгъла бяха разположени на нивото на улицата и нямаше стъпала, които да водят до тях. Отвън висяха бели лампи. Еймиъс Кроу се намръщи срещу тях и се обърна към полицая.
	— Сигурен ли сте, че ни доведохте на правилното място? — попита той. — Смятах, че всички полицейски участъци в тази страна имат сини лампи отвън, а не бели.
	— Да, такова беше правилото — потвърди служителят на реда. — Но това се промени преди седем години. Нейно величество кралицата се възпротиви на сините лампи, които сложиха на тази сграда. Очевидно принцът регент е умрял в синя стая. Бог да благослови душата му, и оттогава не може да понася цвета. Ходеше доста често в близката опера и всеки път, когато минеше покрай сините лампи, се връщаше. Накрая помоли да бъдат сменени. Казвам „помоли“, но по-скоро нареди на комисаря на полицията да ги смени, ако иска да си запази поста.
	— Интересно — избоботи Кроу, — че една жена има такава власт в страна, която забранява на жените да гласуват и да притежават собственост.
	Полицаят ги въведе в участъка, където минаха покрай едно голямо бюро във вестибюла. Униформени и костюмирани мъже сновяха наоколо, всеки зает с важна задача. Стигнаха до коридор, който го отведе до стълбище и стая, в която имаше маса и три стола около нея: два от едната страна и един от другата. Стените бяха от тухли, боядисани в депресиращ нюанс на зеленото.
	— Почакайте тук — нареди той. — Сержантът ще дойде всеки момент. Не напускайте стаята.
	Мъжът излезе и Кроу се стовари тежко върху единия стол. Той изскърца под тежестта му.
	— Настани се удобно — предложи на Шерлок. — Може да се наложи да останем известно време. Вероятно сержантът ще ни остави за по-дългичко с надеждата да се почувстваме неудобно и да сме по-откровени в отговорите си. — Американецът изпръхтя. — Разбира се, ако бях на негово място, щях да ни разделя и да ни разпитам поотделно.
	— Защо? — попита младежът и седна до учителя си.
	— Ако ни разпитва поотделно, ще види дали ще му дадем едни и същи отговори. Ако не го сторим, ще разбере, че го лъжем. Ако ни разпитва заедно, тогава можеш да чуеш моите отговори и да промениш историята ни според тях, и обратното.
	Кроу се отпусна на стола и затвори очи, като намести шапката си върху тях, за да скрива светлината.
	Шерлок огледа стаята, но в нея нямаше нищо, което да представлява интерес. Тя беше преднамерено лишена от украшения и орнаменти.
	Мислите на младежа бяха насочени към Майкрофт. Брат му беше някъде наблизо, но със сигурност му беше много по-неудобно, отколкото на него и на учителя му.
	След около четвърт час вратата се отвори и сержантът, с когото се запознаха по-рано, Колман, нахлу вътре. Носеше тетрадка и молив.
	— Налага се да уточним някои подробности — заяви той, преди дори да седне. — Не мисля, че това е особено труден случаи. За мен всичко е пределно ясно.
	Еймиъс Кроу махна шапката си и повдигна вежда.
	— Може да останете изненадан — заяви той.
	— Фактите изглеждат безспорни — отвърна сержантът. — Поправете ме, ако греша, но стаята е била заключена и е имало само един вход и изход — вратата. Двама мъже са били вътре. Когато стаята е била отключена, единият от тях е намерен мъртъв, а другият е държал нож. Пропуснах ли нещо?
	— Нямаше кръв по ножа — отбеляза Шерлок.
	— Бил е избърсан в ризата на мъртвеца, когато е бил изваден.
	— Проверихте ли ризата за следи от избърсване, или това е просто предположение? — попита Кроу.
	— Не можете да отречете, че има кръв по нея — възпротиви се сержантът.
	— Изтекла от раната, да, но има ли някакви следи, че острието е било преднамерено или случайно _избърсано_ в плата? Двете неща — изтичането и избърсването — оставят коренно различни следи.
	— Безсмислица — сопна се Колман. — Кръвта си е кръв и имаше само един нож в стаята. Това, което искам вие, джентълмени, да ми кажете, е какво търсехте при обвиняемия.
	— Той е мой брат — отвърна тихичко Шерлок. — Мистър Кроу е семеен приятел. Тримата трябваше да обядваме заедно.
	— Това ми подсказва, че убийството не е било предумишлено — заяви сержантът и си записа нещо в тетрадката. — Не убиваш човек, когато очакваш приятелите ти да се появят всеки момент. Не е било планирано.
	— Какъв е мотивът? — попита Кроу.
	Колман вдигна поглед от тетрадката си.
	— Някаква бизнес сделка не е протекла както трябва, спор за жена — причините може да бъдат безброй. Важното е, че имаме убийство и убиец. Това е всичко, от което ще се интересува съдията. — Мъжът млъкна за миг. — Мога ли да получа имената и адресите ви, които да впиша в досието?
	Кроу даде информацията и Колман чинно я записа. Предвид начина, по който Колман слагаше ръце на бюрото — сякаш всеки момент е готов да стане, — Шерлок разбра, че разпитът е към края си. Чувстваше се, сякаш се бяха качили на влак, който вървеше по предначертан път и нямаше никаква възможност да завие или да избере различна посока.
	— Може ли да видим Майкрофт? — попита той. — Само за няколко минути?
	Колман се изненада.
	— Какво лошо може да се случи? — попита внимателно Кроу. — Все пак са братя. Може би затворникът ви ще бъде по-отзивчив, когато види младия Шерлок. Ще бъде по-склонен да си признае.
	Младежът погледна учителя си шокиран, но едрият американец само му намигна с окото, което сержантът не можеше да види.
	Полицаят помисли за миг. Очевидно не му се искаше да позволява подобно нещо.
	— О, добре — отвърна накрая той, макар и недоволен. — Не мисля, че това ще навреди по някакъв начин.
	Колман отиде до вратата и я отвори. Един полицай — онзи, който ги придружи от клуб „Диоген“ дотук — стоеше на пост отвън.
	— Отведете тези двамата долу, за да видят обвиняемия — нареди Колман. — Дайте им десет минути с него, след което ги придружете до изхода. — Полицаят се обърна към Кроу и Шерлок. — Благодаря ви за отделеното време, господа. Неприятна работа, разбира се, но моля ви, имайте предвид — ако никой не извършва престъпления, няма да имате нужда от нас и аз ще мога да се присъединя към баща си и семейния ни бизнес.
	Колман ги остави и полицаят им направи знак да го последват. Мъжът ги поведе из лабиринтоподобната вътрешност на сградата, надолу по няколко стълбища до сутерен, където стените бяха от небоядисани тухли, а на пода имаше локви вода. По протежение на коридора имаше редица заключени метални врати. Полицаят ги заведе до една от тях, извади връзка с ключове от колана си и използва един от тях, за да я отключи. Направи им знак да влязат.
	— Имате десет минути и нито секунда повече. Ще стоя тук, ако има някакви проблеми.
	Кроу направи знак на Шерлок да влезе първи, и го последва.
	Майкрофт седеше изправен на пейката в единия край на килията, а ръцете му бяха отпуснати в скута. Очите му бяха затворени, но веднага ги отвори и погледна брат си, който влезе. Светлината идваше от един тесен прозорец с решетки на стената, който вероятно беше с изглед към пътя. Килията беше толкова малка, че тримата мъже едва се побраха в нея. Шерлок и Кроу нямаше къде да седнат, затова останаха прави.
	— Много мило от ваша страна, че ми идвате на посещение — каза Майкрофт. — Извинявам се за обстановката.
	Американецът се огледа.
	— Уютно е — заяви той. — Аз получих нещо по-лошо, когато за първи път пътувах от Америка за Англия.
	— Да — отбеляза Майкрофт, — но си имал възможност да си тръгнеш, когато корабът е пристигнал.
	— Добър довод — заключи Кроу, — но поне си получил това жилище без пари. Аз трябваше да плащам за моето.
	— Вие двамата ще спрете ли! — сопна се Шерлок. — Това е сериозно.
	Брат му кимна.
	— Знам. Просто се опитвах да разведря обстановката.
	— Как се чувстваш? — попита го Шерлок.
	— Главата ме боли и съм леко замаян. Възможно е да е заради стреса от това да бъда влачен по улиците от няколко груби полицаи. — Майкрофт потрепери. — Рядко пътувам по-надалеч от стотина метра от клуб „Диоген“. Службата и квартирата ми са в този диапазон. — Големият Холмс погледна Кроу. — Постигна ли някакъв успех в установяването на начина, по които е извършено убийството? Аз имам седем различни теории, но ми липсват доказателства за тях.
	Шерлок се намръщи. Седем възможни теории? Той не можеше да се сети дори за една.
	— Мъжът, който те е посетил, е носил куфарче — отбеляза Кроу.
	— Спомням си го.
	— Вътрешността му беше подплатена. Пренасял е два предмета в него. Поне единият от тях е бил влажен — или е оставял мокри следи след себе си.
	Майкрофт се намръщи.
	— Течността миришеше ли на нещо особено? Беше ли лепкава при допир?
	Кроу поклати глава.
	— Приличаше на вода.
	— Имаше ли петно от течността някъде другаде в стаята?
	— Да. Шерлок го откри.
	— Много полезно — кимна Майкрофт. — Това стеснява отговора до една възможност.
	— Именно — съгласи се Кроу и кимна, — но доказателството се е изпарило.
	Шерлок стисна юмруци.
	— За какво, за бога, говорите? Какъв отговор?
	Двамата мъже се спогледаха. Майкрофт направи жест на Кроу да обясни.
	— Нека приемем, че няма как друг мъж да е влизал в стаята — започна американецът. — Няма прозорци, нито скривалища и щяхме да видим, ако имаше някого вътре, когато брат ти отвори вратата.
	— Съгласен — отвърна Шерлок.
	— И Майкрофт не е убил мъртвеца.
	— Естествено, че не е.
	— Следователно той се е самоубил.
	Младежът изведнъж изгуби почва под краката си, сякаш подът се беше изпарил.
	— _Какво?_
	— Самоубил се е. Двама мъже в стая, единият е убит и знаем, че другият не го е направил. Следователно се е самоубил.
	— Но… — гласът на Шерлок го предаде за момент. — Но Майкрофт държеше ножа.
	— Той държеше _нож_ — поправи го Кроу. — Жертвата е влязла в стаята с куфарче, в което е имало два предмета. Единият от тях е бил ножът, който държеше брат ти. По него нямаше кръв, защото не е бил използван за убийството на мъжа.
	— Но в стаята нямаше друг нож! — възпротиви се младежът.
	— Но — отбеляза Майкрофт — е имало влажно петно в куфарчето и на килима.
	Кроу погледна големия Холмс, който сви рамене.
	— Извинявам се — каза той, — но не можах да устоя да не се намеся. — Погледна брат си. — Кажи ми, Шерлок, влажното петно на килима беше ли студено на допир?
	— Да — отвърна младежът, когато си спомни, и веднага осъзна фактите. — _Лед?_ — заяви той. — Ножът е бил направен от _лед_?
	— Несъмнено — потвърди Кроу. — Вторият предмет в куфарчето е бил нож, направен от лед. Подплатата вътре го е предпазила от разтопяване, макар че част от влагата му е попила в сатена. Вероятно куфарчето е било държано на студено, преди да бъде използвано, за да не се разтопи ножът.
	— Посетителят ми някак си ме е извадил от строя — заяви мрачно Майкрофт. — _Как_, засега ще оставим този въпрос настрана. След като ме е извадил от строя, е сложил истинския нож в ръката ми. Седнал е на стола и се е намушкал с ледения нож. С последните капчици останала му сила е извадил ледения нож от гърдите си и го е хвърлил на пода, където той се е разтопил от топлината в стаята.
	— Съществувал е риск, че ще умре прекалено бързо и няма да има възможност да извади ножа — отбеляза Кроу, — но в този случай остатъчната топлина от трупа е щяла да го разтопи.
	— Но защо е използвал два ножа? — попита Шерлок. — Защо просто не се е намушкал с истинския нож и не го е оставил в раната?
	Американецът погледна съчувствено към Майкрофт.
	— Онзи, който е организирал тази малка шарада, не е искал да дава възможност на брат ти да се измъкне. Ако беше намерен в стая с мъртво тяло, в чиито гърди е забит нож, винаги е можел да каже, че просто така го е открил и тъкмо е щял да се обади за помощ. Но намерен с нож в ръка и без нож в раната, няма как да измисли убедително обяснение.
	— Фина работа — призна Майкрофт. — Впечатлен съм от онзи, който е измислил този сценарий.
	— Защо мъжът се е самоубил? — попита раздразнен Шерлок. — Какви са били мотивите му?
	— Тук — отвърна Кроу — можем само да спекулираме, но имай предвид, че според мен човекът изглеждаше болен. Беше слаб и блед и определено е ходел на доктор. Да предположим, че е бил беден и е умирал от нещо като туберкулоза или рак. Да приемем, че някой, понастоящем неизвестен нам, се е свързал с него и му е предложил сделка. Тази непозната персона е обещала да плати на семейството му голяма сума пари, ако мъжът се самоубие след няколко седмици. Той се е съгласил и веднага е бил снабден с приличен костюм, куфарче с един истински и един леден нож и инструкции какво трябва да направи.
	— Което повдига въпроса — прекъсна го Майкрофт — как ме е извадил от строя, за да постави ножа в ръката ми.
	— Какво си спомняш? — попита Кроу.
	Големият Холмс затвори очи, за да възстанови спомените си.
	— Мъжът дойде и остави куфарчето си на масата. Кашляше. Попитах го дали мога да направя нещо, за да му помогна. Той отвърна „не“ и добави, че има някакво лекарство, което ще му позволи да диша по-лесно. Бръкна в джоба на сакото си и извади малко шишенце от него. Върхът му беше със странна форма, приличаше на бутон, а не на капачка. Помоли ме да му помогна. Отидох при него и… нищо. Следващото, което помня, е как чукате на вратата. — Майкрофт млъкна за миг, след което продължи: — И някаква миризма. Помня някаква миризма. Тежка и много неприятна.
	— Смея да предположа — започна Кроу, — че медицинското шишенце е било с помпа, а съдържанието му — някакъв опиум. Пръснал е от него в лицето ти и те е извадил от строя за известно време. Амнезията, от която страдаш, се дължи на факта, че си бил упоен. Това е дало на другия мъж в стаята достатъчно време, за да подготви сцената на престъплението.
	Тинктура от опиум, по-известна като лауданум — същата, която барон Мопертюи използва, за да упои Шерлок и да го отведе от Англия във Франция. Младежът все още помнеше дълбокото безсъзнание, сънищата и загубата на памет, които съпътстваха наркотичното му състояние. Както и странното, почти приятно чувство на апатия. Прогони тези спомени. Нямаше време за тях.
	Кроу продължи:
	— Ако полицията или патологът намереха лауданума, щяха да предположили, че е носен за лични цели от убития. Вероятно дори за притъпяване на болката от заболяването, което го убива.
	— Какво се е случило с шишенцето? — попита Майкрофт.
	— Шерлок го взе. — Кроу сви рамене. — По-добре той, отколкото полицията да го изгуби.
	Големият Холмс кимна и се замисли за момент.
	— Спрей, който може мигновено да извади човек от строя. Колко интересно. Мога да се сетя за няколко официални и полуофициални приложения на това.
	— Добре. — Шерлок се опита да подреди мислите си. — Знаем как е било извършено престъплението. Разполагаме с теория, в която се вписват всички факти. Въпросът е: _Защо? Защо_ е било извършено?
	Майкрофт сви рамене.
	— Що се отнася до това, в момента участвам в няколко трудни преговори с чужди правителства. Вероятно някое от тях желае да ме разкара от пътя си за известно време, за да се сдобие с определено преимущество. Също така работата, която съм вършил в миналото, е водила до подписването на договори с едни страни, а с други — не. Възможно е някои от тях да са останали недоволни от действията ми и да са потърсили отмъщение. — Хрумна му някаква мисъл, и то сериозна, ако се съдеше от изражението му. — Освен ако…
	— Освен ако какво? — поиска да разбере Кроу.
	Вместо да отговори, Майкрофт бръкна във вътрешността на сакото си.
	— Все още пазя визитката, която мъртвецът е дал на Бринел. Имаше нещо написано на нея. Нещо, което ме накара да се видя с него.
	Майкрофт извади малко картонче от вътрешния джоб на сакото си.
	— Джон Робъртшоу — прочете той, — заедно с адрес в Челси — „Гласблоуърс Роуд“. Вероятно е фалшив, добавен просто за автентичност на визитката.
	— Въпреки това си струва да се провери — отбеляза Кроу.
	— Естествено. Не искам да пропуснем нещо просто защото не сме му обърнали достатъчно внимание. — Майкрофт обърна визитката от другата страна. — Името ми, написано на ръка, за да разбере Бринел с кого иска да се срещне мъжът. И две думи.
	Големият Холмс вдигна поглед. Очите му срещнаха тези на Шерлок.
	— „Парадол Чеймбър“ — изрече мрачно той.
	Шокиран, разумът на Шерлок се върна в миналото, към времето, което прекара в плен на барон Мопертюи. Баронът беше споменал „Парадол Чеймбър“. Не беше казал какво представлява, но явно ставаше въпрос за организация, за която работеше или на която докладваше. Сякаш тя беше тайна и много важна.
	— Сега си спомням — каза Майкрофт. — Видях думите и си спомних как ми беше казал, че си ги чул от устата на барон Мопертюи. Накарах Бринел да доведе джентълмена, за да мога да го разпитам. Но тази визитка беше примамката в един добре планиран капан.
	— И ти клъвна — отбеляза меко Кроу.
	— В своя защита ще кажа — отвърна Майкрофт, — че бях на собствена територия и не очаквах подобна атака.
	— Въпреки това тя се състоя. — Американецът махна с голямата си лапа. — Няма значение. Трябва да продължим напред. Ще ти осигуря адвокат. Шерлок, пазиш ли името и адреса на онзи, който ти беше препоръчан от лакея в клуб „Диоген“?
	Младежът кимна и подаде листчето, което държеше в джоба на ризата си.
	— Ти, Шерлок — продължи Кроу, — ще разследваш тази визитка. — Американецът му я подаде. Младежът я огледа от двете страни, прочете заплашителните думи „Парадол Чеймбър“ и потрепери.
	— Как да го направя? — попита той.
	— Помириши визитката — помогна му Кроу.
	Шерлок я доближи до носа си и усети лека, но остра миризма.
	— Какво е това? — попита той.
	— Печатарско мастило — отвърна американецът. — Визитката е била направена съвсем скоро, вероятно е единствена и е имала за цел да вкара мъжа в клуба. Все пак никой уважаван клуб не би допуснал човек без подобна визитка. Този мъж не е имал свои визитки, предвид положението му в обществото, а мистериозният му работодател не би му дал една от своите. Не, била е направена съвсем наскоро, което означава, че работата е свършена на местна почва. — Кроу се обърна към брата на Шерлок. — Мистър Холмс, колко печатници има в околността?
	Майкрофт се замисли за момент.
	— Сещам се за четири. Всички се намират в района на „Чансъри Лейн“. Ще ви дам адресите. — Той извади лист хартия и химикалка от джоба си и започна да пише.
	— Провери всяка от печатниците — инструктира Шерлок американецът. — Виж дали ще разпознаят визитката и какво могат да ти кажат за мъжа, които е направил поръчката.
	— Добре.
	— Ще се срещнем след два часа пред хотел „Сарбоние“. Помниш ли къде се намира?
	— Мястото, където отседнахме последния път, когато бяхме в Лондон? Да, помня го.
	— Добре.
	Вратата се отвори.
	— Времето ви свърши — съобщи полицаят. — Трябва да си вървите, господа.
	— Не се тревожи, Майкрофт — каза американецът. — Ще те измъкнем оттук.
	— Надявам се да е преди вечеря — отвърна с вяла усмивка задържаният. — Пропуснах обяда, а не съм сигурен, че храната тук ще отговаря на стандартите ми.
	Протегна ръка на Шерлок.
	— Опитай се да не мислиш за мен като за затворник.
	— Независимо дали си тук, в клуба, или някъде другаде — започна младежът, като пое ръката на Майкрофт, — ти си оставаш мой брат. Ти се погрижи за мен. Сега е мой ред да го сторя… ако мога.
	— Можеш — увери го големият Холмс. — И ще го сториш. Наясно съм, че когато се заемеш с нещо, винаги го довършваш. Това е черта, която и двамата сме наследили от баща си.
	Полицаят се прокашля и Шерлок неохотно последва Еймиъс Кроу навън от килията.
	Дрънченето на вратата зад тях го накара да потръпне. Не искаше дори да си помисля какво причиняваше този звук на Майкрофт.
	— Сега накъде? — попита той, когато излязоха на чист въздух на Ковънт Гардън.
	— Ти си към улица „Чансъри Лейн“, която е в тази посока — Кроу махна вяло с ръка. — А аз съм към… — погледна визитката — … „Гласблоуърс Роуд“, Челси. Ще се видим по-късно.
	Американецът се обърна и тръгна, без да погледне нито веднъж назад, като остави Шерлок да се взира в гърба му известно време. Отново беше останал сам в Лондон. Нямаше как да не си спомни какво се беше случило последния път.
	Най-накрая той също се обърна и тръгна в посоката, която му посочи Кроу. Мина покрай кръчми, магазини, сергии и търговци, които седяха по ъглите на улицата с подноси със стоки. А хората тук… имаше ги всякакви, от контета в хубави дрехи до хлапаци в парцали. Лондон наистина беше сбирщина на всякакви човешки типове.
	Шерлок тъкмо щеше да пита къде точно се намира „Чансъри Лейн“, когато забеляза един знак отстрани на пътя, по който вървеше. Зави натам. Мястото беше малко по-приятно от това, от което идваше — ако можеше да съди по месинговите табели по сградите, в които имаше предимно кантори на адвокати и тук-там някой лекарски кабинет.
	След около пет минути намери първата печатница. Местоположението придоби смисъл — всички тези адвокати и доктори в района, без съмнение, имаха голяма нужда от печатарски услуги. Младежът нервно отвори вратата.
	Миризмата вътре беше неколкократно усилена версия на миризмата, която долавяше от визитката — суха, плесенясала и остра. Онова, което не беше очаквал, беше шумът. Тракането на няколко печатарски машини в задната част на печатницата заглушаваше всичко и дори не успя да чуе собствените си думи, когато каза:
	— Извинете!
	Един мъж се обърна към него. Беше облечен в риза с дълги ръкави, а на главата си носеше бомбе. Мустакът му беше доста буен и покриваше не само устата му, но и по-голямата част от брадичката му.
	— Няма работа тук — каза той. — Имам достатъчно хора. Разкарай се!
	— Трябва да питам нещо — отговори Шерлок.
	Мъжът го изгледа подозрително.
	— Какво?
	Младежът му подаде визитката.
	— Вие ли сте напечатали тази?
	Печатарят я разгледа много внимателно.
	— Не. А сега се разкарай.
	Шерлок си тръгна, когато мъжът му обърна гръб и се върна отново към работата си. Ако всичките печатари бяха толкова груби, то тогава щеше да приключи след няколко минути и нямаше да знае как да продължи, докато не се срещнеше с Еймиъс Кроу.
	Вторият печатар беше много по-дружелюбен. Този път Шерлок успя да разгледа печатницата му, където метални барабани, покрити с малки метални букви, се въртяха от по-млади от него момчета, които влагаха цялата си тежест върху големите метални дръжки. Барабаните се притискаха върху дълги ивици, подобни на панделки, и оставяха мастилени букви върху хартията. Момчетата бяха изцапани с мастило, по кожата им личаха петна в черно и бяло.
	Шерлок зададе същите въпроси, показа същата визитка, но въпреки че печатарят се усмихна и се опита да му помогне, той също не я беше напечатал.
	Извади късмет с третия печатар.
	Той беше висок и слаб, с бакенбарди, които висяха като панделки върху мършавите му бузи. Шерлок го погледна, спомни си онова, което Еймиъс Кроу му каза във влака — че всеки човек носи белезите на собствената си професия, и видя типичните за един печатар: мастилото под ноктите и върху кожата му, нацепените върхове на пръстите му от годините търкане в металните повърхности на печатарските машини, дългите и прави разрези по дланите на ръцете, причинени от рулата хартия. Всичките следи си бяха на мястото, човек просто трябваше да ги види.
	— О, да — отговори печатарят. — Спомням си я. Странна поръчка. Обикновено хората искат четиристотин-петстотин визитки, защото си ги правят, за да ги раздават, нали? Имам предвид, че не си показваш визитката, а после да си я прибереш, нали? Но този тип искаше само една. Даде ми едно смачкано листче с онова, което искаше да бъде написано на нея. — Мъжът сви рамене. — Затова настроих машината и му напечатах една. Казах му, че ще му направя сто, ако ми плати още един шилинг, но той отказа. — Печатарят помисли за миг. — Всъщност не ми отказа — отиде отвън, където говори с някакъв човек, _след_ което се върна и ми отказа.
	— Можете ли да ми опишете този другия?
	— Странно — отговори мъжът, — но го познах. Той не ме позна. Никой не разпознава хората, които им служат.
	— Аз го правя — заяви Шерлок. — _Ще_ ви запомня.
	— Тогава ти си по-добър от останалите. Преди да се сдобия с това място, работих в една печатница на „Дръри Лейн“. Вършех доста работа за театрите — програми, афиши, постери, — сещаш се, подобни неща. Този човек — който беше отвън — идваше понякога. Имаше нещо общо с една от кръчмите наблизо. Работеше като бияч — изхвърляше пияниците, неплатежоспособните и онези, които започваха боеве. Мисля, че беше кръчмата „Шафтсбъри“. От време на време печатахме менюта, постери и подобни неща за тях.
	— Можете ли да го опишете? — попита Шерлок и затаи дъх.
	Печатарят сви рамене.
	— Дребен като състезателна хрътка. Косата му е дълга и рядка. С черна брада. Носи мъхесто палто. Мисля, че е направено от астраган. Не си спомням името му.
	— Благодаря ви — отвърна младежът. — Ако някога имам нужда от печатар, ще си спомня за вас.
	Тръгна си ликуващ. Погледна часовника си: оставаше още час и половина до срещата му с Еймиъс Кроу. Вероятно щеше да му стигне, за да провери кръчмата „Шафтсбъри“. Така щеше да може да каже на учителя си, че не само е идентифицирал мъжа, който беше наел мъртвеца, но също така че го е проследил.
	Попита една жена на улицата къде се намира „Дръри Лейн“, и се насочи в указаната посока. Стигна до нея за десет минути.
	Улицата беше пълна с театри и кръчми. Някои от театрите явно бяха музикални зали, в които се изнасяха най-различни представления от жонгльори, певци и илюзионисти. Някои бяха висококласни и в тях се представяха класически пиеси. Други бяха сцена за музикални рецитали и на Шерлок му стана мъчно за свиренето на цигулка, когато видя, че жена на име Уилма Норман-Неруда (цигуларка) ще свири в един от театрите.
	Малко по-надолу намери търсената кръчма „Шафтсбъри“. Намираше се до театър, който рекламираше комична опера от Ф. К. Бърнард и А. Съливан, наречена „Кормчията и боксът“. Не му звучеше много интересно.
	Седна на прага на една кръчма от другата страна на улицата и се настрои да чака. Облегна се и подпря глава на рамката на вратата, за да изглежда, сякаш е заспал, макар че наблюдаваше през цялото време за дребния човек с дългата рядка коса.
	Около четиридесет и пет минути по-късно един мъж, който отговаряше на описанието, излезе от „Шафтсбъри“. Беше облечен по абсолютно същия начин, както го беше описал печатарят. Огледа улицата и тръгна надясно.
	Шерлок го последва. Може би щеше да го отведе до дома си. Това щеше да е нещо, което да даде на Еймиъс Кроу!
	Мъжът поведе Шерлок по „Дръри Лейн“, покрай някакво място, наречено „Седемте компаса“, и надолу към площад „Трафалгар“. Младежът започна да разпознава разни части от Лондон и се опитваше да запомня колкото се може повече от него. Мъжът зави наляво, когато стигна до площад „Трафалгар“, мина покрай претрупаната кафява фасада на гара „Чаринг Крос“ и хотел със същото име. Онзи вървеше бързо и Шерлок трябваше да побърза, за да не го изпусне.
	На „Олдуич“ зави надясно и младежът осъзна, че се е насочил към Темза, през Ватерло Бридж. Мъжът се спря пред една будка в края на моста и подаде няколко монети. Пред Шерлок възникна сериозна дилема: да последва заподозрения или да се върне при Еймиъс Кроу? Какво щеше да каже на учителя си? Че е открил мъжа и го е изгубил? Не, трябваше да продължи — поне до другата страна на моста, за да види накъде щеше да се насочи онзи.
	Потърси монети в джоба си. Таксата беше само пени. Плати и продължи след плячката си.
	Дребният човек просто вървеше, без да се обръща назад или да поглежда надясно или наляво.
	Когато стигна другата страна на моста, Шерлок видя, че онзи се е насочил към гара „Ватерло“, но вместо да влезе в нея, зави наляво. Последва го, като се опитваше да се прикрива зад другите пешеходци, в случай че онзи се обърнеше.
	Той не го стори, но рязко зави надясно под един свод.
	Когато Шерлок стигна до него, се спря и надникна през ъгъла на ронещата се стена. Вътрешност на свода беше в сенки и не успя да види мъжа.
	Направи крачка напред, а после и още една, докато не се озова наполовина в светлината, наполовина в мрака. Все още нямаше следа от онзи.
	Обърна се с намерението да се върне и да чака Еймиъс Кроу.
	Дребният човек с дългата рядка коса стоеше точно зад него.
	— Следиш ме — каза той. — Искам да разбера защо. А после, просто за удоволствие, искам да те чуя как пищиш.


>	Глава 5

	— Имате ли пени, мистър? — изскимтя Шерлок и се опита да изглежда по-малък, отколкото беше в действителност. — Не съм ял от дни. Искам само пени за парче хляб.
	— Не ми се прави на „кони-тарикат“ — изръмжа мъжът. — Няма да се вържа.
	— Добре — отвърна с нормалния си глас младежът и се изправи. — Какво _е_ „кони“?
	Мъжът се ухили. Зъбите му приличаха на черни угарки.
	— Искаш да знаеш какво е „кони“? Кони е заек, който се отглежда за тенджерата. Той е питомен и няма да избяга, когато отидеш да му прекършиш врата. Кони-_тарикат_ е човек, който се преструва, че лови зайчета… който прави лесните неща да изглеждат трудни.
	— О, имаш предвид измамник — заключи Шерлок.
	— Именно. Сега, след като изяснихме това, защо ме следиш?
	— Не те следя! — възпротиви се младежът.
	Мъжът повдигна рошавата си вежда.
	— Мога да виждам през всеки слой от преструвките ти, синко. Следиш ме още от театъра. Искам да разбера защо. — Той огледа Шерлок от глава до пети. — Не си търгаш. — Забеляза изражението на младежа. — Не си джебчия — поясни той. — Тогава какво искаш?
	— Нищо.
	— Следиш ме през цял Лондон, през Ватерло Бридж, та чак дотук, в тунелите.
	— Съвпадение — отвърна Шерлок.
	— Няма такова нещо. — Мъжът сви рамене. — Не е нужно да ми казваш сега, щом не искаш. Мога да те принудя да ми разкриеш каквото желая. За мен ще бъде удоволствие. Мина доста време, откакто нараних сериозно някого. Следвам инструкциите и се спотайвам. Не съм виждал бордото от няколко седмици и ми стана мъчно.
	— Бордото? — попита Шерлок, като предварително знаеше, че отговорът няма да му хареса.
	— Кръв, синко, кръв. — Мъжът пъхна ръка в джоба си. Когато я извади, държеше два метални предмета един до друг. — Доколкото мога да преценя, работиш за една от местните банди, които искат да разберат какво се случва в театъра, или си забелязал нещо странно там и се надяваш, че можеш да продадеш информация на полицаите за някоя и друга монета. — Онзи плъзна пръстите на дясната си ръка през един от металните предмети. На Шерлок му приличаха на пръстени, заварени един за друг и покрити с шипове, които сочеха навън и се подаваха от кокалчетата му. — Който и да е правилният отговор, любопитството ще ти струва скъпо. — Мъжът плъзна пръстите и на лявата си ръка в металния предмет и вдигна юмруци, за да може младежът да ги види. Слабата светлина се отразяваше в металните шипове. Ръцете му се бяха превърнали в смъртоносни оръжия, които можеха да разкъсат лицето му. — Да започваме, какво ще кажеш? Ще съм бърз. Имам работа за вършене.
	Шерлок започна да отстъпва назад с препускащо в гърдите сърце. Мъжът блокираше пътя му за бягство през свода, но сигурно имаше и друг път, някъде в мрака зад него. Просто трябваше да го намери.
	Онзи се усмихна студено. Пъхна ръка в джоба на палтото си, а шиповете на металните му боксове се закачиха в плата. Ръката му се появи отново, като между пръстите му имаше сребърни монети.
	— Половин крона за онзи, който ми доведе това хлапе! — провикна се той. — Чувате ли? Можете да живеете като лордове цял месец с тези пари. Половин крона и дори не ми пука дали ще има нещо счупено. Стига да може да отговаря на въпросите ми.
	Шерлок усети, че въздухът около него се раздвижва, сякаш беше оживял. Смяташе, че двамата с брадатия са сами при сводовете под гара „Ватерло“, но мракът се движеше, докато не се превърна в пет, шест, десет малки фигури. Те като че ли се отлепиха от стените и зашляпаха по влажната земя. Бяха дребни — много по-дребни от Шерлок, дори от приятеля му Мати, — а кожите им, на местата, които се виждаха през парцаливите им дрехи, бяха посивели от мръсотия, която се беше напластявала толкова дълго, че се беше превърнала в част от тях. Деца. Обитатели на тунелите, които нямаха семейства и нямаше как да оцелеят, ако не ровеха в боклуците, за да търсят нещо полезно. Очите им бяха големи и тъмни като на плъхове, а ноктите на пръстите на ръцете и на краката им бяха дълги, остри и целите в пръст. Устите им бяха истинска каша — разцепени устни, станали на мехури, изпънати върху болни венци. Малкото останали зъби в тези уста бяха черни и счупени като древни планини. Децата дори не можеха да стоят изправени. Бяха прекарали толкова дълго време в тези тесни и ниски тунели, приведени над калта и тинята в търсене на дребни монети, че се бяха прегърбили и изкривили. Ръцете и краката им бяха тънки и извита като клони, но стомасите им бяха странно подути. Рошави коси висяха над лицата им. Шерлок дори не можеше да различи кои са момчета и кои — момичета: мръсотията и гладът ги бяха превърнали в един и същ образ. А миризмата, която се носеше от тях… мили боже, това беше воня на разложение — толкова силна, че въздухът около тях направо се накъдряше.
	Как беше възможно човешки същества да _живеят_ по този начин, запита се Шерлок, докато отстъпваше назад. В очите им нямаше нищо друго освен глад. За тях той не беше нищо повече от начин да си осигурят следващото хранене.
	Възприятията му постоянно се променяха. За секунда-две бяха чудовища, създания на мрака, които бяха готови да му се нахвърлят и да го повалят, а в следващия миг бяха деца, водени от глада. Емоциите на Шерлок се сменяха постоянно от ужас на съчувствие. Как беше възможно човешки същества — _деца_ — да живеят по този начин? Това не беше _правилно_.
	— Не е нужно да правите това — каза той и продължи да отстъпва назад. При тези думи дивите деца килнаха глави на една страна, но не беше сигурен, че го разбират. Или, дори да го разбираха, може би не им пукаше. Единственото, което ги интересуваше, беше големият мъж с брадата, който щеше да им плати много пари, за да го заловят. Ако се наложеше да му счупят ръцете и краката, за да му попречат да избяга, щяха да го сторят.
	Шерлок имаше усещането, че са правили и по-лоши неща тук в мрака.
	Обърна се, за да избяга, но зад него имаше четири… не, _пет_ деца. Бяха се появили безшумно от сенките.
	Една ръка го хвана за ръкава. Младежът се отдръпна, освободи плата от тънките пръсти и чу как той се къса под острите нокти.
	Беше заобиколен.
	На светлината, която проникваше от улицата, Шерлок видя едрата сянка на брадатия. Онзи се смееше.
	Отчаяно се опита да потисне паниката, която се надигаше като балон в гърдите му. Трябваше да измисли нещо, и то бързо.
	Друга ръка го сграбчи за лакътя. Отблъсна я. Кожата, която докосна, беше мазна. Несъзнателно избърса ръка в сакото си.
	След секунди щяха да му се нахвърлят. Огледа се наоколо и потърси нещо, _каквото_ и да е, което можеше да използва, за да се измъкне.
	Стената. Единствената му надежда беше сводестата стена вляво. Дивите деца го заобикаляха от всички страни, но пътят към стената беше чист.
	Шерлок хукна натам и скочи, когато беше на около метър-два от нея. Краката му потърсиха пукнатини, където тухлите се бяха натрошили, а пръстите му успяха да си намерят пролуки. Изкатери се нагоре и усети как сводът се извива над главата му. Покатери се възможно най-нависоко. Гравитацията го дърпаше надолу. Дивите деца се катереха по стената след него. Извивката на свода означаваше, че е по-близо до центъра на тунела.
	Шерлок се оттласна от стената и донякъде падна, донякъде скочи над главите им. Приземи се на шуплестата земя в средата на тунела и се препъна, но бързо стана на крака. Преди децата да осъзнаят какво беше направил, се обърна и потъна в мрака — единствената посока, в която можеше да поеме.
	Само след миг беше погълнат от сенките. В далечината зад себе си чу _шляпането_ на боси крака по мократа земя. Преследваха го.
	Шерлок продължи да бяга, като разчиташе на късмета си да не се удари в някоя стена. Или очите му привикваха към мрака, или отнякъде се процеждаше светлина, или по стените на тунела имаше фосфоресциращ мъх, но осъзна, че може да различава ръбовете на тухлите, докато бяга.
	От едната страна забеляза извитата форма на втори свод — тунел, който се свързваше с онзи, по който се движеше в момента. Зави рязко натам и тръгна по него. Ако въобще имаше някакъв шанс да се измъкне от преследвачите си, трябваше да ги обърка, да им даде прекалено много варианти за посоката, в която може да е поел. Ако беше продължил да бяга в права линия, щяха да го настигнат със сигурност и тогава… е, не беше напълно сигурен, че обещанието за половин крона щеше да уталожи глада им и желанието им да претърсят джобовете му за монетите, които можеше да се намират в тях.
	Тунелът свършваше с черна стена и Шерлок едва не се блъсна в нея. Само внезапната промяна в качеството на въздуха го предупреди, че има препятствие пред него. Той спря рязко и протегна ръка. Стената беше на около половин метър пред него. Ако не беше осъзнал навреме присъствието й, щеше да се сблъска с нея, да изпадне в безсъзнание и да се превърне в лесна плячка за преследвачите си.
	Сега трябваше ли да се върне обратно и да се опита да си проправи път покрай тях?
	Усети лек ветрец върху лицето си, беше топъл и застоял, но определено беше ветрец. Може би в крайна сметка имаше изход оттук. Може би имаше разклонение, където започваше друг тунел.
	Шерлок зави наляво и побягна с протегната ръка, в случай че пред него се изправеше някоя стена. Такава нямаше — тунелът продължаваше към свежия ад, който го очакваше отпред.
	Неочакван гръмотевичен шум отгоре го накара да потръпне. Той като че ли продължи цяла вечност. Капки застояла вода покапаха по главата му от тавана на тунела. Влак може би? Вероятно се намираше под железопътните релси, които минаваха през гара „Ватерло“.
	Сигурно това беше влакът, който пътуваше за Фарнъм, където бяха приятелите му. Дали щеше да ги види отново, или щеше да умре тук, в мрака? Изгубен завинаги?
	Спря да диша за момент. Някъде там горе имаше един спокоен и подреден свят, където добре облечени хора вървяха напред-назад. Над главите им имаше сини небеса, солидни тухлени стени, мраморни подове и газени лампи. Там горе беше рай. Тук долу имаше натрошени тухли, земя, която беше мокра, и миризма, в която се комбинираха катран, човешки фекалии, изгнили растения и сломени деца, които не бяха много повече от обикновени животни. Това определено беше ад.
	Шерлок имаше чувството, че не може да продължи. Искаше да седне, да се свие на топка и да се надява, че всичко това е кошмар, от който скоро ще се събуди. Защото това трябваше да е кошмар, нали? Не можеше наистина да съществуват подобни места в подредения свят, в които живееше.
	Но всичко тук беше истинско. Знаеше, че е такова. Не можеше да се предаде. Трябваше да намери изход.
	Майкрофт зависеше от него.
	Отпред видя лъч светлина, който кръстосваше тунела диагонално — от горе до долу. Вероятно ставаше въпрос за отвор в тухлите, през който слабата слънчева светлина проникваше, но през привикналите му към мрака очи изглеждаше като златна колона. Шерлок се насочи към нея с надеждата, че отворът е достатъчно голям, за да мине през него и да излезе на гарата. Да излезе в онзи безопасен и смислен свят.
	Не беше. Отворът беше малко по-голям от пръстите му и светлината беше мъждукаща, пречупена през струйка вода, която течеше отгоре. Младежът гневно задращи по тухлите с надеждата, че може да разшири пролуката. За известно време тя се съпротивляваше, но след малко една част поддаде и падна на пода на тунела.
	Шерлок забеляза нещо да се движи под тухлите: нещо твърдо, черно и лъскаво. Опули се насреща му и се запита какво, за бога, беше това, след което се присви от ужас, когато осъзна, че гледа ято бръмбари или хлебарки, които се опитваха да се скрият от светлината и от въздуха, появили се след разрушаването на стената на тяхното скривалище, на тяхното леговище. Всичките изчезнаха за секунди и след тях остана само груба дупка. Младежът се заоглежда наоколо. Имаше чувството, че бръмбари лазят по кожата му. Така ли беше зад всяка стена и зад всяка тухла в този тунел? Съществуваше ли втори, скрит свят от безоки бръмбари, които живеят в гнезда и канали и се хранят с онова, което дивите деца оставят след себе си?
	Шерлок се ослуша и му се стори, че чува тихите крачета около себе си. Имаше чувството, че се опитват да го обкръжат. Да го заровят.
	Той изкрещя и побягна.
	След десетина крачки върху него падна нещо от мрака отгоре.
	Изпищя и задращи по онова, което беше обвило лицето му. Стори му се, че са ято бръмбари, които са се обединили, или просто една гигантска хлебарка с размерите на главата му, но с върха на пръстите си усети, че става въпрос за парцали и кална плът. Една ръка се опитваше да го стисне под брадичката. Беше момиче! Едно от дивите деца, което го беше последвало през тунелите! Някак си беше успяла да го изпревари и да го изчака. Беше се притиснала до тухлите отгоре и му се беше нахвърлила, когато мина отдолу. Пръстите му стиснаха врата й точно когато усети устата й — с остатъците от зъби в нея, — която се опитваше да го захапе за бузата. Момичето беше малко и слабо и въпреки че се опитваше да се освободи от хватката му, Шерлок успя да го стисне здраво за ръката или крака. Подвоуми се за миг. Това беше _дете, момиче_. Цивилизованите хора не нараняваха момичета, но ноктите й дращеха болезнено кожата му. Нямаше никакъв избор. С едно рязко движение я блъсна в тунела. Тя падна върху меката и мочурлива земя и се търкулна. На оскъдната светлина, която проникваше в тунела, видя, че очите й блестяха. Момичето изсъска и потъна обратно в мрака, но Шерлок знаеше, че не е отишла далеч. Все още беше тук, наблюдаваше и чакаше своя шанс.
	Емоциите му отново пламнаха и той се замисли с отчаяно свиване на стомаха за Мати, които живееше ден за ден и не знаеше откъде ще дойде следващото хранене. Колко беше необходимо, за да попадне приятелят му в положението на тези диви деца? Май не много. Тези същества тук бяха _деца_, за бога! Не бяха вампири!
	Продължи напред. От сенките зад себе си чу дращене — момичето го следваше. Както и останалите хлапета, които се опитваха да го намерят.
	Деца или вампири, нямаше значение. Щеше да умре. Нямаше изход. Сърцето му се блъскаше в ребрата, дробовете му отказваха да работят както трябва, мускулите на краката му направо горяха. Нямаше да успее да се справи.
	— Петаче за живота ти — изсъска един глас до него.
	— Добре — въздъхна Шерлок. — Петаче да е.
	— Искам първо да го видя — настоя невидимото присъствие.
	Младежът пъхна ръка в джоба си и извади няколко монети.
	— Можеш да получиш всичко това, ако ме измъкнеш жив оттук.
	Детето в мрака си пое въздух.
	— Никога не съм виждал толкова много преди! — прошепна то. — Сигурно си богат!
	— Това няма да ми е от голяма полза, ако умра тук долу — каза Шерлок, неспокоен заради дебнещите го в мрака диви създания. — Отведи ме там, откъдето влязох!
	— Не мога да го направя. Те наблюдават и чакат. Трябва да тръгнем по другия път.
	Младежът преглътна.
	— Къде е той?
	— Последвай ме.
	Една фигура се появи до Шерлок. Като че ли се беше отлепила от стената. То — той? — едва стигаше до гърдите му, но имаше нещо в очите му, което го правеше много по-старо. Това дете беше виждало неща, които младежът се надяваше никога да не види.
	— Как се казваш? — попита Шерлок, докато детето пореше мрака както риба — вода.
	— Нямам име — прошепна то.
	— Всички имат имена — настоя младежът.
	— Не и тук долу. Имената не помагат с нищо.
	Детето зави на една страна и се върна при извитата стена, откъдето беше дошло. В тухлите имаше пролука, която започваше от пода и стигаше до височината на главата: не беше пролука, а изкуствен отвор. Може би оставен за проветрение или поради друга причина. Шерлок чу дращене вътре. Пое си дълбоко въздух и последва своя гид.
	Следващите пет минути бяха най-лошите в живота му. Беше притиснат между две влажни и ронещи се тухлени стени и чуваше, или по-скоро само _усещаше_, слепите насекоми, които пълзяха в пролуките си на няколко сантиметра от лицето му, докато навлизаше все по-надълбоко и по-надълбоко в неизвестното. Грубите тухли дращеха лицето и ръцете му. Провесени от стена до стена паяжини се оплетоха в косата му. Разни насекоми падаха и бягаха от паяжината в яката му и се налагаше да се бори с почти непреодолимата нужда да заудря дрехите си, за да ги убие, докато търсеха скривалище. От време на време опипващите му ръце се натъкваха на нещо течащо по стените. Предполагаше, че е вода, но в мрака не можеше да види дали е прав, и ако беше вода, то тя не миришеше на нищо, което беше помирисвал преди. Това приличаше на нещо лепкаво и живо, сякаш навлизаше все по-навътре и по-навътре в гърлото на някакъв огромен древен дракон и онова, което напипваше, беше разяждаща слюнка. Усещаше земята — ако въобще беше земя, а не език — под краката си някак влажна и имаше ужасното чувство, че ако спре, ще потъне бавно в тинята, първо — до коленете, после — до кръста, до врага и накрая, ако краката му не стигнеха до нещо твърдо, меката кал щеше да обвие главата му и да го задуши.
	Дивото момче пред него като че ли се катереше, а не вървеше. Пръстите на ръцете и краката му намираха пукнатини в тухлите и то се движеше над, а не през тинята. Ноктите му дращеха върху стената толкова пронизително, че Шерлок искаше да изпищи. Явно се беше научило да се движи в тунелите и сводовете по начин, по който той не можеше.
	Внезапно тухлените стени се стесниха толкова много, че Шерлок трябваше да се обърне на една страна, за да може да мине. Тухлите притискаха гърдите и гърба му. Издиша, за да бъде по-плосък. Промъкна се колкото се може по-напред, но накрая една издадена тухла опря в ребрата му и той осъзна, че не може да продължи.
	Не дишаше. Поне не както трябва. Пролуката беше прекалено малка, за да му позволи да си поеме повече от малка глътка въздух.
	Обзе го паника — мрачна и разяждаща. Опита се да се върне обратно, но нещо в тясното пространство се беше променило. Може би беше преместил някои тухли, минавайки покрай тях. Не знаеше какво е, но сякаш пролуката зад него се беше стеснила. Въпреки това се опита да се промъкне назад, но нещо твърдо притискаше гръбнака му. Не можеше да помръдне нито напред, нито назад. Беше хванат в капан!
	Искаше му се да изкрещи, но не можеше да осигури достатъчно въздух на дробовете си. Пред очите му падна червена мъгла. Сърцето му излезе от ритъм — заби тежко и накъсано — и се опита да премаже ребрата му също толкова отчаяно, колкото отчаяно той се опитваше да излезе от тунела.
	Една ръка го хвана за китката и го задърпа силно. Тухлите задраха кожа от гърба и стомаха му, но накрая се разбиха в облак от прах и насекоми и Шерлок изскочи като коркова тапа.
	Дивото момче стоеше пред него. Неговата ръка беше успяла да го освободи.
	— Можеше просто да ме оставиш — каза младежът между глътките въздух, които се опитваше да си поеме. — Можеше просто да ме изчакаш да се задуша и да вземеш всичко от джобовете ми.
	— О — отвърна момчето с неразгадаемо изражение на лицето. — Аха. Предпола’ам, че можех да го направя. — Обърна се и погледна през рамо към Шерлок. — Трябва да продължаваме. Не са много зад нас.
	След няколко метра пролуката свършваше в тясно стълбище. Младежът последва момчето нагоре извън пещероподобното пространство и онова, което видя, го накара да зяпне от изумление.
	Излязоха в някакъв огромен склад, толкова претъпкан с кутии, че стените не се виждаха. За разлика от тавана, който беше направен от мръсни стъклени панели, поставени върху метална рамкова конструкция. През тях се процеждаше благословена слънчева светлина, която беше толкова ярка за свикналите му с мрака очи, че трябваше да примижава, за да вижда. Под краката им имаше по-големи метални решетки. Отнякъде се чуваха летящи птички.
	Кутиите бяха това, което привлече вниманието на Шерлок. Бяха дълги — около два метра от край до край — и тесни, но страните им не бяха еднакви. От едната страна бяха широки, а от другата — тесни. Пули се насреща им няколко секунди, като се опитваше да разбере какво представляват, и накрая успя. В интерес на истината беше разбрал още в момента, в който ги зърна, но умът му не искаше да му позволи да приеме ужасната истина.
	Ковчези.
	— Какво е това място? — попита той.
	— Тук съхраняват телата, които са готови да бъдат изпратени в некропа.
	— Некропа? — Шерлок не беше чувал тази дума преди.
	— Аха. Сещаш се. Мястото, на което отнасят мъртвите.
	Умът на младежа препусна.
	— Имаш предвид гробището? — Накрая се сети. — Имаш предвид _некропола_. — Гръцкият, който беше умил в училището „Дийпдийн“, се завърна с пълна сила: „некропол“ означаваше „град на мъртвите“.
	— Да. В Брукууд. Там отиват влаковете.
	Брукууд? Това беше близо до Фарнъм, където живееха чичо му и леля му. Където беше отседнал. Тогава си спомни нещо, което Мати Арнат му беше казал, когато се запознаха — че не иска да ходи в Брукууд. Не му каза каква е причината, и Шерлок не го беше притискал. Вече знаеше каква е. Явно имаше някакво огромно гробище в Брукууд: място, където откарваха телата.
	— Защо не ги заравят в Лондон? — попита той.
	— Няма място — отвърна спасителят му. — Гробищата тук са пълни. Телата се заравят над другите тела. Силните дъждове разравят ковчезите.
	Шерлок огледа купищата дървени кутии и забеляза, че всяка от тях имаше написан с тебешир номер отстрани. Вероятно номерата отговаряха на някакъв списък, в който определен ковчег съответстваше на определено погребение.
	— Всички тези са… заети?
	Момчето кимна.
	— Всеки един от тях. — Млъкна за миг. — Има благинки понякога.
	— Какво имаш предвид?
	— Понякога ковчезите падат. Чупят се. А някои хора ги заравят с притежанията им — часовници, пръстени, всякакви неща. И всички имат дрехи. Някои плащат добре за хубаво сако. Няма значение кой го е носил преди тях.
	На Шерлок му прилоша. Това беше един съвсем нов свят, в който не искаше да участва. Но въпреки себе си не можеше да спре да задава въпроси. Трябваше да знае.
	— Как стигат до Брукууд?
	— Специална железница. — Момчето посочи някъде в далечината. — Некропска железница. Релсите са ей там.
	— Има влакове само за мъртвите?
	— Да. — Хлапето се усмихна и разкри уста, в която беше останал само един изгнил зъб. — Първа, втора и трета класа пътуване, само за ковчези. Пътуване, което може да бъде преживяно само ако си мъртъв. — Детето обхвана с жест всичко наоколо. — Хубавото е, че хората не виждат как се отнасят с любимите им, преди да бъдат качени на влака, нали?
	Шерлок отново огледа натрупаните редици ковчези, подредени по-високо от главата му. Във всеки от тях имаше труп. Намираше се насред толкова мъртъвци, че можеше да насели един малък град с тях. Доста зловещо.
	— Добре — каза той накрая. — Да вървим.
	Момчето поклати глава.
	— От тук нататък си сам, друже.
	— Добре. — Шерлок извади няколко монети от джоба си. — Благодаря ти.
	Хлапето кимна.
	— Ти си истински джентълмен. — То отстъпи назад, лапна пръсти и изсвири така силно, че младежът го заболяха ушите. — Тоя е ей тука! — провикна се с цяло гърло. — Опитва се да избяга!
	— Мислех си, че ми помагаш — изненада се Шерлок.
	— Помагах ти. — Момчето размаха юмрука, в който държеше монетите. — Сделката е изпълнена. Сега помагам на тях. Може би ще ми позволят да ти взема обувките.
	Младежът чу шум, който се носеше от тясната пролука, през която беше минал — дращене на нокти от ръце и крака по тухлите. Виждаше малки очички, които блестяха в мрака.
	Пристъпи напред и хвана момчето за китката, след което го натъпка в пролуката.
	— Този тук ми взе парите! — провикна се той. — В него са!
	Момчето се опули ужасено срещу му, преди да бъде издърпано в мрака от малки слаби ръчички. Разнесоха се викове, борба и късане на дрехи.
	Шерлок побягна. Докато децата имаха с какво да се занимават, му се отваряше възможност да избяга.
	Все още нямаше въздух, все още чувстваше как дробовете и мускулите му изгарят, но въпреки това се движеше колкото се може по-бързо между ковчезите. След малко излезе на открито.
	Пред него имаше три парни влака. Бяха на релси, разположени в края на линията и срещу бариери. Приличаха на онзи, който доведе двама им с Еймиъс Кроу в Лондон, само дето тези бяха боядисани в черно: и локомотивите, и вагоните. Всеки от вагоните имаше нарисуван бял череп и отпред, и отзад. Белите черепи имаха кръстосани кости под тях.
	Шерлок предположи, че тези влакове се движат само нощем. Дневното им придвижване би обезпокоило всекиго, който ги видеше.
	Но като се замислеше отново, ако видеше посред нощ един от тези, обгърнат в облак от пушек, а локомотивът му — зачервен от горящите въглени, също щеше да се ужаси.
	Погледна през рамо към купищата ковчези. В сенките между тях като че ли виждаше блясъка на очи, които го наблюдаваха, но не беше сигурен. Най-важното беше, че вече не го преследваха. Нямаше да посмеят да излязат на светло, а той не би се върнал в мрака за нищо на света. Всичко свърши. За момента.
	Обърна се и направи крачка напред. Нещо изхрущя под краката му. Погледна надолу и видя бяла кост, която се подаваше от земята. Беше стъпил на нея и я беше счупил на две. _Понякога ковчезите падат_, беше казало дивото дете. _Чупят се._ Явно съдържанието им оставаше там, където бяха паднали. Цялата тази помпозност и церемониалност за мъртвите — специални влакове, цял град, какъвто беше Брукууд, само за тях — и въпреки всичко останките бяха оставяни да гният, където паднеха. Сякаш самият спектакъл беше по-важен от действителността. Опечалените не знаеха или дори не им пукаше дали членът на семейството, когото бяха изгубили, беше в ковчега, или не, когато го заравяха.
	Някъде оттатък влаковете, железопътните релси водеха на открито. Подухваше вятър и прогонваше миризмата на катакомби, в които Шерлок беше преследван и едва не изгуби живота си. Затътри се изморен под слабата слънчева светлина. Някъде там, в истинския свят, Майкрофт продължаваше да е обвинен в убийство и той трябваше да му помогне да изчисти името си. Беше изтощен и измъчван от болка, но това нямаше никакво значение. Брат му се нуждаеше от него.
	Погълнат от собствените си мисли, цели няколко секунди не успя да осъзнае, че мъжът с рядката коса се беше появил иззад един от локомотивите.
	— Няма да избягаш, синко — заяви той и вдигна ръце. Оскъдната светлина проблясваше върху шиповете на металните му боксове. — Май си спестих половин крона от цялата тази работа.


>	Глава 6

	Сърцето на Шерлок се сви. Толкова усилия, толкова бягане и дращене по тухлите и в крайна сметка не успя да избяга. Беше прекалено изморен, за да прави каквото и да било. Енергията му беше свършила.
	— Как ме намери? — попита със сетни сили той.
	— Не бих се промъкнал през онези тесни пространства, нали? — отвърна с въпрос мъжът. — Но знам, че повечето от тях водят до кокалените дворове, затова просто заобиколих и те изчаках. Тъкмо щях да се отказвам, когато чух, че излизаш. — Онзи млъкна за миг. — Все още искам да разбера защо ме следеше — заяви с мрачен тон. — След това ще те убия.
	Една масивна фигура се промъкна незабелязано между локомотива и мъжа с брадата и металните боксове. Носеше шапка.
	Шерлок разпозна Еймиъс Кроу точно когато учителят му уви лявата си ръка около врата на престъпника и сграбчи китката му с дясната. Мутрата на онзи се изкриви между свивката на лакътя на Кроу. Младежът видя как ръкавът на американеца се изду от стягането на мускулите му.
	Очите на престъпника се ококориха. Той се опита да сграбчи ръката на Кроу със своите, но не можеше да се освободи, колкото и да опитваше. Лицето му стана лилаво, ала Шерлок беше прекалено изморен, за да се изненада. Явно Кроу беше приложил достатъчно сила, за да спре въздуха към дробовете му.
	Мъжът отчаяло риташе назад с обутия си в ботуш десен крак, но американецът беше застанал в такава поза, че онзи не можеше да го достигне. След това се опита да нанесе удар зад главата си с върховете на боксовете с надеждата да нарани Кроу, но Кроу само се измести леко и приложи повече сила върху врата му.
	— Разочарован съм, че беше невнимателен и позволи на този човек да разбере, че го следиш — каза меко той и погледна Шерлок през рамото на мъжа.
	Младежът прокара мръсна ръка през косата си.
	— Съжалявам — отвърна той. — Смятах, че съм на достатъчно разстояние.
	— Научи един урок — каза дружелюбно Кроу. — Капаните може да бъдат поставяни от двете страни. _Това_ е разликата между животните и хората — зайците не се обръщат изневиделица и не тръгват да преследват лисиците, но хората могат да си сменят ролите. Плячката може да се превърне в хищник. Търси знаците. Ако плячката ти те води на някое изолирано място, може би те е забелязала и иска да те спипа сам.
	— Някога въобще спираш ли да преподаваш? — попита изморено Шерлок, припомнил си урока на езерото, докато ловяха риба.
	— Животът ни учи през цялото време, ако сме достатъчно бдителни, за да разберем това. — Погледът на Кроу се премести настрани към лицето на престъпника, което беше станало яркочервено, а очите му бяха изхвръкнали. — А сега — каза спокойно — ние двамата трябва да си поговорим. Защо заплашваш моя приятел и протеже? Това не е много цивилизовано, приятелю.
	— Той ме следеше — отвърна с усилие мъжът.
	Кроу погледна Шерлок и повдигна вежда.
	— Предполагам, че си имал причина — каза той. — Не просто си практикувал уменията си за проследяване — макар че очевидно имат нужда от практика.
	— Намерих печатницата, където е направена визитката — обясни Шерлок. — Печатарят каза, че този човек е чакал отвън на улицата онзи, който е дал поръчката. Тръгнали са си заедно.
	Кроу кимна.
	— Предполагам, че е било така. — Американецът отново насочи цялото си внимание към своя заложник. — Е, това ни води до въпроса _защо_? Защо си платил на един беден и болен човек да си направи една-единствена визитка и защо си го изпратил да посети мистър Майкрофт Холмс в клуба му?
	Мъжът подръпна ръката на Кроу.
	— _Задушаваш ме!_ — възпротиви се той.
	— Правилно. Аз _наистина_ те задушавам.
	— Ще ми счупиш _врата_!
	— Все още не. Още малко натиск и вратът ти ще се прекърши като изгнила клонка, да, но още не. Първо ще се задушиш.
	— _Убиваш_ ме!
	— Да — потвърди Кроу. — Мисля, че е така. Затова говори бързо.
	— Платиха ми!
	— Естествено. Не съм смятал, че правиш всичко това от любов към кралицата и страната. Въпросът е: кой ти плати?
	— Не знам имена! — Мъжът затупа твърдата ръка на Кроу. — Просто ми позволи да дишам! Моля те!
	Американецът отпусна хватката си съвсем малко и онзи си пое въздух. Рядката му коса се беше сплъстила върху лицето, което изгуби част от червенината си.
	— Дойдоха при мен една вечер в кръчмата „Шафтсбъри“ — обясни мъжът. — Хората знаят, че съм посредник. Уреждам сделки и намирам правилните хора за кражби и каквото ти трябва. Казаха ми да намеря човек, който е близо до срещата със Създателя и се нуждае от пари за семейството си. Казаха ми да го убедя да направи едно последно нещо и че ако го направи както трябва, ще осигури бъдещото спокойствие на семейството си.
	— И ти познаваше такъв човек?
	— Познавам стотици такива! Огледай се. Туберкулоза, алкохолизъм, цироза — има много начини, по които можеш да умреш в Лондон.
	— И какво _беше_ това последно нещо, което трябваше да направи?
	Мъжът остана мълчалив.
	Кроу стегна хватката си.
	— Само още малко — измърмори той — и последното, което ще чуеш, е счупването на врата ти. Правил съм го с пуми, с алигатори и веднъж дори го направих на един бик. Няма да си голямо предизвикателство за мен, повярвай ми.
	— Трябваше да отиде в онзи клуб в Уайтхол — побърза да отговори престъпникът — и да поиска да се срещне с един човек насаме. На четири очи. Мъж на име Майкрофт Холмс. След това трябваше да даде визитката, която му беше направена. Онази единствена визитка. И когато останеше сам с онзи тип, трябваше да напръска нещо в лицето му — нещо, което щеше да е в шишенце от парфюм. Онзи щеше да заспи прав. След това щеше да сложи истински нож в ръката му и да се прониже _сам_ в сърцето с друг нож, направен от лед. Същинска пантомима.
	— Откъде дойде ножът?
	— Казаха ни, че едно момче ще ни посрещне, докато вървим към клуба. То ни даде куфара с ножовете в него. Трябваше да го направим по този начин, иначе леденият нож можеше да се разтопи, макар че беше в куфар.
	Кроу се усмихна.
	— Това не ти ли се стори малко странно?
	— Правил съм и по-странни неща — призна престъпникът, — а и ми платиха добре.
	— Мъжът, който те нае — знаеш ли името му? Можеш ли да го опишеш?
	— Не съм казвал, че е мъж, нали?
	Американецът повдигна изненадан вежди.
	— Наистина не си казвал подобно нещо. Моя грешка. Значи, си бил нает от жена?
	Онзи кимна, доколкото можеше да го стори в хватката на Кроу.
	— Жена, да.
	— Опиши я.
	— Млада. Слаба. Добре облечена.
	Кроу изпръхтя.
	— Лицето, човече… опиши ми лицето й.
	— Не го видях. Носеше голяма шапка и воал.
	— Цвят на косата?
	— Не видях нищо под шапката.
	— Но си я проследил, нали? След като те е наела?
	Шерлок видя как очите на мъжа проблеснаха от изненада.
	— Откъде знаеш? — изсъска той.
	— Познавам те, приятелю. Или поне познавам хората _като_ теб. Жена с голяма кесия с пари — разбира се, че си я проследил. Искал си да разбереш къде живее, в случай че по-късно ти се отвори възможност да проникнеш у тях и да откраднеш останалата част от парите, които очевидно държи в дома си. Хора като теб винаги търсят пролука, възможност. Та къде отиде тя?
	Мъжът сви рамене и премести едва ръцете на Кроу.
	— Не отиде в никаква къща, а в един музей на „Боу“. Казва се „Пасмор Едуардс“. Едно време е бил голямо имение. Чаках два часа, но тя така и не излезе. Не знам дали живее там, или има заден изход, но повече не я видях.
	— Нещо друго? Някакви други факти, които искаш да споделиш с нас?
	— Не… не, кълна се!
	Кроу пусна мъжа, който падна на колене — продължаваше да се дави и да се държи за гърлото.
	— Мисля, че получихме каквото можахме, от този човечец — заяви американецът. — Ако нямаш нищо против, да вървим да изпием нещо освежаващо. — Хвърли критичен поглед на изцапаните с кал панталони и ботуши на Шерлок и скъсаното му сако. — Може би първо ще успеем да намерим магазин за дрехи. Няма да направиш особено добро впечатление, ако изглеждаш по този начин.
	Преди Шерлок да успее да отговори, дребният човек изведнъж стана от земята и замахна с ръка, на която имаше метален бокс, към лицето на Еймиъс Кроу. Беше се озъбил и приличаше на маска на яростта.
	— Опита се да ме задушиш, а? — изкрещя той.
	Кроу се отдръпна назад и избегна шиповете. Те минаха само на няколко сантиметра пред очите му. Американецът пристъпи напред, изви тяло вляво и изстреля десния си крак. Ботушът му се заби в коляното на мъжа. Шерлок чу как нещо изпука. Онзи се срина, пищейки.
	— Да вървим — каза Кроу и направи знак на ученика си. — Имам чувството, че някъде ме чака кана с кафе и торта с моето име на нея. Смятам да ги намеря.
	Американецът тръгна първи, а Шерлок го последва. Оставиха престъпника свит на земята, държащ се за счупеното коляно.
	— Не трябва ли да уведомим полицията? — попита младежът. — Не трябва ли да го арестуват?
	Кроу сви рамене.
	— Ако това ще те накара да се чувстваш по-добре, мисля, че можем, но ще е неговата дума срещу нашата, а единственото сериозно нараняване е нанесено от моя милост. Всеки уважаващ се полицай вероятно ще арестува мен, а не нашия нападател. Или ще арестува двама ни, докато не разбере какво точно се е случило.
	— Но това не е честно! — възпротиви се Шерлок.
	— Вероятно не, но е справедливо. Ако не правиш разлика между двете, трябва да се научиш.
	Кроу тръгна отново към улиците, алеите и сводовете около района на гара „Ватерло“.
	— Как ме намери? — попита младежът, докато вървеше до учителя си.
	— Отговорът е прост: проследих те.
	— Не те видях — възпротиви се той.
	— Това се и очаква, когато те следя. За разлика от теб мога да се спотайвам в сенките, сред хората или зад ъглите.
	— Защо си ме следил?
	— След като проверих адреса на визитката — който се оказа фалшив, между другото, — реших да те настигна. Проверих печатарите в обратен ред — започнах от последния в списъка. Видях те да напускаш втората печатница в моя списък и третата в _твоя_. Опитах се да те настигна, но ти вървеше много бързо. След това спря и започна да наблюдаваш една кръчма. Предположих, че си по следа, и не исках да отвличам вниманието ти, затова просто се свих на прага на една врата и зачаках да видя какво ще се случи. След известно време тръгна след този брадат тип. Аз също се включих в преследването. Забелязах, че те сгащи в онзи свод, но ти избяга, преди да успея да се намеся. Прекарах следващия час в обикаляне отвън и изчисляване къде може да се появиш.
	— О — отвърна спокойно Шерлок. — Има логика.
	Стигнаха до гарата. Кроу забеляза малък шивашки магазин на няколко врати от един обущар. След десет минути вече бяха купили нови панталони, сако, риза и ботуши за Шерлок. Американецът плати без никакъв коментар. Младежът предположи, че двамата с Майкрофт щяха да се разплатят по-късно — ако Майкрофт въобще бъдеше освободен някога.
	След като излязоха от обущаря, Кроу се насочи към чайната „Еърейтид Бред Къмпани“. Седнаха на маса до прозореца. Шерлок се чувстваше откъснат от реалността. Преди по-малко от час бягаше за живота си през тъмни тунели, а сега седеше на припек и чакаше да му донесат парче торта. Понякога животът можеше да бъде странен. Всъщност, осъзна той, животът можеше да е странен през по-голямата част от времето.
	— Е, какво следва? — попита той, след като кафето и тортите пристигнаха.
	— Да обобщим какво знаем. — Кроу взе от пандишпановата си торта. — Има поне двойно участие — на човека, който дава заповедите, и на хората, които ги изпълняват.
	Шерлок се намръщи.
	— Какво имаш предвид с „двойно участие“?
	— Имам предвид, че онзи, който се е самоубил в клуб „Диоген“, никога не се е срещал с жената с воала. _Тя_ е наела мъжа с брадата, а _той_ от своя страна е наел човека, който е бил готов да умре, за да осигури финансовото благополучие на семейството си.
	— Може би жената е била наета от някого другиго. Може би има тройно участие.
	— Възможно е — замисли се Кроу. — Онзи, който е организирал всичко това, е много предпазлив. Уверил се е, че никой няма да стигне до него. Единствената причина да стигнем толкова далеч, са двете непланирани събития — първото, че печатарят е разпознал мъжа с брадата, и второто, че брадатият е бил достатъчно алчен и неморален, за да проследи жената, която го е наела, до музея, за който ни спомена. Никога не подценявай непланираните съвпадения.
	— Но каква е целта? — попита Шерлок. — Какво точно се опитват да постигнат?
	Кроу сви рамене.
	— Краткосрочната цел, за която се сещам, е опозоряване на името на брат ти или отстраняването му от пътя. Дългосрочната цел… не съм сигурен за нея. Нуждаем се от повече информация.
	Младежът въздъхна. Смяташе, че е гладен след всичкото онова бягане, но не му се щеше дори да опита тортата.
	— Какво можем да направим? — попита той.
	— По мое мнение — отвърна Кроу — разполагаме с три варианта. Първи: можем да разкажем онова, което знаем, на полицията и да се върнем във Фарнъм с надеждата, че адвокатът на клуб „Диоген“ ще успее да извади Майкрофт от затвора и да изчисти името му.
	— Какви са шансовете да постигнем това? — попита Шерлок.
	— Слаби. Полицията няма да иска да разследва престъпление, за което има ясни доказателства срещу мъжа, който вече е в ареста, и дори да искат да ни повярват, историята ни не е сред най-правдоподобните. А и доказателството ни се е разтопило.
	— Но имаме спрея с лауданум!
	Кроу сви рамене.
	— Както каза брат ти, може да е било лекарство. А и можем да го вземем откъде да е, да го купим от всеки аптекар.
	— Какъв е вторият вариант?
	— Оставаме в Лондон и се свързваме с работодателите на брат ти във Форин Офис* — ще ги накараме да се размърдат и да го изкарат от ареста.
	[* Форин Офис — британското Министерство на външните работи. — Б.пр.]
	Шерлок потръпна.
	— Дори на мен не ми се струва много вероятно да се съгласят.
	— Прав си. Има голяма вероятност Форин Офис просто да изостави брат ти на произвола на съдбата. Последното, което желаят, са подобно унижение и публичност.
	— Тогава ни остава третият вариант — отвърна решително младежът.
	Кроу се усмихна.
	— Дори не знаеш какъв е.
	— Мога да предположа. — Побърза да срещне лукавия поглед на учителя си. — Събрахме достатъчно доказателства сами, за да изчистим името на Майкрофт. Ще отидем в този музей на „Боу“ и ще се опитаме да открием жената с воала.
	Американецът кимна.
	— Нещо такова. Но честно казано, не тая голяма надежда за успех. Стреляме в тъмното.
	— Защо няма някого, при когото можем да отидем? — избухна Шерлок. — Защо няма някого, който би разследвал случая, с когото полицията не желае да се занимава или не може? Някаква независима група детективи, които могат да разнищят случилото се и да открият истината, както агенция „Пинкертън“ в Америка, за която ми разказа?
	— За подобна работа е необходим човек с голям набор от интересни качества, това е сигурно — отвърна Кроу със странно изражение на лицето. — Но това е ниша, която определено не е заета в Англия. — Американецът изплува от мислите, в които беше потънал. — Добре, предлагам да намерим файтон и да поръчаме на файтонджията да ни закара до музея на „Боу“.
	Веднага намериха такъв, макар че Кроу пропусна два празни файтона и избра третия в последната секунда, преди да ги отмине.
	— Защо не повика първия файтон? — попита Шерлок, докато се качваха.
	— Защото вървим слепешката по ръба на мрежа, опъната от някого — обясни американецът. — Исках да се уверя, че файтонът, в който ще се качим, не е бил избран от някого другиго за нас.
	— Какво му имаше на втория?
	Кроу се усмихна.
	— Конят му беше куц. Съмнявам се, че ще успее да измине целия път до „Боу“. А и не ми хареса мустакът на кочияша.
	Наместиха се на седалката и лицето на файтонджията се появи в люка над тях.
	— Накъде, господа?
	— Знаеш ли къде е музеят „Пасмор Едуардс“? — попита Кроу.
	Пътуваха около половин час, който Шерлок прекара в наблюдение на отрязъците истински живот, които се разкриваха пред него: простири, пълни с дрехи, разпънати между прозорци от двете страни на улицата, мъже с груби лица, които се шляеха по ъглите, улични продавачи с подноси със сладки, плодове и цветя, и точилари, които бутаха своите колички и се провикваха, за да подканят онези, които имаха нужда от услугите им.
	Музеят представляваше каменна сграда в оранжево и кафяво с красиви колони отпред. Той не беше разположен на улицата, а малко по-навътре и от нея го разделяха ивица трева и висока до коленете метална ограда. Върху каменна плоча, монтирана в стената до предната врата, беше написано: _Природонаучен музей „Пасмор Едуардс“_.
	— Подмини го — провикна се Кроу към файтонджията. — Остави ни на ъгъла на улицата.
	Човекът спря, където му беше показано. Платиха му и слязоха от файтона.
	— Не гледай директно към сградата — предупреди Кроу. — Просто стой тук и разговаряй известно време. Да разгледаме наоколо.
	— Наречи ме глупак — каза Шерлок, — но мисля, че сме _пред_ музей. Не ми прилича на прикритие на нещо друго.
	— Възможно е също така да е удобно място за срещи — размишляваше на глас американецът. — Нещо, избрано на случаен принцип, а не точно официален щаб на конспираторите. Ако е така, няма да открием нищо и общо взето ще останем без улики, които да разследваме.
	— Най-малкото, което можем да направим, е да огледаме — отбеляза младежът. — Може да видим или чуем нещо, или някой може да си спомни жената с воала.
	— Добър довод — съгласи се Кроу.
	Американецът тръгна към предната врата като баща, решил да заведе сина си на музей.
	Влязоха в едно празно фоайе, от което тръгваше стълбище — в горната си част то се разделяше вдясно и вляво. Приличаше на антрето на всяка голяма къща в града с изключение на огромните стъклени витрини, разположени в центъра на помещението. Във витрините имаше сравнително точно пресъздаване на части от гористи местности, обитавани от различни препарирани животни: лисици, сибирски белки, няколко шипки, плъхове, полевки и една видра, на която мястото й като че ли не беше там. Животните бяха застанали в бдителни пози, сякаш бяха чули неочакван силен шум. Стъклените им черни очи бяха насочени в различни посоки.
	Мъж в синя униформа и с фуражка ги доближи.
	— Желаете ли два билета, сър? — попита той. — Единият е два пенса и можете да останете колкото желаете. В момента е много спокойно.
	— Благодаря ви — отвърна Кроу и подаде няколко монети на служителя. — Какво ще ни препоръчате като експонати?
	Мъжът в униформата помисли известно време.
	— Галерията с малките бозайници горе вдясно е ценена от посетителите ни заради своята правдивост. Също така можете да разгледате галерията със земноводните, която се намира горе вляво. Разполагаме с няколко необикновени вида, които децата много харесват.
	— Ще се разделим — каза Кроу, когато служителят ги остави сами. — Аз ще се заема със земноводните, а ти — с бозайниците. Среща тук след половин час и ако не сме намерили нещо интересно, ще преминем към друга галерия.
	— Какво се брои за „нещо интересно“?
	— Както казах в клуб „Диоген“ — всичко, което не се вписва! Всичко, което е не намясто.
	— В музей с препарирани животни?
	Кроу се усмихна.
	— Търси смисъла в контекста. Куче, което се разхожда на улицата, не е необичайна гледка, но куче, което се разхожда в музей с препарирани животни, е точно такава.
	— Добре — отвърна колебливо Шерлок.
	Изкачиха първите мраморни стъпала заедно, след което се разделиха — младежът пое вдясно, а американецът — вляво.
	Стълбите водеха до балкон, който продължаваше по цялото протежение на горната част на фоайето и имаше висок до кръста каменен парапет. Врати водеха към различните зали с експонати. От центъра на тавана висеше полилей със стъклени висулки и свещи.
	Шерлок се насочи към първата врата. Зад нея имаше дълго помещение, което беше запълнено от стъклени витрини. Заради тях не можеше да види какво има в края му. Оберлихтът на покрива пропускаше вътре обилно количество ярка слънчева светлина. Младежът чуваше гласове, но не виждаше източниците им.
	Тръгна към другия край, като минаваше покрай витрините и хвърляше бърз поглед на някои от тях. Както служителят ги беше уведомил, това беше галерия с малки бозайници. Един наперен пор беше застанал върху подложка от изсъхнала трева, а до него имаше кафява котка с космати уши, която беше легнала върху пустинен пясък. Язовец на черни и бели ивици, който излизаше предпазливо от дупката си, и лисица с абсурдно големи уши на около метър от него бяха разположени на покрита от изкуствен лед и сняг земя. Вероятно всичко това имаше някакъв смисъл.
	Шерлок се спря до този експонат за малко. Гледката го върна към Фарнъм и мъртвия язовец, който използва, за да разсее кучето на барон Мопертюи. По онова време смяташе, че няма какво по-лошо да му се случи. Само ако знаеше…
	Мина покрай витрини с най-различни, плъхове и мишки, котки и миниатюрни кучета, преди да стигне до края. Безжизнените им очи като че ли го проследяваха, когато ги подминеше. Вратата в края отвеждаше до малък коридор с две врати. Младежът избра едната и мина през нея.
	Една фигура с вдигнати ръце, от които стърчаха заплашителни шипове, надвисна над него. Шерлок отстъпи назад, като едва не падна, преди да осъзнае, че фигурата беше зад стъкло и че шиповете на ръцете всъщност бяха нокти. Това не беше брадатият от гара „Ватерло“. Младежът се изправи и несъзнателно изтупа сакото си. Фигурата принадлежеше на мечка с рунтава кафява козина и муцуна, която беше намазана с нещо, за да изглежда влажна. Беше по-голяма дори от Еймиъс Кроу.
	Помещението, което тази мечка охраняваше, разполагаше с няколко обширни витрини. Имаше лос с огромни, подобни на клони рога, няколко диви прасета с гъста четина и големи бивни, които бяха в семейна група, и нещо, което приличаше на крава и беше покрито с толкова дълга кафява козина, че не му се виждаха очите.
	Вратата в края водеше до друго помещение. Шерлок започна да се чувства като в лабиринт. Витрините не бяха разположени само до стените, а и в средата. Във всяка от тях имаше по някаква птица — доколкото виждаше, всичките бяха хищни.
	В най-близката имаше самотен орел, застанал в благородна поза. Дървеният фон беше боядисан във вид на безоблачно небе и далечни планини.
	Шерлок продължи напред в помещението. Чу нещо да се размърдва — скърцане на обувка по пода. Явно имаше някого тук с него, макар да не чуваше гласове. Може би някой самотен посетител.
	Мина покрай няколко витрини, в които имаше различни видове сови. Бяха застанали на клони — може би истински или направени от гипс в Париж, не можеше да прецени. Ноктите им бяха станали здраво клоните: остри оръжия за убиване, обвити в кожа, които им позволяваха да пробиват телата на жертвите си и да ги отнасят в гнездата си, където да пируват с тях.
	Шерлок продължи напред и за момент като че ли улови раздвижване с периферното си зрение. Бързо се обърна, за да погледне. Всички птици се взираха в него. Главите им не бяха ли обърнати към вратата, когато влезе? Сега гледаха към средата на помещението. Или може би имаше нещо в совите, което не позволяваше да се прецени накъде точно гледат?
	Нещо запърха в другия край на залата. Нима имаше птица, истинска птица, тук? Някое врабче или гълъб?
	В следващите витрини се помещаваха други хищни птици — ястреби, соколи, орел рибар и няколко, които не успя да разпознае.
	Макар да бяха мъртви и препарирани, имаше нещо странно в тях, по-странно, отколкото при малките бозайници и по-големите животни. Може би перата им изглеждаха по-истински от козината. Или имаше нещо във формата на черепите им и липсата на телесна мазнина, което означаваше, че процесът на препариране ги правеше да изглеждат съвсем истински, готови всеки момент да извият глави и да заровят клюн в перата си или да разперят криле и да полетят. Макар очите им да бяха направени от стъклени мъниста, Шерлок забелязваше студенината и застрашителността в тях. Мишките и полевките гледаха на посетителите като на хищници, а птиците в тази зала — като на плячка.
	Шерлок отново си въобразяваше разни неща. Това не му помагаше. _Това са просто препарирани птици_, каза си той. _Не са истински. Не могат да помръднат._
	Пак чу раздвижване в далечния край на залата. Стъпки вероятно. Дреха, която се отърква в дървената основа на витрина. Нямаше значение, все пак се очакваше да се натъкне и на други посетители.
	В следващия момент беше стреснат от силно _бум_! За момент се стъписа и се зачуди какво става, но после разбра, че вратата в другия край на залата се беше треснала. Вероятно беше станало течение.
	Заобиколи една витрина, която преграждаше пътя му. Пред него имаше друга с лешояд — главата му беше без пера, а клюнът му — закривен в края; крилете му бяха разперени.
	Шерлок вдигна поглед. Там имаше още една птица — сокол, помисли си. Тази не беше зад стъкло. Беше кацнала отгоре на витрината, сякаш току-що беше долетяла.
	Във въздуха се разнесе печално изсвирване, състоящо се от три тона.
	Соколът обърна глава към него, за да го огледа добре, и се наведе напред, сякаш всеки момент щеше да се спусне към лицето му.


>	Глава 7

	Проблясък привлече вниманието на Шерлок. На краката на сокола имаше закачено нещо — метални остриета, които стърчаха като допълнителни нокти. Докато птицата се местеше върху витрината, оставяше следи върху дървото.
	В следващия миг соколът се спусна към него, като само веднъж плесна с криле. Краката му бяха прибрани под тялото, с металните нокти напред. Шерлок отскочи назад, но се спъна и падна. Имаше чувството, че се срива на забавен каданс. Видя как птицата надвисва над него, а ноктите й посегнаха към очите му. Различи всяко отделно перо, което покриваше долната й част. Тя размаха криле и облъхна лицето на младежа. Времето като че ли започна да тече по-бавно. Той се зачуди дали не е застинал по средата на падането си, но ударът в пода изкара въздуха от гърдите му и пред очите му се появиха звезди.
	Претърколи се, сви се за миг в ъгъла до дървената основа на витрината и продължи напред, като всеки момент очакваше във врата му да се забият ноктите на сокола. Мускулите на гърба го боляха. С периферното си зрение улови кафяво петно от пера и се дръпна настрани, но когато нищо не се раздвижи известно време, вдигна поглед и видя препарирана ветрушка зад стъклото на една от витрините. Беше толкова близо до нея, че можеше да види шевовете около врата й и праха по стъклените черни очи.
	Предпазливо се повдигна още малко и огледа наоколо.
	Нямаше следа от сокола.
	Изправи се и продължи да оглежда. Очите му претърсваха всеки мрачен ъгъл и всяка потънала в мрак ниша. Нищо. Соколът го нямаше.
	Някъде в далечината чу плясък на криле, но звукът се блъскаше в стените и ехтеше и Шерлок не можеше да прецени откъде идва.
	Притисна гръб в стъклото на една от витрините. Усещаше хладината й през сакото и ризата си.
	Какво можеше да направи? Да продължи напред и да попадне в непозната територия. Вероятно можеше да се оттегли към фоайето. Там щеше да изчака Еймиъс Кроу или да се присъедини към него при земноводните и влечугите.
	Тази мисъл го наведе на друга, представи си как учителят му се бори за живота си с крокодил или някакъв огромен гущер като онези, срещу които се изправиха с Мати и Вирджиния в Америка, точно както самият той се бори с тази птица в сектора с препарирани птици. Много глупаво от негова страна да си мисли подобни неща — нямаше причина да смята, че препарираните животни оживяват и напускат витрините си. Това заключение доведе до нови въпроси. Какво търсеше жив сокол в музея? Какво търсеше въобще един сокол в _Лондон_! И защо ноктите му бяха покрити с метални остриета?
	На всички въпроси отговорът беше един и същ — явно птицата принадлежеше на някого, на човека със свирката, и този човек я използваше, за да го нарани. Може би ги бяха проследили дотук или, което беше по-вероятно, използваха музея като оперативна база и бяха забелязали влизането им.
	Като че ли в потвърждение на хипотезата му се разнесе кратко изсвирване, което наруши тежката тишина — три звука, сигналът на сокола. Веднага се чу плясък на криле. Една сянка запъпли по тавана, причинена от яркото слънце, което проникваше през оберлихта, и отраженията в стъклените витрини.
	Отново настъпи тишина.
	Шерлок тръгна възможно най-тихо към вратата, през която беше влязъл. Очите му обхождаха всички посоки и се опитваше да предвиди от коя щеше да бъде нападнат.
	По ноздрите му имаше прах, който го дразнеше. Усещаше напиращата кихавица. Стисна силно носа си и не го пусна, докато не се успокои. Последното, което искаше в този момент, беше да привлече вниманието на сокола.
	Огледа се наоколо и осъзна, че не знае къде се намира. Не разпозна птиците във витрините. Смяташе, че са орли, но перата им бяха предимно бели и имаха „якички“ около вратовете.
	Не беше минавал покрай тези експонати на идване. Вероятно имаше друг път, който беше пропуснал.
	Зачуди се дали да продължи напред, или да се върне.
	Реши да продължи. Ако имаше късмет, щеше да намери друг изход.
	Ако нямаше късмет, соколът щеше да го намери. Или собственикът му.
	Оглеждаше витрините, покрай които минаваше. Тази вляво от него съдържаше кафява хищна птица с остър клюн. Тръгна напред, но някакво усещане се опитваше да го предупреди да очаква опасност. Помисли си, че е приликата между птицата във витрината и сокола, който едва не беше издрал очите му, но тогава птицата във витрината обърна глава, за да го погледне, и Шерлок осъзна, че тя въобще не беше вътре. Витрината беше празна — той виждаше _през_ нея.
	Соколът се изстреля напред с няколко мощни размахвания на крилете. За момент увисна във въздуха и се насочи към плячката си.
	Младежът вдигна отбранително ръце, като ги кръстоса пред лицето си. Птицата се стовари отгоре му. Покритите й е метал нокти задраха ръцете му, но успяха да разкъсат единствено ръкавите на сакото. Крилете й плющяха върху ушите му — ударите бяха силни като на боксьор. Един от ноктите успя да проникне през плата на сакото и на ризата. Шерлок усети раната върху кожата на лявата си ръка и избилата кръв, която попи в дрехите му. Беше затворил инстинктивно очи, когато соколът го нападна, но сега ги отвори и установи, че главата му е само на няколко сантиметра от тази на птицата. Соколът се отдръпваше назад, като се опитваше да намери опора и да нападне отново с острия си клюн. Този път целта беше дясното око на младежа. Разгневен и паникьосан, той замахна с ръка. Юмрукът му срещна гърдите на сокола и го запрати настрани. Птицата разпери криле и политна, но вместо да избяга, се насочи право към него.
	Шерлок прикри лице с една ръка и замахна отново с другата. Ако беше уцелил, вероятно щеше да счупи крилото на птицата, но тя беше прекалено бърза за него. Изви се във въздуха и избегна юмрука му, след което отлетя над пътеката между витрините, спусна се надолу към пода и веднага се издигна нагоре.
	Младежът си даде няколко секунди почивка, като се наведе с ръце на коленете и опита да си поеме въздух. Кръвта пулсираше във вените на врата му и туптеше в слепоочията му.
	Усети бодване в тила. Рязко се изправи и се огледа. Множество очи бяха насочени към него, но всичките бяха стъклени. Потърси следа от птицата. Никъде не я видя. Но тя го виждаше. Усещаше го.
	Вероятно собственикът на сокола очакваше Шерлок да отстъпи към изхода, към който се беше насочил. Затова момчето тръгна напред, в посоката, където беше отишла птицата. Това поне щеше да бъде неочаквано.
	Стигна до голямата витрина, зад която беше изчезнала. В нея имаше ято по-малки птици, вързани с разперени криле, сякаш летяха. На това място пътеката се разклоняваше вдясно и вляво. Шерлок избра да продължи вдясно, покрай няколко чайки. В края на пътеката пак зави вдясно. Спря се и надникна зад ъгъла.
	Пред него имаше открито пространство, водещо до голяма дървена врата, която вероятно щеше да го отведе в следващата зала. От двете страни имаше големи прозорци, които пропускаха ярката слънчева светлина. На фона на тази светлина, в средата на помещението, стоеше някакъв мъж. Той се беше извърнал от вратата. Шерлок не можа да различи чертите на лицето му, но видя, че е едър и с широки рамене. В едната си ръка държеше бастун, а другата беше изпъната и върху нея беше кацнал соколът. Очевидно птицата беше обезпокоена: главата й се местеше постоянно, както и краката й. Мъжът се опитваше да я успокои, като й говореше нежно, и за момента успяваше.
	Онзи се огледа наляво и надясно. Соколът направи същото. Шерлок се прикри, за да не го видят.
	Какво можеше да направи?
	Не можеше да стигне до вратата пред себе си. Мъжът преграждаше пътя. Трябваше да се върне към вратата, през която беше влязъл.
	Хрумна му една мисъл. Събу си обувките и ги прибра в джобовете си. Щеше да е много по-безшумен, ако вървеше по чорапи по твърдия дървен под. Тръгна назад, след което се обърна и побягна. Изгуби ориентация, но това нямаше значение, защото се намираше в музей, а не в лабиринт. Докато се движеше в правилната посока, всичко щеше да е наред.
	Зави наляво, а после — надясно. Навсякъде имаше птици, които се взираха в него със студените си очи. Може би ги беше виждал и преди, а може би не. Всичките се сливаха в едно общо петно.
	Празна витрина! Това беше мястото, на което беше видял сокола _през_ стъклото, докато той беше кацнал на стената. Оттук нататък знаеше пътя. Само още два завоя…
	Нещо го удари в гърба и го събори. В мускулите му се забиха остри нокти и разкъсаха плата на сакото и на ризата му, сякаш бяха от хартия. Очакваше всеки момент във врата му да се забие клюнът на сокола и целият настръхна. Претърколи се, като се опита да затисне птицата под тежестта на тялото си, но тя беше прекалено бърза. Пусна го, отскочи на известно разстояние и отново полетя. Силното пляскане на крилете й запрати няколко пера във въздуха.
	Шерлок се изправи на треперещите си крака. Не можеше да продължава така.
	Чу едрия мъж — собственика на птицата — да изсвирва отново.
	Соколът внезапно се издигна нагоре, спря и се завъртя във въздуха със сложно движение на крилете.
	В следващия момент вече летеше към него като куршум от пера.
	Шерлок се подпря с лявата си ръка на празната витрина. Стъклената вратичка се помести леко под пръстите му. Не беше заключена. Онзи, който подреждаше експонатите, я беше оставил отворена, докато донесе следващия.
	Соколът беше изминал половината разстояние. Спускаше се към пода, но с едно силно размахване на крилете увеличи скоростта.
	Целеше се в гърлото му.
	Шерлок се хвана за вратичката. Нямаше време да изчислява точния момент, трябваше да действа инстинктивно.
	Когато птицата се приближи на по-малко от два метра, той дръпна рязко вратичката. Тя се отвори и застана точно на пътя на сокола. Той се размаза в стъклото, мина _през_ него и падна на пода, зашеметен, насред дъжд от стъкла. Младежът видя как птицата разтърси глава и се опита да се изправи. Не виждаше кръв по нея и крилата й изглеждаха здрави, но не беше в състояние да продължи да води битката. Заекът изведнъж се беше обърнал и я беше захапал.
	Шерлок огледа пътечката. В края й стоеше едрият мъж с бастуна. Все още беше просто черна сянка, но момчето усещаше, че погледът й пронизва лицето му като ноктите на сокола.
	Младежът вдигна ръка и помаха на мъжа много по-спокойно, отколкото се чувстваше, след което се обърна и се насочи към вратата, през която беше влязъл. Не му пукаше, че е заключена. Беше се сражавал със сокол убиец, така че една заключена врата щеше да е като детска игра за него.
	Някой чукаше и викаше от другата страна. След малко се чу завъртането на ключ в ключалката и вратата се отвори. Един мъж в униформа на пазач едва не падна от бързината.
	— Какво става? — попита той. — Кой е заключил тази врата?
	— Вие ми кажете — отвърна Шерлок. — Вие сте този с ключовете.
	Пазачът огледа разкъсаните и окървавени дрехи на младежа.
	— Какво се е случило тук? Чух чупене на стъкло.
	Шерлок беше напът да разкаже всичко на мъжа, но си прехапа езика. Историята му щеше да звучи като скалъпено прикритие на акт на вандализъм. Кой би повярвал, че е бил нападнат от жив сокол? Щяха да го затворят и да го разпитват часове наред. Не, единственото, което трябваше да направи, беше да намери Еймиъс Кроу и да му разкаже какво се беше случило.
	— Едната от вратичките на витрината беше отворена, когато минавах покрай нея — обясни изморено Шерлок. — Стъклото се счупи. Порязах се. На кого да се оплача?
	— Да се оплачете? — повтори като папагал пазачът.
	— Да. Нараних се. Искам обезщетение.
	Мъжът стоеше като истукан.
	— Предполагам, че трябва да се видите с управителя — отговори той, много по-спокоен отпреди малко.
	— Къде мога да го намеря?
	— В кабинета му. Точно между павианите и копитните.
	— Благодаря ви. — С цялото достойнство, което успя да събере в себе си, Шерлок си тръгна.
	Мина през няколко галерии, за да стигне до фоайето. Трябваше да намери Еймиъс Кроу и да му разкаже какво се беше случило. Стига самият Кроу да не беше станал жертва на подобно нападение.
	Намери учителя си в малката чайна, разположена в другия край на голямото стълбище. Той се беше отпуснал върху боядисан в бяло метален стол и отпиваше от керамична чаша, която приличаше на взета от къщичка за кукли в огромните му ръце. От стените се подаваха изкуствени клони, покрити с листа от плат, по които бяха накацали препарирани папагали и други красиви птици. Техните брилянтни зелени, червени, сини и жълти цветове ги караха да изглеждат като безценни диаманти. Чайната беше почти празна с изключение на един мъж, който четеше вестник сам в ъгъла, и две възрастни дами, които си приказваха до прозореца. Млад мъж с черни панталони и раирана жилетка обикаляше масите и забърсваше едва забележимите трохи по тях.
	— Приличаш на човек, който не би отказал парче торта „Батенберг“ — отбеляза Кроу и огледа Шерлок от глава до пети. — Може би една лимонада също няма да ти се отрази зле.
	— Не искаш ли да разбереш какво се случи? — изсумтя младежът и седна на стола от другата страна на масата.
	— Мога да се сетя за по-голямата част само като те гледам — отговори американецът. — Доколкото мога да преценя, си бил нападнат от някакво животно. Справил си се с него, но не си си тръгнал невредим. Какво беше? — Кроу млъкна за миг. — Не, не ми казвай. — Намръщи се. — Птица? Орел? Не, не е било орел. По разкъсванията на дрехите ти предполагам, че е било сокол.
	— Бях в сектора с хищни птици и бях нападнат от хищна птица.
	— Не е била препарирана, нали?
	— Беше си напълно _истинска_ — сопна се Шерлок.
	— Разбира се — избоботи дружелюбно американецът. — Просто се шегувам с теб.
	Младежът изгледа ментора си. Винаги безупречният му бял костюм беше намачкан около ревера, сякаш някой го беше хващал и дърпал здраво. Също така липсваше едно копче от левия му ръкав. Косата му беше разрошена, като че ли е била изложена на силен вятър.
	— Ти също не изглеждаш много добре — отбеляза Шерлок. — Какво се е случило?
	Кроу се намръщи.
	— Чудех се дали ще забележиш. Открих една врата, която ме отведе до някакви кабинети, които реших да проверя. Бях си подготвил оправдание за отклонението — щях да кажа, че търся тоалетната, — но вместо да ме попитат какво правя на това място, бях нападнат в гръб. За щастие, забелязах сянка и успях да се наведа навреме. Последва нещо като борба, по време на която бях изблъскан в рамката на вратата, но нападателят ми явно реши, че след като е изгубил предимството на изненадата, няма да успее да се справи лесно с мен, така че се омете, преди да се съвзема. — Кроу изпръхтя. — Освен факта, че нападателят ми беше мъж, едър и опитен в нападенията в гръб, не мога да ти кажа повече за него.
	— Значи, и двамата сме били нападнати — констатира Шерлок. — Това ни подсказва, че сме на правилен път.
	— Не бях сигурен дали нападението над мен е свързано с разследването ни, или е просто несполучил грабеж, но след като ти също си бил нападнат, можем да приемем, че е.
	Младежът се огледа наоколо.
	— Мислиш ли, че ни наблюдават?
	Кроу кимна.
	— Няма да се изненадам. — Той също се огледа, като спря поглед на мъжа, който четеше вестник, на двете клюкарстващи стари дами и на келнера с карираната жилетка. — Мисля, че наблюдателят ни не е сред посетителите в това заведение. Но не мога да съм сигурен за джентълмена със странните дрехи, който приема поръчките.
	— Проблемът е, че не намерих нищо — сподели Шерлок. — Поне нищо интересно.
	— Може да останеш изненадан — отвърна Кроу. — Доколкото те познавам, със сигурност си забелязал нещо дребно, което ще ни помогне по-късно.
	— _Ти_ намери ли нещо? Преди да бъдеш нападнат?
	Американецът сви рамене.
	— Огледах много добре наоколо, дори някои места, на които вероятно не се допускат външни хора, но трябва да призная, че не открих нищо. Ако нещо се случва тук, то тогава не съм забелязал знаците.
	— Разполагаме ли с достатъчно, което да дадем на полицията? — попита Шерлок. — Не можем да разследваме сами това място. Не и след като „Парадол Чеймбър“ знае, че сме тук.
	Кроу кимна.
	— Двамата бяхме нападнати. Това е достатъчно добра причина да намесим полицията, и ако имаме късмет, ще открият нещо уличаващо, докато претърсват мястото за нападателите ни. — Американецът удари с ръка масата и чашата му подскочи в чинийката. — Можехме да ги спипаме!
	Скочи на крака.
	— Ще се наложи да пропуснеш парчето торта „Батенберг“ — обяви той. — Да се връщаме в полицейския участък на „Боу стрийт“ и да подадем официално оплакване.


>	Глава 8

	— Мистър Кроу — попита Шерлок, — какво се е случило с брат ми? Какво се е случило с Майкрофт?
	Беше сутринта след приключението им в музея и двамата бяха на закуска в хотел „Сарбоние“, където младежът беше отседнал, когато идва в Лондон последния път. Кроу беше станал и беше излязъл, преди Шерлок да се събуди, и когато младежът слезе за закуска, учителят му тъкмо се връщаше в хотела.
	— Добрата новина е, че е бил пуснат под гаранция — отговори американецът.
	— Какво означава това?
	— Означава, че някой — в случая — клуб „Диоген“ — е извадил определена сума пари, която е внесъл в съда. Съдът определя тази сума на базата на престъплението и заплахата от укриване на подсъдимия. Ако брат ти изчезне преди съдебния процес — при положение че въобще има такъв, — парите се конфискуват като неустойка. — Кроу се засмя. — Все пак, ако се плащаха само пет шилинга, за да излезе човек под гаранция, всеки престъпник с малко пари щеше след половин час да е навън и да се укрие.
	— Колко беше сумата, необходима за пускането на Майкрофт под гаранция?
	— Мисля, че става въпрос за пет хиляди лири.
	Шерлок потръпна.
	— Къде е брат ми сега?
	— Разговаря с адвоката си над богата закуска в клуб „Диоген“. Изпратих му телеграма, в която му съобщих, че си добре и че ще сме в „Сарбоние“. Вероятно по-късно ще се присъедини към нас.
	— Откъде клуб „Диоген“ е намерил толкова пари в брой? — попита Шерлок.
	— Очевидно имат фонд, който се поддържа от членовете му за правни съвети и помощ. — Кроу се замисли. — Странно е, че работодателите му не му помогнаха по никакъв начин. Пазят мълчание относно цялата тази работа. Предполагам, че не желаят да се намесват, тъй като са част от правителството и следователно са свързани с полицията.
	Младежът разсъждава над темата за момент.
	— Но мъжът, когото открихме… онзи, който ме нападна до гара „Ватерло“. Той призна, че Майкрофт е бил натопен. Някой друг е отговорен за убийството.
	— Това е така, но на полицията ще й е необходимо известно време, за да събере улики, които да изчистят името на брат ти. Хубавото е, че адвокатът на клуб „Диоген“ може да ги насочи в правилната посока. — Кроу се намръщи. — Онова, което ме безпокои в момента, е, че хората, които са натопили мистър Холмс, все още са на свобода, а ние не знаем нито какви са мотивите им, нито какви ще бъдат следващите им ходове.
	— Мислиш ли, че ще се опитат да го натопят за _още едно_ убийство?
	Американецът сви рамене.
	— Не мога да го изключа напълно като вариант, но ако бъде оневинен по това — в случай че успеем да го сторим, — не е много вероятно някой да се върже втори път на този фарс. Има една пословица, която често си повтаряхме по време на войната в Щатите: веднъж е случайност, втори път е дело на врага. Дори полицията ще надуши това. Не, мисля, че трябва да се приготвим за нещо различно. За някаква друга схема.
	— Какво да сторим? Как да предпазим Майкрофт?
	Кроу изгледа Шерлок. Сините му очи се задържаха върху младежа за известно време — изглеждаха спокойни и кротки, но всъщност виждаха през невидимите пластове на живота.
	— Много си верен на брат си, нали? Някои деца на твоята възраст просто ще оставят възрастните да се оправят с живота си, но не и ти. Искаш да го защитиш.
	Шерлок се извърна, за да не може Кроу да види насълзените му очи.
	— Татко е в Индия — каза най-накрая той, — а майка е болна. Сестра ни… е, тя не е в състояние да помогне на никого. Майкрофт е всичко, което имам, и аз съм всичко, което той има. — Младежът се усмихна, макар че не му беше до усмивки. — Вероятно си забелязал, че Майкрофт не е от най-активните и пъргави хора. Нуждае се от помощ дори за да се придвижи от единия край на града до другия. — Засмя се. — Веднъж бил поканен на гости в къща извън града. Обикновено не приема да присъства на подобни социални събития, но домакинът имал невероятна винарна и готвачката му била прочута с десертите си, затова Майкрофт дал всичко от себе си, за да отиде. Наел файтон до гарата, откъдето хванал влак и пътувал един час. Когато пристигнал, взел карета, която да измине осемте километра до къщата. Последната част от пътуването била изкачване на малък хълм, за да стигне до предната врата, но Майкрофт преценил набързо разстоянието и просто се обърнал и помолил кочияша да го върне на гарата. Такъв е той. Много е интелигентен, но въобще не е практичен.
	— Но го обичаш.
	— Той е мой брат. Разбира се, че го обичам. — Шерлок се почувства неудобно от личната тема, затова погледна Кроу и го попита: — Ти имаш ли брат?
	Чертите на американеца като че ли се втвърдиха.
	— Да не зачекваме тази тема — отвърна той, а гласът му звучеше като два камъка, които се трият един в друг.
	За известно време настана тишина, докато двамата се занимаваха със закуската си. Накрая Кроу се огледа и посочи към младия келнер, който сервираше закуската на едно семейство.
	— Да видим какво си запомнил от онова, на което те научих наскоро. Какво можеш да ми кажеш за него?
	Шерлок помисли за миг.
	— Помня го от последния път, в който бях тук. — Огледа мъжа от глава до пети. — Униформата му е малко по-къса от необходимото и панталонът му е бил поправян на няколко пъти. Очевидно го е носил доста време, без да го сменя. Или заплатата му е ниска, или я харчи за други неща. Макар че обувките му са нови и излъскани, което противоречи на онова, което ни показва униформата. — Младежът огледа по-внимателно лицето и косата на мъжа. — Слага си макасарски гел за коса. — Подсмръкна. — Да, усещам аромата на жасмин, портокал и кокос. Гелът от Макасар не е никак евтин: предполагам, че харчи голяма част от заплатата си за неща, които да го направят по-атрактивен за жените — гел за коса, обувки и дрехи, които не носи на работа. Това предполага, че не е женен. — Шерлок сви рамене. — Толкова.
	— Ами ако ти кажа, че има три присъди за джебчийство — заяви Кроу — и е прекарал известно време в затвора? Научих това от портиера. Управителят на хотела го е взел на работа, защото е син на сестра му.
	Младежът погледна още по-внимателно келнера, който обслужваше съседната маса.
	— Върти се много около бащата — отбеляза той. — Вероятно чака да му се отвори възможност да открадне нещо от джоба му.
	Докато Шерлок го оглеждаше, келнерът изтърва един нож, измърмори някакво извинение на семейството и се наведе да го вдигне.
	— Гледай! — настоя младежът. — Мисля, че го направи умишлено. Ей сега ще бръкне в джоба на сакото на бащата, докато вниманието на всички е насочено към ножа!
	— Всъщност — призна Кроу — човекът няма присъди за джебчийство. Измислих си го. Той пее в хора на Уестминстърското абатство, но наистина _е_ племенник на управителя.
	Обърканият Шерлок отново загледа случващото се на другата маса. Онова, което само допреди миг му се струваше подозрително, сега изглеждаше напълно невинно — келнерът се изправи с ножа.
	— Това истина ли е? — попита той.
	— Не — отвърна учителят му. — И това си измислих. Всъщност с намушкал човек в един публичен дом миналата година, но случаят е бил прекратен поради липсата на очевидци, които да свидетелстват срещу него.
	Същата гледка — маса, седнало на нея семейство, келнер над тях — изглеждаше по коренно различен начин. Стори му се, че мъжът държи ножа доста заплашително над врата на бащата.
	— И това не е истина, нали? — попита раздразнен Шерлок.
	— Не — отвърна Кроу. — Всъщност не знам нищо за келнера освен малкото, което мога да заключа от дрехите, косата и ръцете му. Не знам нищо за историята му. Мисълта ми е, че виждаме различни неща според етикетите, които поставяме, и тези етикети се базират на онова, което знаем — или което си _мислим_, че знаем. Тренираният ум ще отхвърли удобните етикети и ще продължи да обработва информацията на базата на налични факти и такива, до които е достигнал чрез дедукция. Тренираният ум също така ще се възползва от начина, по който другите правят предположения, с цел да ги насочва в определена посока и да ги накара да направят определени неща.
	Шерлок тъкмо имаше намерение да разпита Кроу относно това интересно разкритие, че разумът на човек може да се манипулира с думите, които се използват, когато чу познат глас.
	— Шерлок, мистър Кроу, може ли да се присъединя към вас?
	— Майкрофт! — изненада се младежът.
	Брат му се заклати към масата, на която бяха седнали. Изглеждаше чудесно, както винаги — с идеално изгладени костюм и жилетка и чудесна шапка, — но кожата му беше подпухнала, а очите му бяха очи на човек, наскоро видял неща, които иска да забрави.
	— Мистър Холмс — поздрави го американецът и стана, — моля, заповядай. Да ти поръчам ли чаша кафе или чай?
	— По-скоро чай — отвърна Майкрофт и се разположи на стола, който изглеждаше напълно неподходящ да поеме тежестта му. — Една закуска също няма да е излишна.
	— Смятах, че вече си закусил с адвоката си — отбеляза Шерлок.
	Брат му го изгледа повече от сериозно.
	— Ако е излязъл закон, който забранява закусването повече от веднъж, то тогава съм напълно незапознат с него — отвърна той. — В интерес на истината предишната ми закуска въобще не може да се нарече такава. Препечената филийка беше влажна, беконът — сух, а черният пудинг — прекалено гъст. Въобще не искам да споменавам мармалада. Нямаше ме в „Диоген“ едва за ден, а мястото е започнало да се разпада. Онази храна само ме настърви да желая _истинска_ закуска, която вярвам, че се предлага на това място.
	Кроу направи знак на келнера да донесе още една закуска и чаша чай. Майкрофт проследи погледа му и се втренчи за момент в мъжа.
	— Норвегия? — попита той.
	— Финландия — отговори американецът.
	— Да, разбира се. — Големият Холмс поклати глава. — Краткият ми престой в ареста е разстроил логиката ми.
	Кроу улови погледа на Шерлок.
	— Знам, казах, че не ми е известно нищо за него — заяви той, — но това също беше лъжа. Семейството му е от Финландия — личи си от прическата му.
	— Защо си ме излъгал _пак_? — попита младежът.
	— Това е доста странно всъщност — отвърна американецът. — Ако един англичанин хване друг мъж в лъжа или дори го хване два пъти да лъже, смята, че следващия път този мъж ще му каже истината. Предполагам, това е свързано с неправилното схващане на британците за честна игра. В действителност, ако един мъж излъже веднъж, напълно нормално е да продължи да го прави.
	Майкрофт погледна Шерлок.
	— Разбрах, че си имал някакви… неприятности. Нещо, свързано с хищна птица. Добре ли си?
	— Да. А ти?
	Големият Холмс сви рамене.
	— Поне сега мога да кажа, че съм видял как живее другата половина, но не и че съм се поучил от преживяването. Адвокатът ми очаква обвиненията срещу мен да бъдат свалени днес следобед.
	— Имаш ли някаква представа защо са те нарочили? — попита Кроу.
	— Съществуват няколко възможности — отвърна Майкрофт. — Може би някой си отмъщава за нещо, но не мога да се сетя кой или за какво. По-вероятно е да целят да отвлекат вниманието ми от събития, които са напът да се случат, или от нещо, което може да се озове на бюрото ми и да ме накара да действам по някакъв начин. — Големият Холмс погледна брат си. — Наясно си, че работя за Форин Офис. Правителството разполага с множество специалисти в различни сфери, но аз се смятам за специалист по всичко. Всякакви факти и спекулации се озовават на бюрото ми и моята работа е да търся модели — връзки между на пръв поглед несвързани неща. Обикновено именно на такива връзки се гради външната политика.
	— Нещо по-специално да ти е направило впечатление? — попита Кроу.
	— Наистина не бива да разисквам правителствените дела извън Уайтхол — измърмори Майкрофт. — Ах, ето я и закуската ми.
	Келнерът постави чинията пред него и вдигна металния капак. Лицето на големия Холмс се изкриви в усмивка, когато видя храната.
	— Прекрасно — заяви той. — Идеално аранжирана храна, перфектно приготвена. Комплименти за готвача. — Когато келнерът се отдалечи, той продължи: — Да, както казвах, наистина не бива да обсъждам правителствените дела извън Уайтхол, особено с човек, лоялен към друга страна, но вярвам, предвид дългото ми познанство с теб, че може да ти се има доверие за пазенето на тайни, мистър Кроу. — Майкрофт заби вилицата си в една гъба и я лапна. — Ах, чудесно. — Затвори очи и задъвка. — Да. — Отново отвори очи. — Докъде бях стигнал? Има няколко международни инцидента, които е възможно да са довели до този проблем в момента, но онзи, който вярвам, че всъщност е причината за него, е продажбата на голям парцел земя на твоята страна, мистър Кроу.
	Американецът повдигна вежда.
	— Не знам за какво става въпрос, мистър Холмс.
	— Не съм изненадан. Информацията не е широко известна. Нека обобщя: по някое време миналата година голям парцел земя беше продаден на американското правителство за сумата от седем милиона и двеста хиляди долара, които трябваше да бъдат платени в злато. Досега не се бях замислял, че „земя“ и „злато“ започват с една и съща буква. Земята е толкова обширна, че изчислих, че цената е около два цента за акър, което лично на мен ми се струва доста добра сделка. Самата земя се намира северозападно от Северна Америка и граничи с Канада на изток. Арктическия океан на север и Тихия океан на запад и юг.
	— Кой е предишният собственик на тази земя? — попита Шерлок.
	— Много уместен въпрос. Русия, чиято империя е разположена точно до Беринговия проток — така се нарича тази част от Тихия океан, — е предишният собственик, макар че някои местни племена също могат да претендират.
	— Как се нарича това място?
	— Руснаците го наричат Алиеска — отвърна Майкрофт, — но американците са го нарекли Аляска.
	— Значи, имаме продажба на земя — каза Кроу. — Това се случва постоянно в Америка. Самият аз купих парцел в Албакърки, за който се грижат някои мои приятели, докато ме няма. Голяма работа!
	Майкрофт въздъхна.
	— „Голямата работа“, както се изразяваш, е, че сделката може да не е особено законна.
	Около масата настъпи мълчание, за да могат Шерлок и Кроу да осмислят думите на събеседника си.
	— Какво имаш предвид? — попита накрая младежът. — Руското и американското правителство разполагат с правни съветници, които са проверили всяка малка подробност в договора, нали?
	— Не става въпрос точно за изрядността на самия договор, а по-скоро за това, че до момента не е осъществено никакво плащане, което прави продажбата съмнителна.
	— Въпросът е — започна Кроу замислен — дали някой друг желае Аляска? Ако отговорът е „не“, то тогава руснаците ще трябва да си търсят парите.
	Майкрофт намаза парченце пържена филийка с черен пудинг и го лапна. За около минута дъвка в приятна тишина, а на лицето му играеше блажена усмивка.
	— Точно тук нещата стават доста чувствителни и доста лични — заяви накрая той. — За определен период от време разполагах с мой „човек“ в Москва. Казвам, че _е мой_, защото, макар заплатата и разходите му да се поемаха от Форин Офис, мъжът докладваше пряко на мен и на никого другиго.
	— Предполагам, че се е преструвал на някого, докато е правил нещо съвсем друго? — попита Кроу.
	— Той е журналист, при това доста добър, но в същото време ми осигуряваше информация за делата на царя и приближените му. — Майкрофт въздъхна и избута чинията си настрани. — Докато преглеждах пощата си тази сутрин — онази, която беше пристигнала, докато бях в ареста на полицейския участък на „Боу стрийт“, — намерих две писма, свързани с него. Първото беше от него и ме уведомяваше, че разполага със сериозна информация, че испанският посланик в двора на цар Александър II е направил контрапредложение, като е добавил десет милиона американски долара за Аляска, които да бъдат платени веднага — в злато — при подписването на договора. Второто писмо беше от член на дипломатическата ни мисия в Москва. Информираше ме, че моят човек, моят агент, е изчезнал. — Големият Холмс вдигна чашата с чай до устните си, след което я свали отново. — Царят разполага както с нормална, така и с тайна полиция, известна като Трето отделение на канцеларията на Негово императорско величество — наименованието не е от най-лесно запомнящите се, но е много руско. Човекът начело е граф Пьотър Андреевич Шувалов*. Запознах се с него във Франция преди няколко години. Допаднахме си. Както и да е, Първи отдел на Трето отделение се занимава с политически престъпления, а Трети отдел — с чужденци. Подозирам, че моят човек е попаднал в лапите на един от тези два отдела и е бил отведен посред нощ.
	[* Граф Пьотър Андреевич Шувалов (1827–1889) — руски дипломат, политик и държавен деец. През 1887 г. му е възложена мисия от руския император Александър III да пътува до Берлин, за да възпре завръщането на детронирания княз Александър Батенберг на българския престол. — Б.пр.]
	— Цар — каза Шерлок, за да наруши налегналата тишина. — Това е като крал или император?
	— В известен смисъл — отвърна Майкрофт, като сам излезе от унеса на мрачните си мисли. — Макар че също така е непреводима титла. Тя произлиза от латинското „Цезар“. — Поклати глава. — Руснаците са официални до припадък, що се отнася до титли и подобни, по-зле са и от нас, англичаните. Най-скорошната дипломатическа кореспонденция, която пристигна от двора на царя, започваше така — Майкрофт затвори очи: — „Ние, Александър Втори, по милостта на Бог Император и Автократ на всички Русии, на Москва, Киев, Владимир, Новгород, Цар на Казан, Цар на Астрахан, Цар на Полша, Цар на Сибир, Цар на Херсонес Таврически. Цар на Грузия, Лорд на Псков и Велик Херцог на Смоленск, Литва, Волин, Подолие и Финландия, Княз на Естония, Ливония, Курландия и Семигалия, Белосток, Карелия, Твер, Югра, Перм, Вятка, България и други територии; Лорд и Велик Херцог на Нижни Новгород, Суверен на Чернигов, Рязан, Полоцк, Ростов, Ярославъл, Белозерск, Удория, Обдория, Кондия, Витебск, Мстиславъл и всички северни територии; Суверен на Иверия. Карталиния и на Кабардинските земи и Арменските територии — наследствен Лорд и Господар на Черкезите, Планинските князе и други; Лорд на Туркестан, Наследник на Норвегия, Херцог на Шлезвиг-Холщайн, Щормарн, Дитмаршен, Олденбург и така нататък, и така нататък, и така нататък“. — Майкрофт отвори отново очи и си пое дълбоко въздух. — Титлите му бяха по-дълги от останалата част от писмото. Едва ли ще останете изненадани, ако ви споделя, че повечето дипломати не изгарят от желание да бъдат изпратени в Москва. Защото се налага да запомнят всичко това.
	— Ти си успял — отбеляза Шерлок.
	— Да — отвърна брат му, — но аз съм Майкрофт Холмс.
	— Да минем на въпроса — прекъсна ги Кроу. — Какви ще са последиците, ако продажбата на Аляска на американците пропадне и Испания я вземе? Какво общо имаме ние?
	— Дестабилизира се регионът — отвърна Майкрофт. — Канада е нова и крехка страна. Франция вече има сериозно влияние в Квебекския регион, а Великобритания продължава да упражнява контрол над Британска Колумбия. Ако Испания получи контрола над Аляска, то тогава ще пренесем проблемите, които изпитахме в Европа, на нов континент. Помислете за войните между Франция, Англия и Испания през шестнадесети и седемнадесети век. Последното, което желаем, е това да се случи отново. Искаш да знаеш какво ще стане, ако Испания придобие контрола над Аляска ли, мистър Кроу? Отговорът е — война — при това война, която ще разкъса Америка, която ще се чуди чия страна да заеме!
	Американецът кимна с голямата си глава.
	— Разбирам — отвърна той. — Съберете няколко страни и ще се появи проблем. Все едно три или четири семейства да живеят заедно в малка къща. Ще възникнат спорове.
	— Стабилността е от особен интерес за нас — отбеляза Майкрофт. — И под „нас“ имам предвид вашия и нашия интерес. Този на Америка и Великобритания. Както вероятно е повече от очевидно, Великобритания вече изгуби няколко свои колонии през изминалото десетилетие. Колониите ни в Канада се превърнаха в страна, а съвсем скоро очаквам Британска Колумбия да се присъедини към нея. Даваме всичко от себе си, за да създадем стабилност в региона. Ако испанците, французите или някой друг се намеси, ще предизвика вълнение, което може да се отрази на политическия и географския пейзаж за стотици години напред.
	— Всичко това — започна Кроу — е извън моята компетенция. Аз не съм политик и нямам намерение да ставам такъв.
	— По-добре недей — измърмори Майкрофт. — Виждал съм те да преговаряш. Юмруците не са подходящите оръжия на дипломацията.
	— О, не знам — отвърна тихичко американецът. — Не казваше ли Клаузевиц*, че войната е продължение на политическите отношения?
	[* Карл фон Клаузевиц (1780–1831) — германски генерал-майор, автор на известния трактат „За войната“. — Б.пр.]
	— Да — съгласи се големият Холмс, — но той е бил германец.
	— Какво означава всичко това за нас? — попита Кроу. — Смяташ, че хората, които са те натопили, са агенти на Испания?
	— Възможно е, но не ми се вярва. — Майкрофт поклати глава. — Защо му е на испанския двор да прикрива факта, че са направили контрапредложение, освен ако преговорите не са в особено деликатно положение? Не мога да приема, че са извършили убийство заради това. Възможно е руснаците да са го направили — но пак, защо им е и на тях да крият, че преговорите продължават? — Замисли се за момент и потърка брадичката си. — Освен ако царят не желае американското правителство да узнае, че води преговори с испанците, защото Камарата на представителите на САЩ* изведнъж може да одобри отпускането на седем милиона долара в злато и така да опропасти плановете му да получи повече пари от друг. Всичко това почива на факта, че първата сделка е съмнителна, докато не бъде осъществено плащането.
	[* Това е Долната камара на Конгреса на САЩ, другата е Сенатът. В Камарата на представителите всеки щат е представен пропорционално на населението си и има право на поне един конгресмен. — Б.пр.]
	— Съществува още една възможност — избоботи Кроу.
	— Да — потвърди Майкрофт, — така е. Определени елементи в правителството ти може да се правят на глухи, че собствеността на земята е съмнителна, докато сделката не бъде завършена, а именно да се плати златото на царя.
	Американецът сви рамене.
	— Нямам намерение да защитавам правителството си. То взе някои доста странни решения през годините.
	— О — намеси се Шерлок, който имаше чувството, че трябва да каже нещо, — възможно е да е някой друг.
	— Трета страна? — попита Кроу.
	— Четвърта — поправи го Майкрофт, — след руснаците, американците и испанците.
	— Пета — отбеляза младежът. — Ти също си намесен, което означава, че и Великобритания участва.
	— Сега разбирам защо дипломацията е толкова сложна — изрази мнението си с усмивка на лице американецът. — Но всичко това не е свързано с нас, нали? Разбрал си какво се случва, и ще направиш нещо дипломатично по въпроса. Няма смисъл да се предприемат действия срещу теб, Шерлок или мен. Онзи, който се опита да те натопи, е трябвало да предположи, че ще се върнеш на бюрото си и ще видиш докладите, за да си направиш правилните заключения.
	Майкрофт поклати бавно глава.
	— Не е толкова просто. Като за начало, началниците ми не са склонни да приемат мнението ми за нещо толкова голямо. Те ще извършат свои собствени проверки, които могат да отнемат месеци, дори години. А и изгубих основния си източник на информация в Русия. — Видимо беше, че темата му причиняваше болка. — Трябва да разбера какво се е случило, поне това му дължа. Ако се намира в килиите на Трето отделение, мога да се опитам да го измъкна. Ако е мъртъв, мога да се опитам да потърся наказание за убийците му — или онова, което минава за такова в двора на царя.
	— Сигурен съм, че разполагаш и с други хора в Москва — отбеляза Кроу. — Те могат да се заемат с това.
	— Нямам човек в Москва, на когото да имам доверие. Ще се наложи да отида там веднага след като обвиненията ми бъдат снети.


>	Глава 9

	На масата настъпи неловко мълчание.
	— Смяташ да отидеш в _Москва_? — попита изумен Шерлок. — В _Русия_?
	— Опасявам се, че да — отвърна Майкрофт.
	— Но на теб ти се завива свят, ако отидеш по` на север по „Оксфорд стрийт“!
	Големият Холмс се усмихна, но усмивката му беше от онези тъжни жестове, които се опитваха да прикрият вътрешната болка.
	— Няма значение, че не _желая_ да отида в Русия. _Трябва_ да го направя. _Трябва_ да отида. Личното ми удобство не е от значение.
	— Не разбирам — възпротиви се Шерлок.
	— Аз — да. — Еймиъс Кроу кимна едва. — Как очакваш подчинените ти да ти имат доверие и да следват заповедите ти, ако смятат, че ще ги изоставиш още при първия случай, в който попаднат в беда?
	— Точно така. Хората, с които разполагам по целия свят, трябва да знаят, че не съм вятърничав работодател. Когато се разрази буря, а такава винаги идва, ще стоя под дъжда заедно с тях. — Майкрофт потрепери. — Колкото и неприятно да е това.
	— А и си любопитен — отбеляза Шерлок.
	— Любопитен?
	— Да разбереш каква е истината. Искаш да узнаеш кой се опита да те натопи за убийството и каква е ситуацията с продажбата на земята.
	Големият Холмс сви рамене.
	— Признавам желанието си да науча за настоящото положение на тези неща. Несигурността е едно от нещата, които ненавиждам. Тя е като болящ зъб.
	Семейството, което Шерлок наблюдаваше по-рано, стана от масата. Младежът ги гледа известно време. Майката проверяваше дали децата са закопчани и в приличен вид, а бащата тръгна напред. Дали бяха дошли, за да разгледат забележителностите на Лондон, или да се видят с някое приятелско семейство? Възможно беше само да минават оттук напът за някое друго място. Вероятно щяха да се отправят към гарата, където да хванат влака си. Без значение какви бяха плановете им, Шерлок изпита ревност. Не можеше да си спомни собственото му семейство някога да е било такова — нормално, обикновено. Нямаше как, баща му постоянно беше на път с армията, а майка му беше на легло. Никога нямаше време да седнат на масата и просто да бъдат… семейство.
	— Значи, няма да се виждаме известно време, както не се виждаме с татко — прошепна той.
	— Освен ако не дойдеш с мен.
	За втори път през последните няколко минути Шерлок остана безмълвен.
	— Аз? — попита най-накрая. — Да дойда с теб? В Русия?
	Майкрофт гледаше, изпълнен с желание, остатъците от закуската си.
	— Вероятно ти ще успееш да му го обясниш по-добре — измърмори на Кроу той. — Мисля, че не се изразих достатъчно ясно.
	— Самият аз не мисля, че разбирам. — Изражението на американеца беше сурово. — Вероятно ще можеш да го обясниш по-добре и на двама ни.
	— О, добре. Шерлок вече се замеси в тази работа. Ако замина за Русия, то тогава най-добрият начин да ме отклонят от пътя ми, да ме върнат или дори да ме спрат да замина, е като го заплашат. Ако го отвлекат и да речем, ми изпратят част от ухото или кутрето му в пакет, то няма да съм способен да продължа с разследването. Трябва да осигуря безопасността на брат си — следователно трябва да го взема с мен.
	Шерлок докосна ухото си. Не му харесваше идеята то да бъде отрязано и изпратено на Майкрофт.
	— Ти не си човек на действията — отбеляза Кроу. — Убеден ли си, че можеш да се справиш с евентуални нападатели?
	— Ще взема помощ със себе си — отвърна големият Холмс. — Един от другите ми агенти, който да ни пази. И да ни осигури добро прикритие. Тримата ще пътуваме заедно.
	— Какво означава „добро прикритие“? — попита Шерлок, който все още се опитваше да възприеме мисълта, че Майкрофт иска да го вземе със себе си в Русия. Не знаеше кое го изумява повече — да отиде в тази страна или да пътува с брат си.
	— Това означава, че ще пътуваме инкогнито — под прикритие, ако така ти харесва повече. Един сравнително старши служител на Форин Офис не може просто да отиде без предизвестие в Русия, не и без да предизвика международен скандал. Не, ще се наложи да използваме фалшиви самоличности. Ще трябва да си измислим фалшиви истории. Трябва да сме част от едно цяло, от по-голяма картина, за да не може никой да ни заподозре.
	— Вече си решил каква да е тази по-голяма картина — констатира Кроу.
	— Така е. Разработих план, докато пътувах с каретата от клуб „Диоген“ до хотела.
	— Наел си файтон? — изненада се Шерлок. — Та пътят е едва десет минути ходене пеша! Две минути с файтон!
	— Така е. Достатъчно време за мислене. Ако вървях, щях да съм толкова съсредоточен в избягването на другите пешеходци, коне и какво ли не още, че нямаше да имам никакво време за мислене.
	— Какъв е планът? — попита Кроу.
	Майкрофт набоде парче наденица с вилицата си.
	— Преди няколко седмици поискаха от мен да дам разрешение на една британска театрална трупа да пътува за Москва, където да изнесе поредица от представления на големите руски семейства — Шекспир, Марлоу, Бен Джонсън и други. Дадох им разрешение, тъй като посещението им беше поискано през руското посолство и защото ще подобри артистичните взаимоотношения между нашите две страни — или поне, ако представленията наистина са толкова добри, колкото ги изкарват. Миналата седмица научих, че пътуването трябва да бъде отменено, защото управителят се е разболял — имал оплаквания от сърце и бил приет в болница, а основният им цигулар бил арестуван за пиянство и непристойно поведение. Струва ми се, че задълженията на управителя не са толкова трудни, предвид че се състоят в плащането на сметките и в следенето на служителите да изпълняват задълженията си.
	— А музикантът? — попита Кроу. — Откъде ще намериш такъв?
	— Един от агентите ми е много добър цигулар — отвърна Майкрофт, който се беше съсредоточил върху чинията си. — Ще го помоля да ни съдейства.
	— Ами аз? — попита Шерлок.
	— Момче за всичко и помощник зад сцената. Доколкото разбрах, хората зад сцената никога не са достатъчно, когато трупата е на турне.
	— Но… — Умът на младежа изпреварваше мислите му. — Но кога? Как?
	Майкрофт лапна още едно парче от наденицата и задъвка.
	— Що се отнася до „кога“ — отвърна най-накрая, — предлагам да тръгнем възможно най-скоро. Смятам, че всички в театралната трупа ще бъдат щастливи, че Форин Офис им е помогнал за турнето, като е намерил заместници на липсващите им хора. Пътуването им вече е уредено. Доколкото си спомням, планираха да заминат през следващите няколко дни и имаха намерение да изпратят писмо на домакините си, за да ги уведомят за отменянето на турнето. Да се надяваме, че още не са го изпратили, иначе ще ми се наложи да мисля нов план. Що се отнася до „как“, ще плаваме до Франция, а след това ще хванем влак до Москва. По мои сметки пътуването ще отнеме от четири до пет дни. — Големият Холмс взе парче хляб и го намаза с масло. — Ще уведомя леля и чичо, че двамата с теб ще пътуваме няколко седмици. Сигурен съм, че няма да имат нищо против. Пътуванията разширяват мирогледа. Трябва да се погрижа за някои неща, а през това време ти предлагам, Шерлок, да отидеш до „Чаринг Крос Роуд“ и да потърсиш книги за руската история и култура. Руснаците са много различни от нас — и определено са много различни от американците. — Кимна към Кроу.
	— Но нека те запозная с някои факти, които може да са ти от полза — продължи Майкрофт. — Русия е най-голямата страна в света. Ако измериш площта й на кой да е глобус, ще установиш, че тя заема почти една седма от наличната земя, но по-голямата част от тази земя са вечно замръзнали полета — руснаците ги наричат тундра. Най-доброто ни предположение е, че царят властва над шестдесет и пет милиона субекти — цифра, която може да те замае, особено като имаш предвид, че всички тези хора принадлежат на сто и шестдесет отделни раси и племена, говорят на сто и десет различни езика и диалекта и са отдадени на тридесет и пет различни религии. Русия е един отделен свят в света ни. На _това_ място отиваме.
	— Но… — започна Шерлок — … аз дори не говоря руски!
	— Това няма да е проблем — отвърна успокоително Майкрофт. — Разполагам с информация, че повечето от знатните родове, включително всички придворни на царя, говорят свободно френски. Самият аз знам перфектно езика, а предполагам, че и твоят френски се е подобрил през последните няколко месеца от прекараното ти в тази страна време. Вероятно няма да имаме никакви проблеми да се впишем.
	Шерлок погледна Еймиъс Кроу.
	— Ами мистър Кроу? Не мисля, че говори френски.
	— Да, то и английският му не е сред най-добрите — измърмори Майкрофт и погледна брат си с изпълнен с емоции поглед, който младежът не разбра веднага, но след няколко секунди осъзна, че е съжаление. — Опасявам се, че мистър Кроу няма да ни придружава. Това пътуване е за теб, мен и цигуларя, когото имам намерение да призова.
	— Но защо?
	— Както сам отбеляза, мистър Кроу не говори френски или руски. Не разполага с никакви качества, които една пътуваща театрална трупа може да използва. Освен това или трябва да вземе със себе си прекрасната Вирджиния и да увеличи групата ни на пет души, или трябва да намери някого, който да се грижи за нея за няколко седмици. Освен това се откроява сред всяка тълпа, което би било проблем, ако желаем да пътуваме инкогнито.
	— Не го мисли — заяви Кроу. — Бездруго не очаквах да съм част от това малко пътуване. Ти върви и се забавлявай.
	Стомахът на Шерлок се сви.
	— Но аз _искам_ да дойдеш с нас.
	— Проблемът с живота е — отбеляза Майкрофт, — че рядко получаваме онова, което искаме или от което имаме нужда. Чувал съм, че бог не ни дава неща, с които няма да можем да се справим. Моят опит ми показва, че това не е така и че просто служи като механизъм на религиозните хора да приемат неприемливото. Животът е труден и можем само да се надяваме да оцелеем в него.
	— Виждам, че уроците продължават — отбеляза тихо Кроу.
	Майкрофт му хвърли бърз поглед.
	— Момчето трябва да се учи.
	Американецът си пое дълбоко въздух, очевидно искаше да смени темата.
	— Какво ще правим с музея? Ще продължим ли да го разследваме?
	— Уведомих полицията за ролята му в този случай и също така назначих допълнително… тайно… разследване, чрез определени механизми в правителството, но силно се съмнявам да намерим нещо там. Вероятно виновните са го използвали като удобно място за срещи, като в такъв случай просто е трябвало да си тръгнат през предната врата, или имат някакъв кабинет и са взели всичко в момента, в който двамата с Шерлок сте проникнали вътре. И в двата случая няма да намерим никаква полезна информация. Имаме си работа с много професионална група.
	— Не мислиш ли, че целият музей е само параван на онзи, който те натопи? — попита младежът.
	— Искрено се съмнявам. Музеят е публично начинание. Не, подозирам, че или е бил място за срещите на злодеите, или някой от персонала е член на тяхната организация. Просто ще си изгубим времето. — Майкрофт лапна последното парче от намазаната с масло филийка, дъвка го известно време и накрая въздъхна доволен. — Вече мога да започна деня след тази добра закуска. — Извади часовника от жилетката си и го погледна. — Още час до обед. Времето е достатъчно, за да започна с подготовката за пътуването ни. Шерлок, мистър Кроу — предлагам да се срещнем в клуб „Диоген“ около един часа. — Стана от стола си с известно затруднение и добави: — Вероятно някой би бил така добър да ми повика файтон.
	Кроу и Майкрофт застанаха на тротоара, а Шерлок реши да остане сам. Главата му беше претъпкана с възможности и му трябваше малко време, за да ги подреди.
	— О, Шерлок!
	Младежът се обърна. Брат му махаше.
	— Какво има? — попита той и се върна при двамата мъже.
	— Ще имаш нужда от пари. — Майкрофт му подаде три монети. — Ето ти три гвинеи. Пази ги и си купи дебели дрехи.
	Шерлок тръгна сам, мина през „Пикадили Съркъс“, площад „Лестър“ и долната част на „Чаринг Крос Роуд“. Улиците бяха претъпкани с хора по тротоарите и коне, каруци и файтони по пътя. Това бяха само няколкостотин души и се чувстваше премазан от тях, а какво ли щеше да е в страна с шестдесет и пет _милиона_? Ако само в Русия имаше шестдесет и пет милиона души, колко бяха в целия свят? Тези мащаби направо го замаяха!
	От двете страни на улицата беше пълно с книжарници, магазини за какви ли не боклуци и заложни къщи и Шерлок прекара доста време в претърсване на кутиите пред тях и на рафтовете и шкафовете вътре. Позволи на ума си да се рее, без да го насочва в някаква определена посока.
	Намери няколко книги за Руската империя, избра двете, които му се сториха най-добри, и ги купи. Също така се заинтересува от една кутия с ключалки за врати, катинари и ключове, за които собственикът го предупреди, че не са подредени. Нямаше никаква гаранция, че някой от ключовете ще пасне на някоя от ключалките; продавачът ги продаваше на късмет. Шерлок се зачуди дали, ако разполагаше с няколко катинара, с които да експериментира в свободното си време, нямаше да се научи да ги отключва. Това беше едно умение, което можеше да се окаже много полезно в бъдеще. В интерес на истината щеше да му бъде много полезно дори през изминалите няколко месеца.
	Най-накрая заряза кутията с ключалките и си тръгна. Винаги можеше да се върне за тях.
	Продължи по „Чаринг Крос Роуд“, прекоси „Кеймбридж Съркъс“ и стигна до началото на „Тотнъм Корт Роуд“. Още магазини, но тук поне улицата беше по-широка и имаше повече място за преминаващите коне и файтони. Хвърли разсеян поглед на една от заложните къщи, като знаеше, че почти е станало време да се връща, ако искаше да стигне до клуб „Диоген“ навреме. Очите му се спряха на калъф за цигулка, прибран отзад.
	Шерлок внимателно го свали и издуха праха от него. Отвори капака и рязко си пое въздух, когато видя цигулката вътре. Беше стара… стара и красива. Лакът й беше тъмночервен, покрит с тънки пукнатини като паяжина, и f-образните й отвори бяха леко накриво, но имаше нещо в този инструмент, което му говореше. Призоваваше го. Взе го с дясната ръка за грифа и го претегли на другата си длан. Балансът на тази цигулка изглеждаше по-добър от онази на Руфъс Стоун, на която беше свирил на кораба „Скотия“ на път за Ню Йорк. Положи извитото тяло на цигулката на предмишницата си и подръпна струните. Звукът изпълни заложната къща — кънтящ и продължителен. Настройката беше ужасна, но имаше нещо в тона, някаква сложност, която го плени. Не беше просто чист звук, беше топъл и изразителен. Прокара пръст по инструмента. Имаше чувството, че докосва кадифе.
	— Имаш набито око — разнесе се сух като прах глас.
	Шерлок се обърна. Рафтът пред очите му беше изместен на една страна и той го заобиколи, за да види един толкова стар и крехък човек, че по-силен повей на вятъра би го издухал. Той седеше зад бюро, затрупано с купчини книги и други предмети. Носеше черно кепе и гледаше младежа през чифт очила, които бяха сложени в горната част на носа му и предпазени от падане чрез верижка около врата му.
	— Извинете?
	Старецът се раздвижи в мрачната ниша, в която се беше разположил.
	— Донесох тази цигулка от Краков преди много години. Баща ми я спечели на карти, можеш ли да повярваш? Пътувала е с нас през по-голямата част от Европа, а сега трябва да я продам, за да си купя храна и дърва, въпреки че много ми се иска да я задържа.
	— Прекрасен инструмент.
	— _Наистина_ е такъв, точно както е прекрасна съпругата ми, и свири като сън или поне така ми казват онези, които знаят как да свирят на нея. Самият аз свиря на пиано, понякога и на акордеон, но само като пия прекалено много.
	Шерлок погледна в калъфа.
	— Има ли лък?
	— За теб имам — отвърна продавачът и размести няколко книги върху бюрото. — Някои казват, че лъкът е също толкова важен, колкото инструмента. Аз не съм толкова сигурен. Инструментът е произведение на изкуството, а лъкът е просто конски косми. Може би е важна породата на коня, не знам. Ах! — Старецът извади лък от едно скрито отделение и го подаде на младежа. — Давай, пробвай го!
	Шерлок си спомни уроците, които беше вземал от Руфъс Стоун. Не се беше упражнявал, откакто се върна от Америка, защото нямаше цигулка, но му липсваха дисциплината на повтарящите се скали и спокойствието на разума, което му носеше постоянното стъргане по струните.
	Настрои набързо инструмента, като дърпаше струните и въртеше ключовете, докато тоновете не станаха правилните. Вдигна го на рамото си и облегна брадичка на него. Това му се струваше толкова естествено. Сякаш беше създаден за него.
	Постави лъка върху струните и мина по всяка от тях — сол, ре, ла, ми. Нотите звучаха като глас, който пееше в рая. Изпробва някои гами и се изненада колко бързо пръстите му си припомниха какво трябва да правят.
	Когато свали цигулката, забеляза сълзи в очите на стареца.
	— Мина доста време, откакто някой е свирил на нея — каза той. — Опасявах се, че с годините и изминатите разстояния звученето й се е влошило, но имам чувството, че звучи по-красиво от всякога — което не може да се каже за прекрасната ми съпруга, която пее като гарван.
	— Как така различните цигулки звучат… толкова различно? — попита Шерлок. — Имам предвид, че каретата си е карета. Всяка има четири колела и се движи, когато бива дърпана. Трудно е човек да си избере от тях. Но цигулките — всичките изглеждат еднакво, малко или много, но не _звучат_ така.
	Старецът сви рамене.
	— Ако попиташ трима цигулари, ще получиш четири различни отговора. Някои казват, че зависи от дървото, от което са направени. По-плътното дърво е по-добро, така говорят. Други твърдят, че венецианското дърво до Адриатическо море има най-мек тон. Трети заявяват, че няма нищо общо с дървото, а всичко зависи от лака и тайните съставки, които майсторите на цигулки са вложили в тях. Аз вярвам, че всичко е свързано с любовта. Един инструмент, направен за пари, ще звучи… — старецът размаха ръка напред-назад — … приемливо, но инструмент, направен с любов — той ще звучи красиво.
	— Знаете ли кой е изработил този?
	— Не. Този инструмент попадна в семейството ми неочаквано. Но има вложена много любов в създаването му, заедно с дървото, лепилото и лака — личи си, че е така.
	— Колко… — Шерлок преглътна. — Колко струва?
	— Седемдесет шилинга — отвърна бързо старецът. — Но тъй като разбираш от добри инструменти, ще ти го дам за шестдесет и пет.
	— Мога да ви дам четиридесет и пет шилинга — отвърна нервно младежът, който знаеше, че разполага с три лири и три шилинга в джоба си. Това се равняваше на шестдесет и три шилинга, но искаше да му останат някакви пари, в случай че изникнеше нещо неочаквано.
	Старецът килна глава на една страна.
	— Споменах ли храната и дървата за огрев, които трябва да купя за семейството си?
	— Сторихте го. Четиридесет и пет шилинга — повтори твърдо Шерлок.
	— Ти си момче с каменно сърце. Петдесет и седем и това е крайното ми предложение.
	— Петдесет — свали още младежът и осъзна, че е започнал да диша учестено.
	Старецът въздъхна.
	— Може би ще си купя дърва някой друг път, а тази вечер ще ядем студено месо и студена супа. Петдесет и пет.
	— Съгласен.
	Двамата се ръкуваха тържествено и Шерлок върна цигулката обратно в калъфа й, след което подаде трите гвинеи. Продавачът му върна пет шилинга ресто.
	— Да се грижиш за нея — каза му той — и ако успееш да научиш нещо повече за историята й, върни се и ми разкажи. Ще ми е интересно.
	— Ще го сторя.
	Вратата на заложната къща се отвори и черна сянка падна върху пода. Част от рафтовете преграждаха задната част на магазина, така че нито Шерлок, нито старецът можеха да видят кой е влязъл, но преди собственикът да се е провикнал, чуха един глас да казва:
	— Вле’е тука! Кълна са!
	— Тря’аше да до’еш напра’о тука и да го спипаш — отвърна друг, по-плътен глас, който звучеше като търкащи се една в друга тухли. — Не тря’аше да ме чакаш.
	— Ами ако не беш’ правилният?
	— Тогаз нечие друго семейство щеше да тъжи таз’ вечер.


>	Глава 10

	Старецът хвана Шерлок за рамото.
	— Има врата отзад — прошепна той. — Води до една алея. Върви с моята благословия.
	— Мо’е би е отзаде — каза първият глас.
	Младежът кимна набързо в знак на благодарност, а старецът излезе пред рафта.
	— Може би търсите книги? За бокса, ако съдя правилно по вида на ушите ви. Или може би ръкавици, с които да предпазите кокалчетата на ръцете си?
	— Търсим момчето, дето влезна тука — отвърна по-дълбокият и по-груб глас.
	— Не пускам никакви момчета в магазина си — отвърна старецът. — Много крадат. Всичките са крадци.
	— Но аз видях едного да влиза…
	Гласовете останаха зад Шерлок, който вървеше през тясното складово пространство зад магазина и намери врата, която го отведе в една мръсна алея, перпендикулярно разположена на пътя от другата страна. Огледа се. Нямаше никого наоколо. Хукна да бяга с всички сили към „Чаринг Крос Роуд“. Сърцето му биеше лудешки в гърдите, а калъфът на цигулката се блъскаше в крака му.
	Е, това поне отговаряше на един от въпросите. Онзи, който беше натопил Майкрофт, все още се интересуваше от тях.
	Младежът гледаше да се придвижва между хората и оглеждаше онези, които бяха в близост до него, докато вървеше през Лондон към хотел „Сарбоние“. Когато стигна до сградата, дробовете му изгаряха от тичането. Видя, че Майкрофт разговаря с някакъв едър човек, който изглеждаше още по-едър благодарение на голямото палто, което носеше. Раменете му бяха толкова широки, че приличаше на бюфет. Буйната му червена коса не беше само върху скалпа му — тя преливаше в пищни бакенбарди, екстравагантен мустак и голяма, подобна на лопата брада.
	— Ах, това е мистър Кайт — представи го Майкрофт, като прекъсна разговора си с мъжа. — Той е актьор и управител на Театрална компания „Кайт“. Мистър Кайт, това е моето… протеже… Скот Екърсли. — Брат му го погледна предупредително, но Шерлок вече беше наясно, че ще използват фалшиви имена.
	— Приятно ми е да се запознаем, сър — каза младежът и се ръкува с мъжа. Ръцете на мистър Кайт бяха покрити с червено-кафяви косми, а дланите му гъделичкаха тази на Шерлок, сякаш също бяха окосмени.
	— И на мен, синко, и на мен — гласът на актьора — управител беше дълбок и хриптящ. — Мистър Сигърсън ми каза, че си много сръчен с въжетата и декорите.
	— Така е, сър — отговори весело Шерлок. Вътрешно се питаше за какво говори този човек. Втренчи се в лицето му. Имаше нещо странно в него — виждаше множество малки ранички около очите, носа и бузите му. Каква ли беше причината за тях?
	— Много добре. Много, много добре. Е, елате до театъра по-късно, за да се запознаете с екипа и актьорите. — Мъжът се обърна към Майкрофт… или мистър Сигърсън, както трябваше да мисли за него Шерлок. — Благодаря ви отново, че се присъединихте към нашия пъстър колектив. Сигурен съм, че ще бъде приключение, за което да разказваме на внуците си!
	— Така е — съгласи се Майкрофт. — Едва ли някога ще имам внуци, но въпреки това ще си водя бележки.
	Мистър Кайт си тръгна и Шерлок се обърна към брат си.
	— Мистър Сигърсън? Синът на Сигър? Не можа ли да си измислиш по-добро име?
	— Мислех накрак — отвърна големият Холмс. — Това не е най-удобната ми позиция. — Той се загледа в калъфа под мишницата на Шерлок. — Какво държиш?
	— Това е… цигулка. В калъф.
	— Да, виждам. Въпросът ми беше риторичен. _Учил_ си риторика по време на уроците си по гръцки в училище, нали? Въпросът, който трябваше да изникне в ума ти, е защо си отишъл да си купиш цигулка, а не топли дрехи, както те посъветвах?
	Шерлок се опита да мисли много бързо.
	— Двама мъже ме търсеха — отвърна той. — Влязох в един магазин. Те ме последваха. Наложи се да изляза през задния вход. Купих цигулката импулсивно, защото…
	— Защото ти трябваше нещо, с което да промениш външния си вид и да изглеждаш различно — довърши Майкрофт. От тона на брат си Шерлок заключи, че не вярва особено на историята му. — Това е доста обезпокоително: тези хора продължават да те търсят, а по подразбиране — и мистър Кроу и мен. В такъв случай напускането на Лондон, дори на страната, става още по-наложително.
	Младежът се обезпокои от думите на брат си. Той не го беше _излъгал_, но малко беше поразбъркал последователността, в която се бяха случили събитията, за да изглежда, все едно е имал друга причина да купи цигулката освен факта, че се влюби в този инструмент.
	— Е, предполагам, винаги можем да я изгорим, ако имаме нужда да се сгреем — продължи Майкрофт. — Колко ти струва? — Вдигна ръка. — Не, не ми казвай. Ще се радвам да не науча отговора на този въпрос. Върви и остави това… нещо… в стаята си и след това се присъедини към мен за обяд.
	— Но ти току-що приключи със закуската.
	— Шерлок, ако искам да бъда смъмрян, ще се върна в квартирата си и ще говоря с хазайката си.
	Младежът се качи в стаята, която Еймиъс Кроу беше наел за него, и остави инструмента на леглото. Когато излезе, забеляза, че вратата на стаята до неговата, в която беше отседнал учителят му, беше отворена. Надникна вътре, като очакваше да го види, но вместо това завари една камериерка, която оправяше леглото. Чантата на Кроу я нямаше.
	— Извинете ме, къде е човекът, който нае тази стая?
	— Той си тръгна, сър — отвърна камериерката и направи реверанс.
	— Напуснал е?
	— Да, сър, малко неочаквано.
	— О! Благодаря ви.
	Шерлок хукна надолу по стълбите, за да уведоми Майкрофт, но Кроу стоеше във фоайето на хотела, облечен с палто и с чанта до краката си.
	— А, Шерлок, надявах се да те видя.
	— _Тръгваш_ ли си?
	— Нямам повече работа тук. Брат ти те поема. Трябва да се прибера и да се погрижа за Джини.
	— Но… — младежът млъкна, защото знаеше, че учителят му е прав.
	— Да. Няма смисъл да се противим на фактите. Не съм необходим за това пътуване. Няма проблем — аз съм голям човек. Мога да го приема.
	— Ще ми се да _дойдеш_ с нас.
	Изражението на лицето на Кроу беше мрачно.
	— На мен също. Има нещо странно в цялата тази работа. Мисля, че принципно непогрешимият ум на брат ти е афектиран от затварянето му като обикновен престъпник и от факта, че приема нещата много лично. Не мога да спра да смятам, че греши, но няма как да променя решението му. Продължавам да твърдя, че тази малка експедиция до Русия е грешка, но не мога да го убедя да я отмени. Разговаряхме по темата по-рано. Решен е да заминете. Мисля, че изчезването на неговия човек в Москва го е объркало повече, отколкото признава. — Американецът поклати глава. — Никога не е лесно да изгубиш някого от екипа си. Случвало ми се е повече от веднъж. Въпреки това не виждам причина да те помъкне със себе си.
	— Предай моите… поздрави на Вирджиния.
	— Ще го направя, можеш да бъдеш сигурен. — Кроу протегна ръка. Шерлок я разтърси, макар пръстите му да се изгубиха в лапата на учителя му. — Грижи се за себе си и за Майкрофт. Брат ти ще е извън зоната си на комфорт.
	Един от портиерите се спусна, за да вземе чантата на Кроу, но той го отпрати.
	— Когато съм прекалено стар и не мога да нося чантата си, тогава ще потърся помощ. — Взе багажа си и го преметна през рамо. — Ела ни на гости, когато се прибереш. Ще чакам с нетърпение да ни разкажеш всичко, което се е случило.
	— Ще го сторя.
	Американецът излезе през вратата на хотела, без да се обръща назад. Шерлок имаше чувството, че някой току-що беше откъснал част от него. Чувстваше се уязвим и сам.
	Най-накрая отиде в ресторанта, където Майкрофт беше седнал на една маса с цял калкан в чинията пред себе си. Той усърдно обезкостяваше рибата с нож и вилица.
	— Ако бях добрият бог — започна големият Холмс, когато брат му седна при него, — щях да се уверя, че рибата, която става за ядене, също така е лесна за консумиране. За мен това е недостатък в замисъла на нещо толкова вкусно — трудното премахване на костите. Щом е за ядене, не трябва да има кости, а ако не става за ядене, нека има — не ми харесва това средно положение. — Майкрофт вдигна поглед. — Мистър Кроу тръгна ли?
	— Да.
	— Добре. — Големият Холмс вдигна парче риба с ножа и внимателно го набучи на вилицата си. — Той не одобрява плана ми да те отведа в Русия.
	— Каза ми, че сте спорили.
	— Така беше. Мистър Кроу обича да си налага мнението. А и е много загрижен за теб, да знаеш.
	— През последната година преживяхме много заедно.
	— Така е. — Майкрофт лапна парчето риба и известно време дъвка със затворени очи. — Чудесно приготвена. Черният маслен сос е невероятен. Трябва да запомня това място. Не е _чак_ толкова далеч от службата ми и мога често да обядвам тук.
	— Майкрофт, _сигурен_ ли си, че трябва да пътуваме до Русия под фалшиви самоличности?
	— Обмислих всичко много внимателно и не виждам друга опция. — Погледна часовника си. — Третият член на нашата експедиция трябва да се появи всеки момент. По-рано днес му изпратих телеграма. — Хвърли бърз поглед на Шерлок. — Има нещо, за което трябва да те предупредя. Казах ти, че този човек е един от агентите ми и че е цигулар.
	— Да?
	— Онова, което пропуснах, е, че вече го познаваш.
	Младежът чу думите, но не ги разбра.
	— _Познавам_ го? Но аз не познавам _никого_ от агентите ти. Никога не съм срещал никого от тях — освен мистър Кроу, но не мисля, че той се брои.
	— Определено не. — Изражението на лицето на Майкрофт приличаше на човек, който се кани да сподели лоши новини. — Шерлок — погледът му се насочи встрани от брат му, — вярвам, че познаваш Руфъс Стоун.
	Шест думи. Шест прости думи, които паднаха като камъни в дълбокия кладенец на ума на младежа. Усещаше надигащите се в него вълни дълго след като брат му спря да говори. Обърна се, за да види какво гледа Майкрофт, но логичната, аналитичната част от мозъка му вече знаеше какво ще види. Другата част — емоционалната, която все още принадлежеше на четиринадесетгодишно момче — се надяваше това да не е истина, надяваше се онзи, който стоеше зад него, да е пълен непознат.
	Но не беше и онази емоционална част на четиринадесетгодишното момче потръпна още повече.
	Зад него стоеше Руфъс Стоун. Руфъс Стоун с рошавата си кестенява коса, наболата брада и зеленото кадифено сако. На ухото си носеше златна халка. Изглежда, се чувстваше неудобно, сякаш отчаяно искаше да е някъде другаде — където и да било, — само не тук. Шерлок определено не желаеше да е на това място в този момент.
	— Сядай — каза Майкрофт. — Придаваш лош вид на ресторанта. Не обръщай внимание на келнерите; не мисля, че виждат много цигани цигулари тук. Просто им е интересно.
	— Здравей, Шерлок — поздрави Стоун, докато сядаше.
	— Работиш за брат ми? — учуди се младежът. — Защо не ми каза?
	— Защото аз му наредих да не го прави — отвърна Майкрофт. — Когато го решихме преди няколко месеца, двамата с Еймиъс Кроу щяхте да пътувате за Америка. Опасявах се, че мистър Кроу може да бъде въвлечен в някакъв страничен бизнес или внезапно да открие, че обича родината си толкова много, че не може да се върне в Англия. Уредих мистър Стоун да си вземе билет за същия кораб и да те наглежда. Трябваше да те следи и да те пази в Ню Йорк. — Майкрофт изсумтя. — Това, разбира се, не се получи, както се надявах, благодарение на действията ти при преследването на похитителите на Матю Арнат на онзи влак, движещ се бог знае накъде.
	— Работиш за _брат_ ми?! — повтори Шерлок. Мисълта беше като някакво препятствие насред ума му, което беше прекалено голямо, за да бъде прескочено или заобиколено.
	— Трябва да добавя — продължи Майкрофт, — че обучението ти да свириш на цигулка, _не_ беше част от инструкциите ми.
	— Не, това беше мое решение — отвърна Стоун. — И удоволствие.
	— Но какво _правиш_ за брат ми? — попита Шерлок.
	Руфъс Стоун сви рамене.
	— Предимно пътувам, свободен като птичка и също толкова беден. Мога да се придвижвам незабелязано през голяма част от страните в Централна Европа. Никой не обръща внимание на неугледен цигулар като мен. Научавам слухове и чувам разни неща в кръчми и подобни и ги докладвам на мистър Холмс.
	— Често може да се съди за състоянието на икономиката на една страна по приказките, които фермерите си споделят над чаша ейл, а не по написаното във вестниците — обясни Майкрофт. — Разполагам с голям брой хора по целия свят, чиято единствена работа е да жънат думите на обществото, да ги отсяват и да ми изпращат същината.
	— А преместването във Фарнъм? — Ръцете на младежа трепереха и той ги държеше една до друга под масата, за да не забележи никой. Чувстваше се _предаден_. — Чия идея беше това?
	Стоун погледна Майкрофт. Големият Холмс остана мълчалив, затова отговори цигуларят:
	— Когато се върнах в Англия, мистър Холмс ме помоли да остана в страната за известно време и да видя какво мога да науча за състоянието й. Предложих да започна от Хампшър. — Цигуларят млъкна за миг и настана неловка тишина. — Исках да видя как вървят упражненията ти по свирене.
	— Купих си нова цигулка — каза Шерлок. Гласът му звучеше тих дори за самия него.
	— Ще се радвам да ми я покажеш.
	Майкрофт се прокашля.
	— Мистър Стоун ще ни придружава до Русия. Той е пътувал в тази страна и преди, а и разбира се, се нуждаем от цигулар, за да попълним оркестъра на трупата. — Млъкна за миг и продължи с по-мек тон: — Шерлок, повярвай ми, никога не бих направил подобно нещо, ако не беше за твое добро, и не бих позволил да научиш за него, ако не беше наложително.
	— Това не оправя нещата — отвърна младежът и стана. — Излизам навън.
	— Ела на „Кингс Тиътър“ в „Уайтчапъл“ в четири часа днес следобед — инструктира го Майкрофт. — Ще се срещнем с трупата, с която ще пътуваме.
	Шерлок се насочи към изхода, без да отговори, но чу думите на брат си:
	— Не, остави го. С времето ще осъзнае, че стореното от мен е напълно логично и е било в името на неговата безопасност.
	Младежът излезе от хотела и се озова на улицата. Навън беше започнало да вали и по лицето му западаха студени капки, но той не им обръщаше внимание. Всичко около него беше сиво и безинтересно. Безсмислено.
	Обърна се наляво и тръгна напред, нямаше значение накъде. Потисна всякакви мисли за брат си, Руфъс Стоун и за пътуването до Америка, което вече му се струваше някак си нереално. Просто вървеше, вървеше и наблюдаваше. Като някаква мобилна изчислителна машина отбелязваше фактите около себе си и позволяваше на ума си да се вглъби в тях. Мъжът с червеното шалче на петна до онази врата — беше се разболял, вероятно в Индия, и щеше да умре до няколко седмици, ако можеше да се съди по състоянието на кожата му. Часовникът, който джентълменът с цилиндъра гледаше, не беше негов: най-вероятно го беше откраднал от някого, и то само преди няколко дни. Просякът в количка на ъгъла, носещ табела на врата си, на която се твърдеше, че краката му са парализирани, всъщност ходеше по няколко километра на ден, ако можеше да се съди по износването на обувките му. Шерлок стигна до всички тези изводи с помощта на нещата, които виждаше, но нищо от това нямаше значение. Нищо нямаше никакво значение.
	Изгуби представа за времето, докато вървеше, но когато погледна часовника си и се увери, че е станало почти четири, осъзна, че вече се намира близо до „Уайтчапъл“. Умът му го беше насочил в правилната посока, без да го осъзнава.
	Театърът беше наврян в една странична уличка. Фасадата му беше от червени тухли с бели колони. Четири стъпала водеха до предната врата. Шерлок ги изкачи и влезе във фоайето. Нямаше никого там — капаците на гишето за билети бяха затворени, — но можеше да почувства тълпите, които са прекосявали фоайето: мирисът на цигари и ароматите на тоалетна вода и парфюми бяха абсорбирани от мазилката по стените и тавана.
	Стълбите водеха нагоре към двете страни на фоайето, където се намираше ложата, а в далечния край имаше две врати, които вероятно водеха до местата за сядане. Вратата до гишето за билети сигурно водеше зад сцената към съблекалните, гримьорната и самата сцена.
	Шерлок постоя тук за момент — вдишваше ароматите на театъра, слушаше въздишките и оплакванията на сградата и разглеждаше старите плакати, които бяха залепени зад стъкло по стените. Имаше нещо _живо_ в това място. Беше влизал в много публични сгради, но само в тази имаше усещането, че е попила нещо добро от хората, които бяха пристъпвали прага й. Училище „Дийпдийн“ вонеше на отчаяние, а клуб „Диоген“ беше странен и дразнещ, докато „Кингс Тиътър“ беше като дом, в който не беше стъпвал досега.
	Отиде до големите врати в салона и ги отвори.
	Пространството вътре беше по-малко, отколкото очакваше. От двете му страни и пред него имаше седалки в износено зелено кадифе. Долната част на кръглата ложа беше надвиснала като нисък черен облак над него. Тя се крепеше на красиви метални колони, боядисани в кафяво, червено и зелено, като тънки дървета с листа и цветя по тях. От двете страни на стените бяха монтирани места със завеси за онези, които искаха по-голямо спокойствие и имаха пари да си платят за него. От това се определяше и цената на билетите: обикновените места бяха най-евтини, после — ложата, и накрая — местата със завесите. Между седалките имаше пътеки, които водеха до сцената.
	На самата сцена имаше група хора, включително брат му. Майкрофт сияеше със своето палто, цилиндър и бастун. За момент Шерлок видя в него друг човек. Той излъчваше естествен авторитет, беше важен и силен.
	Руфъс Стоун стоеше зад Майкрофт. Червенокосият, подобен на мечка мъж, когото беше видял по-рано — мистър Кайт, — беше до брат му и все още носеше голямото си палто. От другата му страна имаше група хора, за които Шерлок предположи, че са актьори и помощен персонал. Актьорите бяха облечени в костюми от отминала епоха: богато украсени кадифени дрехи за жените и дантелени ризи и бричове за мъжете.
	— А, Скот! — провикна се Майкрофт и гласът му проехтя в залата. — Ела при нас.
	Младежът тръгна по една от пътеките. Пътят до сцената беше блокиран от една оградена зона, където вероятно седеше малък оркестър за музикалните продукции. Огледа се надясно и наляво. Пет стъпала деляха местата от сцената. Реши да се качи по тези отдясно.
	Когато се озова на нея, осъзна, че е леко наклонена. Беше с около тридесет сантиметра по-ниска в предната си част, отколкото в задната. Шерлок предположи, че така публиката би имала по-добра видимост, особено хората на по-евтините места. Краят на сцената беше осеян с газени лампи с отражатели, а в центъра й имаше капак.
	Шерлок я прекоси под погледите на всички.
	— Вече ви представих Руфъс Стоун, който ще свири на цигулка — заяви помпозно Майкрофт. — Позволете ми да ви представя протежето си, мистър Скот Екърсли. С любезното позволение на мистър Кайт, Скот ще се присъедини към екипа като момче за всичко. — Обърна се към Шерлок. — Скот, позволи ми да ти представя актьорите и помощниците. — Майкрофт посочи един висок мъж с дълга руса коса, сресана назад, който беше облечен в костюм. — Това е мистър Томас Малвин. Той е главният актьор на трупата.
	Малвин кимна на Шерлок, като едва го погледна.
	— А това — продължи Майкрофт, като кимна към красива бледа жена със зелени очи и гарвановочерна коса, която се усмихна на младежа — е мис Ифа Димък. Тя играе романтичните главни роли, заедно с мистър Малвин.
	Шерлок се усмихна в отговор. Ифа беше поне с десет години по-голяма от него, но имаше нещо в усмивката и зелените й очи, което накара сърцето му да прескочи.
	Когато отдели поглед от красивата актриса, младежът погледна в посоката, в която му сочеше Майкрофт.
	— Мистър Уилям Фърнес и мисис Даян Лорън изпълняват безценни поддържащи роли за двамата главни герои — каза той.
	Уилям Фърнес беше едър мъж с боядисан в черно перчем, който стигаше до задната част на скалпа му — от ухо до ухо. Носът му беше голям и топчест, а бузите — осеяни с червени венички като на алкохолик. Вероятно този недостатък щеше да бъде прикрит от грим, когато излезеше на сцената, но нищо не можеше да скрие носа, който приличаше на брюкселско зеле. Мъжът вдигна два пръста до челото си в подигравателен поздрав. Мисис Лорън беше истинска матрона с вдигнатата си на кок коса. Щеше да изглежда много по` на място в някоя кухня, отколкото на сцената. Тя се усмихна топло на Шерлок. Ако се намираше по-близо до нея, вероятно щеше да го прегърне.
	— Заедно с мистър Кайт — продължи Майкрофт, — който често се появява на сцената заедно с мистър Малвин и мис Димък, тези хора са основните актьори. Останалите, които виждаш, участват с по-малки роли, когато не местят декорите. От ляво надясно: Ридиън, Юда, Поли и Хенри.
	Шерлок кимна на четирите момчета, които бяха на неговата възраст. Ридиън беше слаб и мургав, с остра брадичка и големи вежди. Юда също беше слаб, но косата му беше толкова руса и тънка, че изглеждаше бяла, а очите му имаха розов оттенък. Поли и Хенри бяха близнаци — мускулести и с кафяви очи. Единствената разлика между тях беше, че Поли (Шерлок предположи, че е Поли, тъй като стоеше по-близо до Майкрофт) бе изгубил кутрето на лявата си ръка в някаква злополука на сцената.
	Някой се изкашля отстрани. Шерлок погледна в сенките и различи висок мъж, чиято уста беше покрита от гъст черен мустак. Като че ли се беше облегнал назад с ръце в джобовете, докато наблюдаваше хората на сцената. Очите му проблясваха в мрака.
	— А, да, за малко да забравя — каза Майкрофт. — Макар че останалите от оркестъра ще се присъединят към нас по-късно, това е мистър Ийвс. Той е диригент и музикален аранжор.
	— Мистър Ийвс — кимна му Шерлок.
	— Мастър… Екърсли — кимна му в отговор диригентът. Гласът му беше сух и лаконичен. — За мен е удоволствие да се запознаем, това е сигурно.
	— Мистър Кайт, дами, господа — започна Майкрофт… или по-скоро, мистър Сигърсън, както трябваше да се обръща към него Шерлок, — благодаря ви, че ни приехте в редиците си, че ни гласувахте доверие и ни дадохте надежда. Мистър Кайт е чел препоръките ми и знае, че можете да очаквате от мен да ви служа отговорно, както съм служил на други театрални трупи в миналото. Приемам честта да съм управител, и ще дам всичко от себе си, за да вървим само напред и нагоре. За тази цел първата ми задача с да се уверя, че предстоящото ни пътуване до Москва ще бъде осъществено без никакви проблеми. Ще се постарая всички бизнес дела да бъдат приключени бързо и безболезнено, за да можете да се съсредоточите върху актьорските си начинания. Доверете ми се и няма да ви подведа.
	Думите на Майкрофт бяха последвани от откъслечни аплодисменти.
	— А сега — избоботи мистър Кайт — предлагам да се върнем към репетициите. След пет минути — всички на сцената. Помнете, отпътуваме за Москва след три дни!


>	Глава 11

	Следващата седмица мина като трескав сън. След няколко дни в Лондон, по време на които свикваше с театралната трупа, а Майкрофт уреждаше подробностите около транспорта им, Шерлок се качи на влак на гара „Чаринг Крос“ заедно с останалите. Ако се бяха качили от гара „Ватерло“, щеше да е много по-нервен предвид преследването в тунелите под нея, но „Чаринг Крос“ беше по-малка и не му навяваше лоши спомени. Влакът ги поведе през добре познатите красоти на Англия към Довър, където се прехвърлиха на ферибот, който ги прекара през Ламанша до Франция. В Дюнкерк се качиха на друг влак и след три дни щяха да пристигнат в Москва. Три дни, през които щяха да прекосят Европа! Невероятно!
	Условията бяха първобитни. Местата бяха зле тапицирани и нямаше легла. В общи линии трупата спеше там, където седеше, разположена в различни пози и ъгли.
	Музикантите, на които Шерлок не беше представен, бяха заедно и изглежда, спяха или играеха на дама на малки сгъваеми масички. Само Майкрофт и мистър Кайт разполагаха със собствени легла, което отговаряше на статута им на управител и актьор — управител на Театрална компания „Кайт“. Двамата прекарваха повечето време сами.
	През по-голямата част от пътуването Шерлок беше залепен за прозореца. Не откъсваше поглед от местата, покрай които минаваха. Имена, които беше виждал само в атласите, изведнъж оживяваха пред него: страни като Белгия и Прусия, градове като Брюксел, Кьолн, Берлин, Варшава и Минск…
	Гледаше през прозореца към просторна местност, осеяна с ели, когато мисис Лорън седна до него.
	— Изглеждаш ми самотен — каза тя. — Помислих си, че няма да откажеш един разговор.
	— Добре съм си. Просто… съм изумен как някои неща се променят, докато пътуваме — езиците и храната, а други, като растенията и животните, си остават същите. Винаги има птици и котки.
	— И наденички — отбеляза актрисата. — Не мисля, че има страна в света, в която да няма наденички. — Погледна го съчувствено за момент. — Менторът ти, мистър Сигърсън, явно няма време за теб по време на това пътуване — отбеляза тя.
	— Много е зает — отвърна Шерлок. Чувстваше, че трябва да защити Майкрофт.
	— Както и да е, според мен, щом те е взел под крилото си, трябва да се грижи за теб, а не да те зарязва. — Мисис Лорън килна глава на една страна. — Не ми изглежда много заинтересуван от благосъстоянието ти.
	— Има много неща, за които трябва да мисли. — Шерлок се опита да смени темата: — От дълго време ли играеш?
	Актрисата погледна покрай него през прозореца.
	— О, понякога имам чувството, че играя цял живот — измърмори тя.
	Колкото по` на запад пътуваха, все повече и повече се сменяше пейзажът. Малката част от Франция, която Шерлок беше видял, и голямата част от Белгия, през която бяха минали, представляваха смесица от тъмнозелени гори и светлозелени полета. Но с приближаването до Прусия и Русия земята ставаше все по-заблатена, а температурите падаха, докато накрая малките езера бяха замръзнали и имаше сняг навсякъде. Хората изглеждаха по-ниски и по-мрачни или може би ниските облаци, постоянно надвиснали над земята, влияеха на възприятията.
	По едно време Шерлок отиде при Майкрофт, за да го види как е. Брат му беше в купето си, легнал върху няколко възглавници. Видимо не беше добре. Бе заобиколен от отворени книги и си водеше бележки в малък бележник. Вдигна поглед, когато младежът почука и отвори вратата.
	— Да?
	— Исках да видя дали си добре.
	— Не, не съм. Постоянното тракане на влака разстройва храносмилателната ми система. Опитвам се да се разсея с книги, но въобще не ми помагат.
	— Мога ли да направя нещо за теб?
	— Просто ме остави на мира, за да страдам на спокойствие — сопна се Майкрофт. — Не ми е до разговори в момента.
	Шерлок излезе и затвори вратата. Постоя известно време пред купето на брат си, защото не знаеше какво да прави. Не помнеше някога да се беше чувствал толкова самотен и безполезен от онзи момент, в който отиде да живее в къщата на чичо си и леля си във Фарнъм.
	Обърна се, за да си върви, но нещо привлече вниманието му. Нещо пред вратата на купето на мистър Кайт — малък кафяв предмет с размерите и формата на палец с увита около него връв. Наведе се, за да го вдигне. Онова поддаде под натиска на пръстите му. Шерлок с ужас осъзна, че това е мишка. Мъртва при това. Нещото, което беше помислил за връв, се оказа опашката й.
	Мъртва мишка? Вероятно във влаковете, също както в къщите, имаше мишки. Огледа се за подходящо място, където да я остави, но вратата на купето на мистър Кайт се отвори едва и рошавият червенокос мъж погледна към него през пролуката.
	— Да? — изхриптя въпроса си той. — Какво има?
	— Нищо — отвърна Шерлок. — Просто… бях на посещение при мистър Сигърсън. — Прибра мъртвата мишка в джоба си. Поради някаква причина, която не разбираше, не искаше да казва за нея на мистър Кайт.
	— Ако си отегчен — въздъхна актьорът — управител, — върви да говориш с момчетата. Ще трябва да работите заедно по въжетата и декорите. Опознайте се.
	Мистър Кайт затвори вратата в лицето на Шерлок.
	В интерес на истината след трите дни в Лондон, в които се учеше да вдига декори и да мести реквизит, беше опознал добре четиримата млади членове на трупата. За да минава времето във влака, най-накрая се беше съгласил да се присъедини към играта им на карти. За един ден го бяха научили да играе на вист, табла и бакара и със своя математически мозък — още повече с невероятната си памет, която явно беше характерна за всички в семейство Холмс — той съвсем скоро схвана тънкостите на игрите.
	Беше впечатлен от начина, по който близнаците играеха карти. Бъркаха тестето като експерти в комара и раздаваха с изящество. Накрая ги попита как го правят, и те му показаха, като започнаха с различни видове разбърквания — отгоре, отдолу, с една ръка, на масата и така нататък. Обясниха му, че всичко е въпрос на сръчност и практика. Така му каза и Руфъс Стоун за свиренето на цигулка, разбира се, затова, когато приключиха с игрите, взе тестето и прекара следващите няколко часа в тренировки, за да усъвършенства техниките за разбъркване на картите. Благодарение на фините си пръсти и упоритостта си съвсем скоро усвои тънкостите и през следващите игри разбъркваше и раздаваше почти толкова добре, колкото Хенри и Поли.
	На третия ден взирането през прозореца беше изгубило чара си. Започваше все повече и повече да наблюдава актьорите и актрисите — мистър Малвин, мистър Фърнес, мис Димък и мисис Лорън. Опита се да използва онова, на което Еймиъс Кроу го беше научил, и да определи какво е било миналото им и какви са характерите им, но беше объркан. Тъкмо когато решеше, че е стигнал до определен извод за някого от тях, нещо изникваше и го променяше. Вероятно това се дължеше на актьорското им майсторство — вероятно онова, което виждаше, бяха различни роли, които те играеха, без да го осъзнават.
	По някое време, докато влакът преминаваше през една блатиста и скучна местност, Шерлок забеляза, че мистър Фърнес — по-старият и по-дебел актьор с венички по кожата и с нос, който приличаше на брюкселско зеле — държи някаква кутия в скута си и подрежда съдържанието й. То представляваше най-различни бурканчета. Мъжът забеляза, че Шерлок го наблюдава, и му направи знак да се приближи.
	— Театрален грим — обясни той. Дъхът му миришеше на джин. — Със сигурност си виждал такъв и преди, нали?
	— Не и толкова отблизо — призна Шерлок. — Обикновено съм зад сцената.
	— Този комплект е с мен от години — сподели Фърнес. — Разполагам с бои за лице, направени от пчелен восък и овча мас с цинк, олово, сажди, кохинил, ултрамарин, охра и пруско синьо, които да им придадат цвят. Имам и други неща: горен корк и сажди за очите и миглите, горена хартия за сенки, спиртна гума за прикрепване на перуките, мустаците и брадите. Използвани правилно, могат да променят формата на лицето ти.
	Когато видя недоверието на Шерлок, мъжът продължи:
	— Виж, ако подчертаеш изпъкналите кости на лицето си — като носа и скулите — с по-светъл цвят, чертите ти ще станат по-изпъкнали. Ако поставиш по-тъмни сенки на онези части, които са вдлъбнати, ще добавиш дълбочина към тях. Благодарение на тези два метода можеш да създадеш по-хлътнали челюсти, бръчки на челото, торбички под очите и изпъкнали вени. Когато всичко останало не работи… — Фърнес извади метална кутийка, — … имаме маджун за нос!
	— Маджун за нос? — учуди се Шерлок.
	— Променя формата на носа и брадичката ти… и на всичко, което не се мърда много. Маджунът не е гъвкав, виждаш ли, затова, ако го сложиш на бузата, ще се напука, но няма да повярваш колко много биха променили лицето ти един нов нос или брадичка. Дори най-добрият ти приятел няма да те познае!
	Най-накрая, когато Шерлок беше изгубил представа за часовете и дните и пътуването им се беше превърнало в една безвременна мъгла, влакът спря на гара „Курск“ в Москва.
	Висок мъж в черен редингот и цилиндър стоеше зад бариерата за билети. Брадата и мустаците му бяха къси и добре поддържани. Кожата му беше бледа като порцелан. Явно чакаше някого и веднага след като забеляза групата им, се усмихна и помаха.
	Мистър Кайт мина първи през бариерата. Той протегна ръка, но мъжът пристъпи напред и го прегърна топло. Майкрофт, който беше точно зад актьора — управител, бързо отстъпи назад.
	Брадатият поговори с мистър Кайт и мистър Холмс, след което се обърна към останалите.
	— Казвам се Мородов — заяви той на френски със силен акцент. — Пьотър Илич Мородов. За мен е удоволствие и чест да ви представя на княз Юсупов, който спонсорира визитата ви в обичната ни родина. Желая да ви уверя, че сме се погрижили за всичко, за да е посещението ви приятно и артистично продуктивно. А сега ме последвайте. Ще ви отведа в хотел „Славянски базар“, където съм ви запазил стаи.
	Мъжът щракна с пръсти и няколко носачи, облечени в грубо ушити и неподходящи за тях зелени униформи, скочиха, за да грабнат чантите и куфарите, които трупата беше донесла. Онзи ги поведе към няколкото карети, които ги очакваха.
	Времето беше студено и имаше сняг, но вместо кафявата киша, която се образуваше в Англия от файтоните, които го омесваха с кал и слама, тук снегът беше бял и гъст. Той хрупаше под краката им, докато вървяха към трите карети, които щяха да ги отведат в хотела.
	Заедно с останалите от трупата Шерлок зяпаше изумен различните видове транспортни средства, които бяха изпълнили улиците пред гарата. Беше свикнал с каруците във Фарнъм и файтоните в Лондон, но тези тук бяха нещо коренно различно. По-скоро приличаха на гимнастическо оборудване, което би използвал в училите „Дийпдийн“, отколкото на нещо, което човек би управлявал с желание: дълги тесни дъски, които пътниците възсядаха, сякаш яздеха кон, но не бяха дърпани от такъв, а краката се опираха на стъпенки — цялото това чудо беше на четири колела, а кочияшът седеше най-отпред. Тези превозни средства изглеждаха неудобни за мъжете и напълно неподходящи за жените с техните рокли.
	Трупата наблюдаваше носачите, които товареха чантите и куфарите им в багажното отделение на каретите, след което се качваха в тях. Пътуването по улиците на Москва беше кратко, но Шерлок се възхити на внушителните стари сгради. Всичко беше построено в много по-големи мащаби, отколкото в Англия — мащаби, които правеха местните жители да изглеждат като джуджета, които се щурат в сенките на сградите и се свиват от студа като мишки, които бягат по перваз. А цветовете! Младежът беше свикнал със сгради с цвят на камък, тухла и дърво, но тук, в Москва, всяка втора сграда беше боядисана. Някои бяха розови, други — сини, трети — зелени, а голяма част от тях бяха жълти поради някаква причина, която ме му беше ясна. Може би в Русия имаше излишък на жълта боя.
	Пристигнаха в хотела и Пьотър Илич Мородов настани всички им. Мъжът им пожела приятен ден и си тръгна. Майкрофт и мистър Кайт събраха трупата в салона.
	— Подготвил съм графика — съобщи големият Холмс, — в който са записани всички събития през следващите няколко дни. — Той вдигна ръка към устата си и се изкашля. — Ще ви раздам тези листове след малко, но нека обобщя подробностите. Първо, ние сме в Москва по покана на княз Юсупов. Той е известен почитател на изкуствата и отдавна копнее да види британска театрална трупа на живо. През следващите три дни князът ни е осигурил театър „Малий“. Той определено е най-добрият в Москва, което по подразбиране означава, че е най-добрият в цяла Русия.
	— С колко седящи места разполага? — попита мистър Малвин, главният актьор. Той говореше силно, сякаш вече беше на сцената. — Аз съм уважаван актьор, не играя пред шепа хора.
	— Основната сцена разполага с деветстотин и петдесет, а втората — с още седемстотин и петдесет.
	— Ние на коя ще играем? — попита мис Ифа Димък, главната актриса.
	— Ние ще сме на втората сцена — отговори спокойно Майкрофт, — но само защото сцената е по-малка и по-подходяща за нашето интимно изпълнение.
	Мистър Кайт пристъпи напред.
	— Не желая изтънчената ви и изпълнена с нюанси игра да бъде опропастена от огромната зала — обясни той.
	Мис Димък кимна и отстъпи назад.
	— Много разумно — отвърна тя. — Благодаря ви.
	— Трябва предварително да разгледам залата — обяви на висок тон Малвин. — Ще ми е невъзможно да играя на сцена, на която никога не съм стъпвал. Искам да изпробвам акустиката и да преценя височината на гласа си, за да могат дори най-далечните зрители да ме чуват.
	— Разбира се. Ще стигна и до този момент. — Майкрофт млъкна за миг и огледа членовете на трупата. — Наети сме, както ви е известно, за три представления, които ще се проведат в три вечери. За първата княз Юсупов е изпратил покани до каймака на каймака на руското общество. Сигурен съм, че нашето представление е общественото събитие на годината.
	— Царят тук ли ще е? — изчурулика мисис Лорън, която стоеше зад Шерлок. — О, надявам се да е! — Тя погледна младежа и му каза заговорнически: — Когато бях малко момиченце, много исках да се омъжа за принц. Вече е прекалено късно, но мога да продължа да си мечтая.
	— Уви, царят е възпрепятстван от държавни дела. — Майкрофт разпери извинително ръце. — Но ме увериха, че публиката ще е съставена от букет от видни личности — князе и княгини, графове и графини, барони и баронеси, херцози и херцогини. Руската аристокрация е многобройна и повечето й представители ще присъстват на първото представление, както и британският посланик в двора на царя и неговата дама.
	— О, колко прекрасно! — възкликна мисис Лорън, плесна с ръце и се наведе над Шерлок: — Навярно някой от тях ще се смили над една жена на средна възраст и ще ме направи своя съпруга — прошепна тя. Младежът й се усмихна в отговор. Подозираше, че мисис Лорън е повече от подходяща за някой руски благородник.
	Майкрофт продължи да обяснява:
	— Доколкото ми е известно, всяка от вечерите ще играете избрани сцени от велики британски пиеси — Шекспир, разбира се, Бен Джонсън, Кристофър Марлоу и Джон Уебстър. Мистър Кайт… — обърна се към едрия мъж, който стоеше зад него, — … разбрах, че вие ще представяте сцените и ще запознавате публиката със съдържанието им.
	— Такова е намерението ми — избоботи актьорът — управител. — Ще говоря на френски, макар че представлението ще бъде изнесено на английски.
	— Отлично. — Майкрофт се обърна към по-младите членове на групата — тъмнокосия Ридиън, бледия Юда и близнаците Хенри и Поли. — Що се отнася до декорите и реквизита, бях уверен, че театърът разполага с декори, достатъчни, за да се представи всичко — от битките край замъка „Елсинор“ до гората Ардън, заедно с огромно количество мебели и други неща, които може да се окажат полезни. Предлагам утре сутринта всички да отидем в театъра и докато актьорите репетират с каквито там вокални упражнения желаят, за да проверят акустиката на залата, вие, младежи, да разгледате всичко с помощта на мистър Кайт. Отделете онова, което ще използвате. Персоналът на театъра ще нареди необходимото до следобеда и ще ви запознае с начина на спускане и вдигане на декорите.
	— Всичко опира до въжетата — заяви Хенри. — Накрая всичко опира до въжетата и дърпането им.
	— Утре следобед, докато работниците в театъра разполагат декорите, ще проведем цялостна репетиция с всички, които участват в представлението. — Майкрофт погледна високия мустакат мистър Ийвс и музикантите зад него. Руфъс Стоун също беше там. Явно се разбираше доста добре с останалите си колеги. — Тази репетиция ще включва и различните музикални съпроводи, които са част от изпълнението, затова всички музиканти също трябва да присъстват.
	Мистър Ийвс кимна.
	— Ние, ах, ще сме там. Не тревожете се.
	Майкрофт кимна.
	— Сигурен съм, че ще сте там. — Той огледа всички членове на трупата. — Втората вечер публиката ще се състои от артистични представители на московското общество. Билетите за третата вечер са пуснати в продажба за цялото население на Москва. Можем да предположим, че ще играете пред представителна извадка от горната средна класа на този хубав град. — Майкрофт млъкна за миг и плесна с ръце пред доста издадения си корем. — Помнете, че сте артистични посланици на страната си. — Отново плесна с ръце. — А сега да вечеряме, след което всички отиват по леглата. Ще се срещнем на закуска утре в осем часа и после потегляме за театъра!
	Повечето членове на трупата се насочиха към ресторанта на хотела. Мисис Лорън се спря до Шерлок и разроши косата му.
	— Искаш ли да се присъединиш към мен в салона след вечерята, Скот? — попита тя. — Надявах се да ми помогнеш с репликите ми, като четеш тези на другия актьор.
	Първоначалната реакция на младежа беше да отговори с „да“. Започваше все повече и повече да харесва мисис Лорън. Преди да отговори обаче, погледна Майкрофт. Брат му очевидно беше чул въпроса на актрисата и поклати глава едва.
	— Ще ми се да можех — заяви той, — но трябва да си лягам рано и да се наспя добре.
	— Тогава утре след закуска може би — усмихна се тя и го остави.
	Майкрофт направи знак на Шерлок и Руфъс Стоун да дойдат при него.
	— Съжалявам, че провалих вечерта ти — извини се на по-малкия си брат той, — но колкото повече време прекарваме в разговори с тези хора, толкова по-голяма вероятност има да се изпуснем и да кажем нещо, което не трябва. Тогава ще разкрият, че не сме тези, за които се представяме. Най-добрият начин на действие е да бъдем учтиви, но резервирани. — Погледна Стоун, а след това — отново Шерлок. — Пътуването беше изморително — каза тихичко той — и не виждам причина да продължаваме да се изтощаваме тази вечер. Починете си. Утре, когато останалите от трупата тръгнат за театъра, Шерлок ще ме придружи до апартамента на агента ми тук, в Москва. Иска ми се да установя какво точно се е случило. — Погледна отново Стоун. — Ти, опасявам се, ще трябва да отидеш в театъра с останалите. Като първи цигулар, ще забележат отсъствието ти.
	— Може да имаш нужда от мен — заяви Стоун, — ако възникне някакъв проблем.
	— Ако това се случи, подозирам, че нищо няма да може да ми помогне — отвърна Майкрофт. — Намираме се в чужда страна, в която откритото изразяване на мнение против царя се наказва жестоко от официалната и тайната полиция. Но ние ще направим каквото е необходимо.
	— Тогава защо ще вземаш Шерлок със себе си? — попита Стоун. — Ако наистина ще бъде толкова опасно, той трябва да дойде с мен в театъра.
	Майкрофт поклати голямата си глава.
	— Приемам логиката ти, но може да имам нужда от зоркия поглед, острия ум и атлетичните способности на брат си. Възможно е да се наложи да влезем в апартамента през прозореца, което е напълно невъзможно за мен. Веднъж влезем ли, той може да забележи нещо, което аз съм пропуснал. Най-малкото, може да гледа дали идва полицията, докато съм вътре. Ако нещо се случи с мен, може да се върне и да те предупреди.
	Стоун кимна неохотно.
	— Добре. Ако това е всичко…? — Цигуларят получи кимане от Майкрофт и се насочи към ресторанта.
	Големият Холмс погледна критично Шерлок.
	— Виждам, че нещо те тревожи.
	Младежът сви рамене.
	— Не е важно.
	— _Важно е._ Сърдит си ми, защото не ти казах, че съм наел Руфъс Стоун. Сърдит си и на Руфъс Стоун, защото не ти е казал, че работи за мен. Смяташ, че си бил подведен от двама ни… и че не можеш да ни имаш доверие.
	Шерлок погледна настрани. Отказваше да погледна Майкрофт в очите.
	— Шерлок, независимо дали ти харесва, или не, моя е отговорността да се грижа за теб. Затова уредих Руфъс Стоун да те наглежда, когато нямах възможност да го правя.
	— Смятах… — започна младежът, като изненада и себе си. — Смятах, че ми е _приятел_.
	— Хората могат да бъдат няколко неща едновременно — предупреди го Майкрофт. — Аз съм ти брат, но също така съм служител на британското правителство. Еймиъс Кроу е ловец на глави, но също така е твой учител. Мистър Стоун е цигулар и също така мой агент. Това, между другото, не изключва възможността да ти бъде приятел. — Той постави ръка на рамото на брат си и го стисна нежно. — Ако това ще ти послужи за успокоение, при завръщането си от Америка мистър Стоун ми каза, че е изпитвал братска обич към теб. Попита ме дали това е проблем за мен. Казах му, че не е. Предпочитам да се грижи за теб, защото го иска, а не защото аз съм му казал така.
	Нещото, което от няколко дни стягаше гърдите на Шерлок, започна да се отпуска. Не изцяло, но донякъде.
	— Сега — каза Майкрофт — нека опитаме изкушенията на руската кухня. Увериха ме, че руските готвачи са почти толкова добри, колкото френските.
	Отидоха в ресторанта, чийто таван беше висок и сводест. Стените му бяха покрити с картини, на които бяха нарисувани войници в ярки униформи — синьо, зелено и червено, — яхнали коне и биещи се помежду си със саби.
	Майкрофт забеляза накъде беше насочен погледът на брат му.
	— Ах, Кримската война — каза той. — Водила се е между Великобритания, Франция и Турция, от едната страна, и Русия — от другата. Интересен, макар и безсмислен конфликт. Ето ни днес тук, десетина години по-късно, ще вечеряме в столицата на врага си. Дипломацията създава странни приятелства. — Големият Холмс млъкна за миг. Цялото му тяло потрепери. — Шерлок, мисля, че това ще е последният път, в който напускам Англия. Може би ще е последният път, в който напускам Лондон. Пътуванията разширяват мирогледа, но същото правят вестниците и книгите, които може да бъдат преживени в удобството на някой фотьойл и в присъствието на бутилка хубаво бренди. В бъдеще смятам да карам нещата да идват при мен, а не аз да ходя при тях.
	— Явно много искаш да разбереш какво се е случило с агента ти, щом дойде тук лично — каза тихичко Шерлок.
	Салонният управител вдигна поглед от книгата си с резервации, когато двамата го приближиха.
	— Желаете ли маса, господа? — попита на перфектен френски той.
	— Ако обичате — отвърна Майкрофт и когато салонният управител ги помоли да го последват, добави тихичко: — Името му е Уормърсли. Робърт Уормърсли. Бяхме заедно в Оксфорд. Бяхме в една квартира и говорехме до късно вечер за мечтите и надеждите си. Когато напуснахме Оксфорд, пътищата ни се разделиха — аз отидох във Форин Офис, а той пътуваше по света и правеше нещо като пътна журналистика, но продължавахме да си пишем писма. В един момент орбитите ни се пресякоха отново и той се превърна в най-доверения ми агент. — Майкрофт млъкна за миг. — Бяхме приятели, Шерлок. Бяхме най-добри приятели. Можеш да имаш много познати, но истинските приятели се срещат много рядко. Когато се появят такива, трябва да бъдат ценени. _Затова_ трябва да съм тук. Дължа му го.
	— Разбирам — отвърна младежът. Двамата се разположиха на масата. — Или поне мисля, че разбирам.
	— Сигурен съм, че разбираш. Измина целия път до Ню Йорк, за да спасиш младия Матю Арнат. А сега — каза Майкрофт и взе предложеното му от салонния управител меню, — какво желаеш да хапнем тази вечер? Разбрах, че морската храна в този град е много добра.
	Ястието беше отлично — достатъчно добро, за да задоволи дори претенциозния Майкрофт, който позволи на Шерлок да пие чаша вино с него. Разговаряха за различните видове грозде, което може да се използва за направата на вино, за производството на бренди, шери и портвайн чрез дестилиране или подсилване на вино, и за факта, че газираното вино е произведено за първи път от монаси от Бенедиктинския орден през шестнадесети век.
	Младежът усети, че с напредването на вечерята започва да му минава. Все още беше ядосан на Майкрофт — и на Руфъс Стоун, — които бяха сторили онова зад гърба му, но осъзна, че част от гнева му беше насочен към самия него, че не се беше сетил сам.
	Това му беше за урок: никога не приемай нещата такива, каквито изглеждат.
	В края на вечерята, докато брат му разпускаше с чаша бренди и пура, Шерлок каза:
	— Лягам си. Ще се видим утре.
	Майкрофт кимна.
	— Наспи се добре. Утре ще бъде тежък ден. — Намръщи се. — Имам чувството, че пропускам нещо очевидно. Това ме кара да се безпокоя. Ако бях в Лондон, в спокойната обстановка на клуб „Диоген“, сигурен съм, че щях веднага да разбера какво е, но тук, с всичкото това отвличане на вниманието… — Въздъхна. — Вероятно един здрав сън в удобно легло ще ми помогне. Лека нощ, Шерлок.
	Стаята на младежа беше малка и на горен етаж, но това нямаше значение. Беше по-приятна от стаята му в имението Холмс и той заспа веднага след като се съблече. Дори да беше сънувал, не помнеше.
	Следващата сутрин беше ясна и свежа. Снегът все още беше на мястото си, но слънцето грееше от чисто синьо небе. Шерлок се изми, облече се и се насочи към същия ресторант, в който вечеряха с Майкрофт предишната вечер.
	Брат му беше там заедно с мистър Кайт. Той му кимна, когато Шерлок влезе, и се върна към разговора си.
	Шерлок се огледа наоколо. Мистър Малвин и мис Димък се хранеха заедно, но мисис Лорън беше сама. Тя улови погледа му и му се усмихна. Той й отвърна. Харесваше я: тя се държеше с него като със син. Зачуди се къде ли е мистър Лорън. Дали беше починал, избягал с друга жена, или я чакаше у дома?
	Четиримата помощници — Ридиън, Юда, Поли и Хенри — споделяха една маса и се караха нещо. Музикантите бяха пръснати навсякъде. Професията им личеше от подпрените инструменти: струнни, духови и медни. Диригентът мистър Ийвс се хранеше сам.
	Въпреки факта, че беше в струнната секция, Руфъс Стоун също седеше сам. Той помаха на Шерлок, когато го видя, и му посочи празния стол на масата си. Младежът се поколеба един дълъг момент дали да си намери самостоятелна маса, но в крайна сметка се присъедини към цигуларя.
	— Добре ли спа? — попита Стоун.
	— Не беше зле — отвърна Шерлок.
	— Хотелът е много хубав. Говоря като човек, който е свикнал със слама за юрган и нощно небе за таван. Леглото беше прекалено удобно за мен. Когато се събудих, осъзнах, че се намирам в средата на матрака, който беше толкова мек, сякаш направен от захарен памук. Бяха ми необходими пет минути, за да стигна до края му. Обзалагам се, че ако бях спал още половин час, щях да потъна и да се изгубя в него.
	Шерлок не отговори.
	Настъпи тишина, но Стоун бързо я наруши:
	— Докато бяхме в Англия, каза, че си си купил цигулка.
	— Да. — Младежът чувстваше, че трябва да добави нещо, но не можа да измисли какво да каже.
	— Предполагам, покупката на инструмент е доказателство, че все още желаеш да се сбориш с музата на музиката.
	Шерлок сви рамене.
	— Чуй ме — започна Стоун, — разбирам чувствата ти. Ще ми се нещата да стояха по различен начин. Предвид естеството на живота по-често се случват лоши неща, отколкото добри. Номерът е да виждаш слънцето зад черните облаци. — Цигуларят млъкна за миг. — Шерлок, искам да ми повярваш само за едно нещо: компанията ти ми харесва и ако утре брат ти ми каже, че услугите ми вече не са желани, аз ще продължа да ти преподавам.
	Младежът усети необичайно стягане в гърлото. Отмести поглед, след което отново погледна Стоун.
	— Това би ми харесало — отвърна колебливо той.
	— Разбира се — заяви Стоун, — макар че преподаването трябва да изчака, докато не завършим тази мисия. Ако не внимавам да свиря на нивото на тези свирачи, може да издам уменията си. — Цигуларят се огледа наоколо, след което снижи глас: — Имам лошо предчувствие за всичко това. Не мога да разбера защо, но нещо тук не е както трябва. Въобще не е. — Погледна Шерлок. — Внимавай тази сутрин. Много внимавай.


>	Глава 12

	След закуска Шерлок наблюдава от фоайето на хотела как останалите от трупата, с изключение на Майкрофт, тръгнаха с карета за театър „Малий“. След като се изгубиха зад ъгъла, брат му каза:
	— Хайде. Да вървим.
	Той повика карета — истинска, а не като онези, на които хората яхаха дъски — и нареди да ги закарат на две пресечки от адреса. Наведе се над Шерлок и му обясни:
	— Ще извървим пеша стоте метра до жилището. Неудобство е, знам, но е необходимо неудобство. Мое правило е да не разкривам мястото, към което съм се насочил, на непознати. Половината кочияши в града са на заплата към Трето отделение.
	Когато пристигнаха, Майкрофт плати на мъжа и го изчака да замине, преди да посочи на Шерлок, че трябва да се върнат малко.
	Сградата, пред която се спряха, беше висока три етажа и направена от червеникавокафяв камък. Главният вход беше разположен в средата на приземния етаж, на три стъпала от тротоара.
	Майкрофт и Шерлок минаха през вратите. Стълбите ги отведоха до преддверие. Сякаш ходил хиляди пъти там, големият Холмс отиде направо при стълбите и се хвана за парапета. Обърна се към брат си.
	— Говори се, че в Зимния дворец, тук, в Москва, царят разполага с малка стая, която се издига от единия етаж на другия, задвижвана от парен механизъм. Надявам се това откритие да влезе колкото се може по-скоро в употреба. — Майкрофт започна да изкачва стъпалата, пуфтейки. Шерлок го последва с усмивка на лице.
	Площадката на първия етаж отвеждаше до дълъг и мрачен коридор, който продължаваше по цялата дължина на сградата. Младежът усещаше слабата миризма на храна: варена шунка, варено зеле, хляб. Майкрофт продължи уверено по коридора, докато не стигна до една врата. Огледа се в двете посоки, за да се увери, че никой не ги наблюдава, и я побутна.
	Вратата се отвори.
	— Дървото около ключалката е увредено — заяви той. — Това определено _не_ е на добре.
	Отвори я изцяло и влезе в коридора, като дръпна Шерлок след себе си. С движение, изненадващо пъргаво за такъв едър мъж, той се дръпна настрани към стената и бутна брат си в другата посока. Младежът осъзна, че Майкрофт не иска да стоят дълго време на прага на вратата, в случай че вътре има човек с пистолет. Добър ход.
	Изчакаха известно време. Ослушваха се. Не се чуваше нищо отвътре. Майкрофт тръгна по коридора към една полуотворена врата.
	Стаята зад нея представляваше истинска бъркотия. Столовете бяха счупени, а масите — преобърнати. Картините по стените бяха разместени и стояха накриво. Подът беше покрит със стъкла и керамика: декоративни фигурки и чаши за чай и вино. В помещението нямаше никого — нито жив, нито умрял.
	Майкрофт бързо огледа стаята. Обърна се и се върна в коридора, за да провери и другите стаи. Шерлок погледна назад и осъзна, че едната е спалня, а другата — баня. Те също бяха лишени от човешко присъствие, но и разхвърляни като дневната.
	— Търсили са нещо — измърмори Майкрофт, който беше застанал в коридора и се оглеждаше.
	— Не са го открили — отвърна Шерлок.
	— Прав си, но как стигна до това заключение?
	— Защото, ако го бяха сторили, щеше да има места, на които нищо не е счупено или преобърнато — места, които щяха да пропуснат, ако бяха намерили търсеното.
	— Освен ако…? — подкани го Майкрофт.
	Шерлок се замисли за момент.
	— Освен ако онова, което са търсили, е било на последното място, което са претърсили.
	— Или по-скоро…?
	— По-скоро не са били сигурни колко неща търсят, затова е трябвало да претърсят навсякъде.
	Майкрофт кимна.
	— Правилно. Какви други дедукции можеш да направиш от състоянието на мястото?
	— Онези, които са претърсвали жилището, не са се притеснявали, че някой може да разбере, че са го сторили, иначе щяха да действат много по-различно.
	— Отново си прав. — Лицето на Майкрофт пребледня. — Опасявам се за живота на Робърт Уормърсли. Възможно е да е бил тук, когато са дошли да претърсват апартамента му. В такъв случай са го отвели и са си свършили работата. Възможно е също да не е бил тук. В такъв случай е подвил опашка и се е изпарил. И в двата случая съдбата му остава неясна.
	— Не е бил тук, когато са пристигнали — заяви Шерлок с изпълнен със сигурност тон.
	— Как стигна до този извод?
	Младежът посочи към входа.
	— Вратата е била заключена, но резето не е било пуснато. Можеш да видиш, че то е непокътнато. Ако приятелят ти е бил в апартамента, със сигурност е щял да пусне резето. Фактът, че вратата е била заключена, но _без_ да е пуснато резето, означава, че е излязъл и е заключил отвън.
	— Добра работа — отвърна одобрително Майкрофт.
	Шерлок се върна в дневната и отново я огледа. Имаше нещо в нея, което го безпокоеше, но не знаеше какво точно. Нещо не беше на мястото си. Или нещо беше на мястото си, но сред много неща, които не бяха. Това го глождеше като заседнала между зъбите му костица.
	— Не виждам нищо — заяви той. — Или виждам нещо, но не го разбирам.
	— Ще го разбереш — отвърна Майкрофт, — ако се отпуснеш. Остави ума си да поработи над проблема, докато мислиш за нещо друго. — Огледа се наоколо. — Опасявам се, че няма какво повече да намерим тук. Да си вървим.
	Излязоха на улицата и големият Холмс спря една преминаваща карета. Шерлок го дръпна за ръкава.
	— Мисля, че помня пътя до хотела. Запомних улиците, по които минахме. Може ли да се върна пеша? Искам да разгледам града.
	— Много добре — отвърна Майкрофт и подаде на брат си малко пари. — Националната валута на Русия е рублата. Тя се дели на сто копейки. — Стисна младия Холмс за рамото. — А сега върви и разгледай. Аз ще се прибера в хотела и ще обмисля следващия ни ход.
	Шерлок гледа каретата, докато тя не се изгуби зад ъгъла, и тръгна по улиците на Москва. Градът изглеждаше, звучеше и миришеше различно от останалите места, на които беше ходил. Снегът поглъщаше голяма част от шума, затова врявата, на която беше свикнал в Лондон, я нямаше тук. Москва му се стори доста тих град. Също така му хрумна, че това може да се дължи на страха от тайната полиция на царя — хората не искаха да кажат нещо, което да им навреди.
	Помнеше добре пътя. Докато вървеше, се възхищаваше на солидната и внушителна архитектура на града. С приближаването си до хотела се озова на един открит площад, който беше толкова голям, че сякаш следваше извивката на самата Земя. Пред него се издигаше катедрала, приличаща на фантастично творение от ягодов сладолед и захарен памук. Никога не беше виждал нещо подобно през живота си. Тя представляваше поредица от кули с различна височина и очевидно различни диаметри, всяка от тях имаше заострен връх или подобен на лукова глава купол, който беше боядисан или покрит с плочки в различни цветове: червено, зелено, синьо, жълто и бяло, които се смесваха в различни комбинации — на квадрати или заврънкулки. Всеки заострен връх или купол завършваше с голямо разпятие. Докато обикаляше бавно около катедралата, Шерлок забеляза, че структурата й се променя. Нямаше очевидна симетрия в нея. Погледната от различни ъгли, тя имаше различна форма. Както много други неща, които беше видял в Русия, откакто пристигна, тази катедрала също приличаше на смесица от пълна случайност и добре планирано творение.
	Вдясно от него, точно оттатък един ров с частично замръзнала вода, видя стените от червени тухли на сградата, която смяташе, че е Кремъл — двореца, в който живееше цар Александър II и от който той управляваше огромните си владения. Между катедралата и стените на Кремъл се намираше Червеният площад.
	От него започваха няколко пътни артерии. Шерлок избра една от тях, защото смяташе, че ще го отведе до хотел „Славянски базар“, и тръгна по нея. Една табела, закачена за близка стена, обявяваше, че това е улица „Неглинная“. По нея имаше много магазини, както и най-различни будки. В магазините се продаваха предимно палта, шапки, ботуши и различни тестени изделия. Пред всеки от тях имаше боядисана в ярък цвят табела, на която нагледно беше нарисувано онова, което се продаваше вътре. Будките бяха по-обикновени и в тях се продаваха най-различни неща, от ножове до тютюн, от чанти до стари дрехи, от копчета до платове. В няколко от тях се предлагаха религиозни стоки: кръстове, рисунки на светци върху дървени плочки и подобни. Русия, както се стори на Шерлок, показваше много по-открито религиозността си от Англия.
	Продавачи на чай се движеха между магазините и будките и бутаха колички, на които имаше горещи чайници с чай. Също така продаваха закуски, закачени на върви, висящи от вратовете им като огромни мъниста.
	На всяка пресечка имаше дървени бараки, в които стояха мъже в униформи и черни шлемове. Носеха саби. Онези, които не бяха заспали на поста си, изглеждаха отегчени и премръзнали.
	Шерлок погледна колко е часът, и реши, че е време да се връща. Стигна до една странична уличка и спря. Някакъв човек отзад се блъсна в него. Шерлок се обърна с намерение да се извини, но онзи го подмина с ругатня. В същото време забеляза оживен разговор до една от дървените бараки. Мъж с дебело палто и пухкава ушанка говореше с полицая и махаше оживено с ръце. Шерлок щеше да се обърне и да продължи по пътя си, но в този момент онзи го посочи. Полицаят изгледа сърдито младежа.
	Тръпки побиха Шерлок.
	Мъжът с ушанката явно обясняваше, че нещо му е било откраднато. Сочеше джоба на палтото си, като вкарваше и изкарваше ръката си от него, за да покаже, че е бил ограбен. Отново посочи Шерлок. Младежът погледна назад, за да види дали има някой друг зад него, някой, към когото вероятно сочеше мъжът, но нямаше никого в диаметър от десет метра.
	Шерлок разпери ръце, за да покаже, че е невинен. Надяваше се полицаят просто да му махне да си върви, но вместо това онзи му направи знак да се приближи.
	Младежът погледна мъжа, който се беше оплакал. Само за секунда видя на лицето му да се появява усмивка. Това беше усмивката на човек, изиграл особено хитър номер и чакащ да види какви ще са последиците. Когато забеляза, че Шерлок го наблюдава, усмивката се изпари от лицето му, както рисунка бива забърсана от черна дъска.
	Една неприятна мисъл изникна в главата на Шерлок и той бръкна в джоба на палтото си. Пръстите му попаднаха на предмет, който не беше там преди малко — нещо правоъгълно и изработено от кожа.
	Портфейл.
	Изведнъж всичко му се изясни. Това беше постановка! Онзи, който беше вървял зад него и го беше блъснал, бе пуснал портфейл в джоба му. Другият, който говореше с полицая, въобще не беше ограбен, но в момента, в който беше видял, че прехвърлянето е осъществено, беше отишъл да се оплаче и да го изкара крадец. Когато джобовете на Шерлок бъдеха проверени, портфейлът щеше да бъде намерен и мъжът, който беше направил оплакването, щеше да го разпознае като негов, независимо дали наистина беше, или не. Щяха да го хвърлят в затвора и доказателствата въобще нямаше да са в негова полза.
	Истински кошмар!
	Полицаят отново го повика, този път много по-настоятелно. Сърцето на Шерлок заби лудо. Под мишниците и по гърба му изби пот и ризата залепна за кожата му. Арестуван в друга страна за кражба? Щеше да е истински късметлия, ако отново видеше дневна светлина, и то в случай че получеше честен процес. Предвид хитрия начин, по който беше организирано всичко това, вероятно всякакви варианти за оневиняване бяха обмислени. Те — които и да бяха — щяха да платят на съдията и съдебните заседатели. В случай че имаше съдии и съдебни заседатели в Русия. Нямаше представа как работеше съдебната система в тази страна. Имаше усещането, предвид нещата, които беше чел във вестниците у дома, че царска Русия работеше чрез тайната си полиция и хората просто изчезваха и никога вече не се появяваха.
	Можеше да избяга, но вероятно бяха предвидили и това. Шерлок се огледа, за да прецени кой от околните беше част от конспирацията.
	Вляво от него имаше мъж в черно палто и пухена шапка, който извърна поглед, когато го погледна. Вдясно младо момче с белези от едра шарка по лицето го изгледа сърдито, а една жена с вълнен шал изведнъж се заинтересува от будката за цигари, пред която стоеше.
	Поне трима. Поне трима щяха да го спрат, ако се опиташе да избяга.
	Шерлок отчаяно огледа обстановката отново с надеждата да намери начин за бягство, но такъв нямаше. Не беше достатъчно близо до някоя от будките, за да вземе нещо и да го използва като оръжие. Нито пък някой щеше да му се притече на помощ, ако се развикаше.
	Полицаят тръгна към него. На кръста му беше опасана сабя, а в ръката си държеше дълга палка. Намръщената му физиономия предполагаше, че каквото и да направеше, Шерлок, той имаше намерение да я използва.
	Полъхът на вятъра донесе миризмата на ароматен чай. Младежът се обърна. Някакъв продавач на чай си проправяше път през тълпата.
	Без да му мисли много, Шерлок блъсна човека в гърба.
	Продавачът на чай падна напред и при падането изблъска количката си настрани. Тя продължи още метър-два и се удари в едно паве. Едното колело се вдигна и количката се преобърна. Сребърният чайник падна. Кафявият чай в него се разля навсякъде и превърна белия сняг в киша. Хората се отдръпнаха от горещата течност. Някои бяха напръскани и изпищяха като попарени.
	Докато вниманието на тримата наблюдатели и полицая беше отвлечено, Шерлок се смеси с тълпата. Опитваше се да бъде незабележим и винаги да има хора между него и онези, които го натопиха, но те бяха поне петима и това не беше особено лесно начинание.
	Някой изкрещя. Това беше полицаят! Той го беше забелязал и беше хукнал през тълпата към него. Хората се спъваха и падаха, за да се предпазят от палката, която той размахваше.
	Шерлок побягна обратно към посоката, от която беше дошъл. Ако можеше да им се изплъзне само за две минути, щеше да успее да стигне до хотела и да предупреди Майкрофт.
	Зад гърба му се разнесе пронизителна свирка. Младежът погледна назад. Полицаят продължаваше да е по петите му.
	Паветата се местеха под краката му и едва не падна. Успя да запази равновесие и вдигна поглед. Пред него имаше дървена барака и дежурният полицай беше излязъл от нея. Вероятно беше чул свирката.
	Отпред и отзад пътят му беше блокиран. Шерлок сви вдясно и потърси врата или алея, някакъв път за бягство. Единственото, което видя, бяха магазини и табели в ярки цветове, които се размазваха, докато бягаше. Сърцето му биеше като лудо в гърдите му.
	Изведнъж му се разкри възможност: стъпала, които водеха до някакво мазе. Отчаяно се надяваше да не е задънена улица и вратата долу да се окаже отключена. Хвана се за парапета и слезе по стъпалата.
	Вратата долу беше закована с големи дъски. Нямаше изход.
	Обърна се, за да се качи отново по стълбите, но пронизителната свирка го оглуши. Полицаят беше на няколко крачки от него. Може би не беше видял къде се е скрил, но ако покажеше главата си, той щеше да го забележи.
	Втора свирка, по-надалеч, трета. Цяла Москва ли го преследваше?
	Приближаващи стъпки. Още няколко секунди и щяха да го видят.
	Погледна отново към закованата врата с надеждата, че може да има достатъчно широка пролука между дъските, през която да пропълзи. Вместо това забеляза метален капак на шахта. Падна на колене и се опита да го отвори. Капакът беше тежък и хлъзгав от леда, а пръстите му — потни. Успя да го вдигне с няколко сантиметра, но той падна и издрънча силно. Отчаяно се опита да го вдигне отново. Този път провря пръсти под него. Ако паднеше, можеше да ги счупи.
	Със сетни сили успя да го повдигне и да го отмести настрани. Миризмата на мокра земя и канал го удари в носа и го задави. Слабата светлина от облачното небе освети първите няколко стъпала от метална стълба.
	Нямаше избор. Спусна се надолу. Когато слезе достатъчно, хвана капака и го издърпа над себе си. Той имаше дръжка от долната страна и Шерлок успя да го намести в предишната му позиция.
	Надяваше се отгоре да изглежда така, сякаш капакът не беше помръдван.
	Намерението му беше да остане в шахтата колкото е необходимо, но това нямаше как да стане. Стъпалата бяха мокри и хлъзгави, а момчето вече нямаше никаква сила в пръстите си. Точно когато чу ботуши над себе си, без да иска, изтърва стълбата и полетя надолу в мрака, без да издаде нито звук.


>	Глава 13

	Шерлок се приготви да падне върху тухли или камъни, но се приземи във вода. Леденостудена течаща вода.
	Не беше по-дълбока от метър. Гърбът му стигна дъното и той бързо излезе на повърхността — кашляше и плюеше вода. Опита се да се съпротивлява на течението.
	Навсякъде го заобикаляше мрак. Стана. Студът изсмукваше топлината и силата от тялото му. Опита се да докосне двете страни на канала, в които се намираше, но не успя. Звукът от водата също беше странен: не ехтеше, както беше нормално в подобен тухлен тунел.
	Когато очите му привикнаха към мрака, осъзна, че все пак _има_ някаква светлина. Капакът над него имаше малки дупки, през които преминаваха светли лъчи. Отпред и отзад положението беше същото. Където и да беше, поне щеше да може да вижда нещо.
	Намираше се насред бързо течащ поток вода. От двете му страни, на около три метра от него, вместо извитите тухлени стени, които очакваше да види, имаше насип от камъни и кална пръст, върху която растеше анемична бяла трева. В горната част на насипа имаше тухлен таван, който продължаваше в двете посоки. По него имаше мъх, който висеше като листа. Приличаха на пипалата на зловещо чудовище, което слепешком търсеше плячката си.
	Някакво стържене го накара да потръпне. Някой отвори капака над него. Стълб ярка светлина освети калната вода, в която се намираше Шерлок. Той бързо направи няколко крачки по посока на течението, за да не го забележат.
	— Къде е? — попита шепнешком един глас. Говореше на френски, но младежът улови силен акцент. Мъжът вероятно беше руснак. — Тук долу ли слезе?
	— Не го виждам — отвърна друг, по-дрезгав глас, на същия език, но този път без акцент. — Какво е това място — някакъв канал ли?
	— Не знаеш ли? — попита първият глас. — Това е старата река Неглинная. Влива се в река Москва на около километър и половина надолу по течението. Откриха я преди петдесетина години, когато възстановяваха града.
	Шерлок се огледа наоколо. Река, а не канал? Имаше логика. Някъде нагоре по течението вероятно излизаше на открито, но тук беше потънала в мрак за цели петдесет години.
	Значи, река Москва беше на километър и половина напред. Можеше да се справи!
	— Трябва да е слязъл тук долу — прошепна другият мъж. — Ще следва течението. Не ще да е другояче. — Млъкна за миг замислен. — Слез долу и го последвай. Убий го, ако можеш, и остави тялото да гние във водата.
	— Защо просто не го хванахме на улицата? — попита дрезгавият глас. — Защо бяха всички онези глупости с откраднатия портфейл?
	— Защото щяхме да привлечем нежелано внимание — отвърна шепнещият. — Някой можеше да се намеси. Има полиция в целия град. Инструкциите ни бяха да го отстраним. Арестуването му беше най-добрият вариант, но сега ще се уверим, че повече няма да ни създава проблеми. Хайде, слизай долу.
	— Да не си полудял? Водата е ледена!
	— Имаш ли по-добра идея?
	— Аха… върви _ти_!
	Шепнещият изпръхтя.
	— Ако искаш ти да говориш с полицая, давай. Няма да те послуша така, както ще послуша мен — един руснак! Освен това вече стана ясно, че хлапето е откраднало моя портфейл. Как ще изглежда, ако изведнъж изчезна и се появиш ти?
	— Добре. — Мъжът с дрезгавия глас се примири. — Какво смяташ да правиш?
	— Ще накарам онзи идиот полицая да организира търсене горе по Неглинная. Ще се срещнем пред река Москва.
	Умът на Шерлок препускаше. Трябваше да се размърда, и то веднага, преди онзи с дрезгавия глас да слезе по стълбата!
	Тръгна, като се опитваше да не издава никакви звуци. Студената вода се плискаше около краката му, влизаше в обувките му и караше чорапите му да шляпат, докато върви. Усещаше гранива миризма: може да не се намираше в канал, но явно някои хора използваха реката като такъв.
	Чуваше зад себе си оплакванията на мъжа с дрезгавия глас, който слизаше по стълбата. Вероятно и той се хлъзна, защото се разнесе крясък, който проехтя от тухления таван, а миг по-късно — и плясване. Една вълна побутна Шерлок напред. Вътрешно ликуваше. Може би беше извадил късмет, може би мъжът се беше удавил! След малко чу глас, който ругаеше в мрака, и доброто му настроение се изпари. Трябваше да го направи по трудния начин.
	По-скоро усещаше, отколкото виждаше речния насип от двете страни. Зачуди се дали може да се покатери по него и да излезе от водата, но бързо се отказа от тази идея. Онова, което беше видял от насипа, беше стръмно и кално. Имаше голяма вероятност просто да се хлъзне и да падне отново във водата, а така щеше да изгуби няколко минути ценно време. Не, колкото и съблазнителна да му се струваше идеята, трябваше да продължи да се движи по течението. По студеното и вонящо течение.
	Осъзна, че приближава поредния капак на тухления таван. Слабата светлина, която проникваше през металния диск, щеше да освети раменете и горната част на главата му и ако не внимаваше, щеше да разкрие позицията си. Измести се на една страна, по-близо до десния насип.
	На слабата светлина видя металната стълба, която се спускаше надолу. Беше хваната горе и вероятно стигаше до дъното на реката. Стъпалата бяха ръждясали и влажни. За момент се зачуди дали да не се качи по нея и да се опита да премести капака отдолу, но бързо се отказа и от тази идея. Много неща можеше да се объркат. Преследвачът му щеше да го види в момента, в който пристъпеше към светлината, и просто щеше да го дръпне. Дори ако по някакво чудо успееше да стигне до горе, можеше да не успее да помести тежкия капак. Ако успееше, можеше да попадне в ръцете на онези, които го търсеха. Не, независимо дали му харесваше, трябваше да продължи напред.
	Шерлок прокарваше пръсти през водата, докато вървеше. Нещо се отърка в тях и той го блъсна настрани с приглушен вик. Помисли, че е плъх, който плува в мръсните води, но може би беше просто парче боклук, хвърлено през решетките или някоя дупка на улицата. Може би. Но сърцето му продължаваше да бие като парен двигател и ръцете му трепереха.
	Речното дъно под краката му беше неравно и тинесто. Постоянно затъваше и трябваше да полага всички усилия, за да се освободи. Само бог знаеше в какво състояние щяха да са обувките му, когато излезеше оттук… _ако_ въобще успееше. Долу имаше някакви растения, които се увиваха около глезените му и го забавяха. Трябваше със сила да се освобождава от тях. Представи си обувките си — целите в кал и трева.
	Звуците зад него станаха по-чести: равномерно _цоп… цоп… цоп…_ Преследвачът му се движеше по петите му. Дишането му беше стържене и хриптене, стържене и хриптене, като някаква умираща машина.
	Шерлок напрягаше очи в мрака с надеждата, че ще успее да види изходната тръба. Очакваше да е кръгъл отвор като свод, водещ към река Москва, която си представяше като доста голям водоем с мостове над него. Не успяваше да види нищо. Мракът отпред беше гъст и непробиваем.
	Ами ако отворът беше под нивото на водата и на повърхността нямаше нищо друго освен тухлена стена? Или пък решетка между двете реки? Ами ако не можеше да мине и трябваше да се върне и да се промъкне покрай мъжа, който го следваше и който получи нареждания да го убие? Мислите се въртяха в главата му като топчета, не стигаха доникъде, просто се блъскаха едно в друго и причиняваха болезнени вълни в нея.
	Трябваше да се стегне. Трябваше да се концентрира, ако искаше да оцелее.
	Нещо докосна лицето му. Шерлок потръпна, едва не изпищя от ужас, но успя да потисне желанието си да го стори, като притисна ръка в устата си и я захапа силно. Онова нещо беше хлъзгаво и студено. Момчето размаха ръка пред лицето си. Нещо мокро се беше увило около китката му. Младежът с облекчение осъзна, че това е едно от мъхестите пипала, които беше видял да висят от тавана. Дръпна ръка и пипалото се откъсна със засмукващ звук.
	Не усещаше пръстите на краката си.
	През цялото време зад него се чуваха _цоп… цоп… цоп…_ и хриптящото тежко дишане. Когато погледна през рамо, видя само мрак. Всеки момент очакваше да бъде хванат за рамото, издърпан назад и потопен в река Неглинная, където щеше да се удави в абсолютната тъмнина и тялото му никога нямаше да бъде открито.
	Хрумна му една мисъл, но се поколеба.
	Можеше да се покатери по насипа тук и да изчака преследвача си. Когато мина под следващия капак, свърна настрани, където насипът беше по-висок, за да не бъде видян. Пресегна се и стисна туфа бяла трева, която да му помогне да се набере.
	Нещо излезе от сенките и изръмжа.
	Вървеше на четири крака, а главата му беше триъгълна, със заострена муцуна и череп, който завършваше с две големи уши. Очите му бяха малки и черни, почти не приличаха на очи, а устата му беше отворена и в нея като че ли имаше не зъби, а начупени стъкла. Черно-кафявата козина по тялото му беше сплъстена и с рани.
	Зад това създание имаше три други като него. Шерлок осъзна, че това са кучета, макар да не приличаха на такива. Вероятно бяха живели тук долу в мрака поколение след поколение, издънки на улични псета, които бяха намерили път до заровената река и преживяваха, като се хранеха с плъхове и може би риба. Тъй като нямаше какво толкова да гледат, очите им се бяха затворили и престанали да функционират, но ушите им бяха станали по-големи. Шерлок предположи, че за тях най-важни бяха звуците.
	За момент умът му се върна към тунелите под гара „Ватерло“ и дивите деца там. Изпита съжаление към тях, нещо, което нямаше време да направи, докато се опитваше да им избяга. Те бяха принудени да живеят като диви животни, но кучетата тук, в Москва, поне имаха нокти и зъби, с които да оцелеят. Децата нямаха нищо освен ума си, макар Шерлок да смяташе, че и той беше на път да бъде изгубен.
	Кучето водач сбръчка нос. Като че ли се опитваше да подуши въздуха, но вонята на разложение, която се надигаше като газ от реката, правеше това почти невъзможно. Ушите му потрепнаха в напразен опит да установи къде се намира Шерлок. Той беше точно пред него, с протегната ръка, но ако не мърдаше, нямаше как да го чуят.
	Това беше негова теория.
	Ръката му бе толкова студена, че трябваше да я стисне в юмрук, за да я накара да спре да трепери, но така се беше схванал, че пръстите му отказаха да се подчинят. Звукът на кожа в кожа може и да не беше особено доловим за младежа, но вероятно беше като експлозия за кучетата. Водачът на глутницата се хвърли напред. Шерлок отдръпна ръка и зъбите на псето изщракаха напразно. То започна да лае. Другите три се присъединиха към него. Звукът ечеше в тунела.
	Младежът отстъпи назад, но шляпането във водата издаде мястото му.
	Водачът на глутницата направи няколко крачки напред и отново му се нахвърли с отворена паст.
	Една ръка го стисна за врата и го издърпа. Преследвачът му имаше време, колкото да каже „Пипнах те!“, преди кучето да се стовари отгоре му като гюле и да захапе ръката му. Това не беше целта, която псето преследваше, но то не беше претенциозно и стисна силно плячката си.
	Преследвачът изпищя — доста пронизителен звук за човек с толкова дрезгав глас. Той отпусна хватката си около врата на Шерлок и младежът се освободи.
	На светлината, която проникваше от капака отгоре, видя, че мъжът се мяташе напред-назад и се опитваше да се освободи от кучето. Две от трите псета на насипа също му се нахвърлиха. Едното от тях падна във водата и се насочи към крака му, а другото се приземи на гърдите му и стисна в захапката си врата му. Преследвачът падна назад в разпенената река и замята дивашки ръце.
	Шерлок отстъпи тихичко назад, след като последното куче се гмурна във водата и изчезна. За момент се зачуди дали да не се покатери на насипа, но там можеше да има още кучета, затова неохотно продължи да върви във водата.
	Зад себе си чуваше пляскане и ръмжене, след малко — само пляскане, а накрая — нищо.
	Доста напред видя светлина като от маслена лампа, закачена пред някоя къща в тъмна нощ. Продължи напред през мътната вода. Светлината стана по-ярка и започна да дразни очите му. Тя придоби формата на арка, през която Шерлок видя сиво-сините води на много по-голяма река от тази, в която газеше.
	Очите му вече бяха привикнали към светлината, когато стигна до арката. Там нямаше решетка. Река Неглинная просто се вливаше в река Москва в отвора на насипа, намиращ се на една крачка от повърхността й, където се образуваше малък водопад.
	Шерлок се наведе напред. Хвана се за стената с една ръка и надникна.
	Река Москва течеше между каменни стени. Ако имаше някаква почва, пясък или чакъл, те бяха скрити под повърхността на водата. Погледна нагоре и установи, че горната част на отвора, през който преминаваше река Неглинная, беше на около метър и осемдесет от нивото на улицата. Една ръждясала метална стълба, някога боядисана в черно, водеше нагоре. Проблемът беше, че ако се качеше по нея, можеше сам да се навре в ръцете на полицая и мъжа, който го обвини, че му е откраднал портфейла.
	Отново огледа реката и забеляза нещо, което беше пропуснал преди малко — линия, където камъните бяха по-навътре с около тридесет сантиметра. Вероятно това беше опит на архитекта да осигури повече пространство във високата част в случай на преливане. Независимо от причината това означаваше, че има път за бягство. Просто трябваше да тръгне по тази линия от камъни като ходещ по въже.
	Беше му необходим половин час внимателно придвижване, като падна почти три пъти във водите на река Москва, течаща под него. Започна това приключение мокър и премръзнал и щеше да го завърши сух и заледен, макар да не беше сигурен дали причината беше духащият вятър, или студът, който беше превърнал влагата в лед. Когато най-накрая намери друга метална ръждясала стълба, която да го отведе до повърхността, извади късмет и забеляза мангал, който гореше на няколко метра от него. Местен човечец печеше кестени върху въглените. За няколко копейки му позволи да се стопли до него.
	След половин час и две пакетчета с печени кестени Шерлок се почувства достатъчно силен, за да се насочи обратно към хотела. Беше уверен, че е безопасно да го стори: никой не беше дошъл до реката, за да го търси, и доколкото можеше да прецени, престъпниците го бяха открили случайно, като онези в Лондон. Благодари на продавача на кестени и си тръгна. Краката го боляха, имаше главоболие и дрехите му бяха вкоравени, но поне беше сух и му беше топло.
	Вървя само двадесет минути и когато хотел „Славянски базар“ се изправи пред него, вече се беше изпотил. Студеният московски вятър изсушаваше влагата от челото му и я замразяваше за секунди.
	Пред хотела се вдигаше някаква врява. Карета без отличителни знаци, дърпана от черни коне, беше спряна отпред. Вместо отстрани вратите й бяха отзад. Кочияшът носеше безлични сиви дрехи и пухена шапка, както и двамата мъже, които излязоха от хотела и тръгнаха към нея, но разликата между тях беше, че двамата водеха някакъв мъж със себе си. Той беше облечен в майсторски ушит черен костюм и жилетка.
	Това беше Майкрофт.
	Той протестираше оживено и се съпротивляваше. Шерлок не можеше да чуе какво казва.
	Кочияшът слезе от мястото си и помогна на двамата мъже да вкарат Майкрофт отзад в каретата. Те го последваха и затвориха вратата. Кочияшът като че ли я заключи с някакво резе отвън. После се качи на мястото си и размаха камшика над конете. Те тръгнаха в тръс.
	Шерлок направо се отчая. Всичко, което беше преживял през последните два часа, през последните няколко седмици… всичко беше довело до това: стоеше сам на улицата на град в чужда държава, а брат му беше отведен от тайната полиция. Опита се да измисли някакъв план, с който да измъкне Майкрофт, но не му хрумна нищо. Буквално нямаше представа какво да прави.


>	Глава 14

	— Ако цениш живота и свободата си, не гледай случващото се!
	Шерлок се извърна. До него стоеше някакъв мъж с овехтяло палто с яка, вдигната до лицето му, и пухена шапка, спусната над очите му. Младежът не можеше да види дори устата му.
	— Защо не?
	— Защото Трето отделение е невидимо. Те идват и отвличат хора, но никой не вижда. Никой не вижда, защото никой не гледа.
	— Какво смятат да правят с него?
	— Ако има късмет — отвърна мъжът, — вероятно ще бъде екзекутиран бързо. Ако няма, тогава го чака _бичът_.
	— Какво е това? — попита Шерлок ужасен.
	Онзи потрепери.
	— Като камшик е, но много по-лошо. Много, много по-лошо.
	Едва в този момент младежът осъзна, че човекът говори на френски, а не на руски.
	— Кой си ти?
	— Казвам се Робърт Уормърсли.
	— Ти си… — щеше да каже „агентът на Майкрофт“, но в последния момент смени думите с „приятелят“.
	— Така е. — Лицето на Уормърсли беше нащрек под шапката. — А ти си брат му. Единственият му брат. Имате едни и същи очи. Говорил ми е за теб.
	Вниманието на Шерлок беше привлечено от каретата, която завиваше зад ъгъла.
	— Отведоха го. Какво ще правим?
	— Мога да ти кажа какво _няма_ да правим — няма да се връщаме обратно в онзи хотел. Няма да се връщаме, защото със сигурност са оставили някого на пост. — Уормърсли се огледа наоколо. — Има добро кафене недалеч оттук. Да отидем да ти вземем нещо топло — изглеждаш като човек, който има нужда от напитка, а аз определено искам да седна и да си почина малко. Заедно можем да измислим план за действие.
	— Добре. — Шерлок беше изморен и искаше всичко това да свърши. Искаше някой друг да поеме щафетата. — Да вървим.
	Кафенето беше на десет минути път пеша. Беше разположено в мазето на една сграда и до него се слизаше по външни метални стълби. В долната си част имаше малък вътрешен двор и стъклена фасада, зад която се намираше.
	Уормърсли влезе първи и му посочи една груба маса. След това отиде до малкия тезгях и поръча два чая, налети от голям чайник.
	Младежът огледа другите посетители. Имаше мъже, жени и деца, които седяха заедно или сами. Всичките бяха облечени в прекалено много дрехи. Повечето от тях четяха вестник или книга. Никой не поглеждаше към тях.
	Шерлок се съсредоточи върху един мъж, облечен в тежко палто, който ядеше нещо, подобно на палачинка. Лицето му беше грубо като картоф и зачервено. Никога преди не го беше виждал, но имаше нещо познато в него.
	— _Пирожки_ — каза Уормърсли и сложи чинията между двама им на масата. — Руско тестено изделие: малко месо, малко зеленчуци и подправки. — Мъжът свали палтото и шапката си и ги сложи на свободния стол. Той беше слаб, в средата на двадесетте си години, предположи Шерлок, с рядка руса коса, големи бакенбарди, тънки мустаци, които приличаха на нарисувани, и поддържана козя брадичка.
	Младежът отпи блажено от черния чай. Погледна отново към мъжа на другата маса и се опита да се сети откъде му е познат, но онзи му беше напълно чужд. Шерлок забеляза, че ръката на мъжа трепери. Беше подложен на голям стрес.
	— Майкрофт смяташе, че си арестуван — каза той.
	— И измина целия път до Русия, за да провери? _Майкрофт_ измина целия път до Русия, за да провери? — Уормърсли се усмихна. — Поласкан съм.
	— Какво се случи? — Шерлок остави чашата си на масата и отхапа от пирожката. Пълнежът й беше много ароматен — говеждо месо и гъби. Парата изгори устните му.
	— Един ден се прибрах и заварих Трето отделение да претърсва апартамента ми. Разбрах, че са те, заради евтините костюми. Обърнах се и си тръгнах, преди да ме забележат. Оттогава обикалям наоколо и се местя от един лош хотел в друг, като не оставам дълго на едно място. Исках да изпратя писмо на Майкрофт, но телеграфните услуги са под контрола на хората на царя. — Уормърсли поклати глава. — Кой би си помислил — старият Майкрофт да напусне удобния си фотьойл в Лондон и да дойде тук само за да се увери, че съм добре.
	— Не става въпрос само за теб — обясни Шерлок и набързо разказа за случилото се в Лондон и Москва.
	Уормърсли се облегна на стола си и отпи от чая.
	— Интересно — каза той. — Интересно и зловещо.
	— Като да имаш парчета от счупен порцеланов предмет — допълни младежът. — Нямаш представа какъв предмет ще се образува, ако ги съединиш. — Докато изричаше думите, се зачуди защо му хрумна това сравнение със счупения порцелан.
	— Всичко зависи от причината, поради която Майкрофт е бил арестуван — заяви мъжът. — Под собственото си име ли е тук, или под фалшиво?
	— Тук е като мистър Сигърсън — отвърна Шерлок. — Той е част от театрална трупа, която ще изнесе представление по покана на руски княз. Мисля, че се казваше Юсупов.
	Уормърсли кимна.
	— Добро прикритие. Майкрофт ходи ли до апартамента ми?
	— Двамата отидохме.
	— Вероятно това е причината за арестуването му. Те наблюдават жилището ми и са го арестували, защото са сметнали, че може да знае къде се крия.
	— В това няма никакъв смисъл. — Чаят и пирожките помогнаха на мозъка на Шерлок да излезе от парализата. — Ако наистина беше така, щяха да го арестуват — да арестуват двама ни — още в апартамента, вместо да чакат да се върнем в хотела. И това не обяснява факта, че се опитаха да ме натопят като джебчия. — Младежът млъкна за миг, за да събере мислите си и да ги анализира, както го беше учил Еймиъс Кроу. Искаше да ги разгледа като следи, оставени в пръстта и растителността от някое животно — накъде беше отишло и колко голямо беше? И колко бяха животните?
	Осъзна нещо и си пое дълбоко въздух.
	— Сякаш става въпрос за две отделни организации — едната е тайна и натопява хората с неща, които не са извършили, а другата ги арестува открито и ги хвърля в карети. Една неофициална и една официална.
	Уормърсли кимна предпазливо.
	— Разбирам какво имаш предвид. Продължавай.
	— Официалната организация — Трето отделение, предполагам — няма причина, която да ми е известна, поради която да арестува мистър Сигърсън, невинния управител на театрална трупа. От друга страна, ако знаеха, че мистър Сигърсън всъщност е Майкрофт Холмс, британски правителствен служител, дошъл в Москва на тайна мисия, разполагат с достатъчно основателна причина, за да го задържат.
	— Напълно си прав, но кой би го предал? — Уормърсли кимна. — Тази втора тайна организация вероятно. Но защо искат Майкрофт да бъде арестуван?
	— За да го разкарат от пътя си? — Шерлок помисли за момент. — Не, в това няма никакъв смисъл. Има много по-лесни начини да разкараш някого от пътя си. Не, те са _искали_ да бъде арестуван. — Млъкна за миг, за да помисли. — Те са _искали_ да бъде арестуван от Трето отделение — което е под контрола на човек, когото Майкрофт каза, че познава — граф Пьотър Андреевич Шувалов. Запознали са се във Франция преди няколко години.
	Уормърсли направи знак на Шерлок да говори по-тихо.
	— По-добре да не споменаваш това име на публично място — предупреди го той. — Трето отделение има уши навсякъде. Дори само споменаването на името може да привлече вниманието им.
	Младежът беше прекалено развълнуван, за да спре. Сякаш беше застанал пред пъзел — нямаше намерение да спира да реди частите му, докато не успееше да нареди картината. Като парчета порцелан, които мислено нареждаше, докато не се образува порцеланова фигура. Вече му стана ясно, че тази втора организация — тайната — всъщност _искаше_ брат му да бъде арестуван, защото знаеше, че граф Шувалов ще го разпита лично. Майкрофт беше важен дипломат и графът знаеше това. Малко вероятно беше да повери разпита му на някой свой подчинен, а и едва ли щеше да желае някой друг да присъства, тъй като можеше да бъдат разкрити важни дипломатически тайни. Щеше да бъде учтив разговор между двама мъже, които са се запознали в миналото. Този разговор щеше да се проведе в кабинета на Шувалов, защото там графът щеше да се чувства най-удобно. А и защото Майкрофт беше важен човек и заслужаваше уважение.
	Истината се стовари така неочаквано върху Шерлок, беше толкова очевидна, толкова ясна, че се изуми как не я беше прозрял по-рано. Всичко беше организирано от самото начало! Всичко, което се случи в Лондон, беше с цел да отведе Майкрофт в Москва! Натопяването му за убийството в клуб „Диоген“ нямаше за цел да го спре да види онези доклади в кабинета си — така просто се бяха _уверили_, че ще го стори. Ако смяташе, че тези доклади са толкова важни, че някой да се опита да го натопи за убийство, за да не ги прочете, то тогава със сигурност щеше да им обърне сериозно внимание, когато се върнеше на работното си място! Те бяха примамката в края на кордата, която стигаше чак до Москва!
	Уормърсли гледаше Шерлок, но мислите на младежа бяха като ураган и не можеше да говори. Парчетата порцелан се подреждаха в главата му. Подробностите ставаха все по-ясни с всяка изминала секунда.
	Театралната трупа беше измама, осъзна ужасен. Трябваше да бъде. Тя беше другият доклад на бюрото на Майкрофт — той предположи, че е съвпадение, но не беше такова. Тайната организация, които и да бяха те, искаха да отиде в Москва, за да бъде арестуван, затова му дадоха _причина_ да отиде там и _начин_ да го стори — всичко беше подредено както трябва!
	Главата на Шерлок беше пълна с лицата на театралната трупа — мистър Кайт, мистър Малвин, мис Димък, мисис Лорън, както и диригента мистър Ийвс и неговите музиканти. Ами помощниците — Поли, Хенри, Юда и Ридиън? _Всички_ ли бяха част от тази шарада? _Всички_ ли играеха роли, дори и тези, които не бяха актьори? Мащабът на цялото нещо беше фантастичен!
	Сега, като се замислеше, беше толкова очевидно. Тайната организация разчиташе на това Майкрофт да е объркан след ареста си в Лондон и да сграбчи първата отворила му се възможност да отиде в Москва. Но Шерлок също беше там, както и Еймиъс Кроу. Организацията трябваше да се отърве от двама им. Това обясняваше нападението в музея. Организацията реагираше бързо на неочакваните събития, затова плановете им бяха толкова трудни за разгадаване.
	Започна да диша учестено. Беше се развълнувал от факта, че е _прав_ за всичко това.
	Всичко беше планирано, всеки детайл, за да може Майкрофт да се срещне с граф Пьотър Андреевич Шувалов, главата на Трето отделение, в неговия кабинет. Всичко водеше до този момент. Но защо? Като се замисли отново за всичко, което се беше случило, отговорът му се стори очеваден. Искаха да убият Шувалов и да обвинят Майкрофт за убийството му. Такъв беше техният начин на работа — натопяваха хората за неща, които не са извършили. Натопиха Майкрофт за убийство, а самия него — за джебчийство.
	Шерлок погледна Уормърсли.
	— И ти си част от това, нали? — Думите излязоха от устата му, без да ги обмисли, но знаеше, че са истина. Умът му, който изоставаше със стотна от секундата от тях, разполагаше с всички необходими доказателства.
	Мъжът погледна младежа с възхищение.
	— Ти наистина си брат на брат си. Браво!
	В кафенето стана много тихо. Сякаш всички останали посетители млъкнаха за момент и спряха да се хранят и да пият.
	Уормърсли кимна. Тънките му устни се изкривиха в усмивка.
	— Разбира се, че съм част от това. Не съм изненадан, че го разбра, никак не съм изненадан, като знам кой е брат ти, но _ми_ е интересно да разбера какво ме издаде.
	— Две неща — отвърна Шерлок, като се опитваше да говори спокойно. — Брадата ти, разбира се. Каза, че се криеш от седмица, че и повече, и че обикаляш евтините хотели, но брадата и мустаците ти са добре поддържани. Принципно би трябвало да те тревожат по-важни неща от външния вид.
	Уормърсли прокара ръка през брадичката си.
	— Прав си. Не мога да устоя на желанието да изглеждам по възможно най-добрия начин. А другото нещо?
	— Апартаментът ти. Предполага се, че е бил претърсен, но хаосът в него беше прекалено подреден. — Това, осъзна Шерлок, мъчеше ума му, който се опитваше да го насочи в тази посока, когато го накара да мисли за парчета и счупени фигурки. — Ако някой наистина беше претърсвал апартамента ти, всичко щеше да е нахвърляно навсякъде, но всички малки счупени парчета бяха над счупените мебели. Някой е минал през апартамента ти методично, като първо е счупил по-големите неща, а после — по-малките. Това не е претърсване, а постановка.
	Уормърсли кимна.
	— Ще го запомня за следващия път. Отлични наблюдателни умения, мистър Холмс. Наистина отлични.
	Шерлок се огледа наоколо.
	— Намираме се на публично място, нали знаеш? Няма да можеш да ме изведеш оттук, докато крещя и се мятам. Все някой ще реагира.
	— О, мисля, че подценяваш способността на руснаците да извръщат поглед и да не се намесват. — Мъжът се изсмя. — Но в случай че ти се иска да опиташ нещо…
	Уормърсли се огледа наоколо и в следващия момент щракна с пръсти.
	Всички се обърнаха към него. На лицата на хората нямаше изписана изненада. Те гледаха, както войници гледат командващия офицер: търпеливо изчакваха заповедите му.
	Шерлок погледна двете жени до далечната стена. Едната беше млада, с кестенява коса, прибрана под забрадка, а другата беше на средна възраст и носеше пухена шапка. Мис Димък и мисис Лорън? Не можеше да бъде сигурен, че са те, не и преди по-младата жена да му се усмихне и да разпознае красивата челюст под грима й.
	Мъжете — възможно ли беше да са мистър Малвин, мистър Фърнес, мистър Ийвс и различни музиканти, чиито имена Шерлок така и не запомни? Диригентът, ако въобще беше той, си беше избръснал мустаците — или по-скоро беше махнал фалшивите.
	Мъжът с подобно на картоф лице намигна на Шерлок. Той хвана подпухналата си кожа. Част от нея се свлече като маджун и мъжът я отлепя, докато не се появи истинското му лице отдолу: покритите му с червени венички бузи и нос във формата на карфиол. Това беше мистър Фърнес.
	— Какво облекчение — каза той. — Много сърби! Театрален маджун, помниш ли?
	Сега като ги загледа по-внимателно, Шерлок осъзна, че четирите деца всъщност са Юда, Поли, Хенри и Ридиън, навлечени с няколко ката дрехи, с натъркана в лицата им мръсотия, с фалшиви зъби пред техните, с подплънки в бузите, за да ги издуват, и с лек грим, който променяше чертите на лицата им. Поли кимна на Шерлок, а Хенри просто сви рамене, сякаш това се случваше всеки ден.
	Макар да се беше сетил какво се случва, Шерлок не беше предвидил това.
	— Е, какво следва сега? — попита той.
	— Просто ще поседим тук — отвърна Уормърсли. — Собственикът на кафенето няма да ни безпокои. Платено му е, за да не ни се меси. Ще стоим тук, докато граф Пьотър Андреевич Шувалов не умре и твоят брат не бъде арестуван за убийството му.
	— Какво ще постигнете с това? — попита Шерлок. — Защо направихте и невъзможното, за да доведете Майкрофт в Москва? Защо просто не убихте граф Шувалов?
	Мъжът сви рамене.
	— Нямаш представа колко добре го охраняват. Никога не излиза на публични места и когато пътува, винаги е съпровождан от телохранители, които са с него от повече от двадесет години. Фанатично верни са му. Когато пътува, изпраща няколко карети в различни посоки. Може да е във всяка от тях. Той е много важен човек, втори след царя. Повярвай ми, опитвали сме. Много пъти. Единственото решение беше да създадем ситуация, в която да знаем, че ще бъде сам на място и по време, които са ни известни.
	— Какво ви е направил?
	— Знае за нас. Знае и не одобрява. Иска да ни спре.
	— Кои _сте_ вие?
	— Ние сме „Парадол Чеймбър“ — отговори един глас зад Шерлок.
	Думите го накараха да потрепери.
	Обърна се. Мисис Лорън, жената, която се държеше толкова мило с него, беше дошла до тяхната маса. Продължаваше да се усмихва съчувствено. Беше облечена в дрехи, които я караха да изглежда като руска баба, но в погледа й имаше блясък, който младежът не беше забелязал досега.
	— Какво _е_ „Парадол Чеймбър“? — Гласът му беше изпълнен със страх и разочарование, че за пореден път беше излъган от възрастен, когото беше харесвал.
	— Организация — отвърна жената. — Клуб. Група индивиди с еднакви възгледи. С еднакви цели. Може да се каже, че сме държава без територия. Всичко това и повече. Ние сме хората, които виждат накъде отива светът, и не харесват това. Ние сме хората, които решиха да променят историята.
	— Значи, цялата тази работа за продажбата на Аляска на Америка, нежеланието на американците да платят, и намесата на Испания в картинката е просто измама?
	Мисис Лорън се засмя.
	— Не, всичко това е истина. Макар и нямаща нищо общо с това. Просто примамка в капан. Най-добрите лъжи са онези, които се градят върху истината. Възползвахме се от истинска политическа ситуация и я превърнахме в примамка за брат ти. Това и изчезването на мистър Уормърсли.
	— Защо Майкрофт?
	— Беше сполучлив избор — мъж, който въпреки младостта си се беше превърнал в ядрото на британското правителство. Ще е много трудно на вашия министър-председател да обясни, че Майкрофт Холмс е някакъв буен идеалист. Не мога да си представя човек, който да е по-далеч от буйния нрав и идеализма отколкото Майкрофт Холмс. Не, когато брат ти бъде идентифициран като убиеца на граф Шувалов, тогава всяко правителство в света ще разбере, че Великобритания е извършила политическо убийство. Страната ви ще се превърне в аутсайдер. Никой няма да ви слуша вече. Влиянието ви върху световните дела ще отслабне.
	— И това е важно за вас, така ли? Толкова важно, че да убиете граф Шувалов?
	— Ние сме „Парадол Чеймбър“ — отговори мисис Лорън, сякаш това обясняваше всичко. — Когато правим нещо, то не е поради една-единствена причина. Всяко наше действие служи на различни цели. Така е много по-удобно.
	Шерлок погледна критично Уормърсли.
	— Защо _ти_? Какво _те_ въвлече във всичко това?
	Мъжът погледна мисис Лорън, сякаш искаше разрешение да говори. Тя му кимна.
	— Пътувах много — обясни той — и навсякъде виждах как хората се нараняват, обиждат се и се поробват в името на политиката и религията. — Отнесеното изражение на лицето му подсказваше, че си припомня други времена и други места. — Светът изпада в хаос. Някой трябва да се намеси и да поеме юздите. — Усмихна се. Усмивката му беше едновременно замечтана и опасна. — Представи си, Шерлок — _световно_ правителство! Такова нещо не е имало от времето на Александър Велики, а сега светът е много по-голям! Съмнявам се да се случи по мое време, но мога да помота да се осъществи, като работя за „Парадол Чеймбър“.
	— По ирония на съдбата — добави мисис Лорън — Уормърсли беше в затвор в Япония. Японците не обичат чужденци. Щяха да го измъчват и екзекутират. Изпратихме му съобщение и му казахме, че ще го измъкнем, ако работи за нас.
	Шерлок се намръщи.
	— Има нещо, което не разбирам. Майкрофт и граф Шувалов ще бъдат в кабинета на графа сами. Какво ще се случи тогава? Как ще умре Шувалов и как Майкрофт ще бъде обвинен? Със сигурност не можете да използвате отново номера с ледения нож. Графът няма да се наръга сам.
	— Леденият нож беше добър и полезен номер, както и добра репетиция за някое бъдещо убийство, но иначе си прав — не можем да го използваме отново. Не, имаме друг план, много по-добър.
	— Какъв е той? — попита Шерлок.
	— Нека бъде изненада, става ли? — отговори мисис Лорън.
	Младежът поклати глава.
	— Всичките ви планове ли са толкова сложни? Да, Майкрофт е тук и вече е арестуван. Да, вероятно съвсем скоро ще бъде разпитан от граф Шувалов, но има много неща, които можеше да се объркат по всяко време. Възможно беше полицията да не пусне Майкрофт или той да не иска да идва тук, или да реши да организира официална визита под собственото си име, или Шувалов да изпрати някого другиго да го разпита, или да разпита Майкрофт в килия… всяко от звената във веригата можеше да се скъса. Шансовете това да се осъществи, са астрономически ниски.
	— Не мисли за всичко това като за верига — обясни Уормърсли. — Мисли за него по-скоро като за рибарска мрежа. Всеки възел е решение, но има много начини да стигнеш от единия край на мрежата до другия. Например, ако Майкрофт не беше пуснат от полицията, щяхме да му потърсим добър адвокат и да платим чрез известен благотворител. Щяхме да прикрием някои улики — улики, които щяха да отведат полицията до доказателства, които да изчистят името му, макар и не особено лесно. Останахме изненадани, когато ти и големият американец се намесихте, но това ни спести някои неприятности. — Той сви рамене. — Опитахме се да ви отстраним в музея, но след това променихме плановете си, когато разбрахме, че Майкрофт няма да тръгне за Москва без теб. Ако брат ти не беше захапал стръвта и не беше заминал, щяхме да вдигнем залозите. Вероятно щях да му изпратя лично съобщение и да го помоля за помощ. По един или друг начин — от многото планирани — Майкрофт щеше да дойде в Москва, след което щяхме да уведомим Трето отделение, което да го прибере. Гениалността, казват, е невероятният усет към детайлите, а „Парадол Чеймбър“ разполага с няколко гении. Накрая всичко се свежда до момента, в който, в три часа този следобед, Шувалов ще приеме Майкрофт в кабинета си и ще умре.
	— Откъде знаете, че ще е в три часа? — попита Шерлок, чувствайки се напълно безпомощен. Смяташе се за интелигентен младеж, но изпита възхищение от невероятното търпение и хитрост, които показваха „Парадол Чеймбър“.
	— Имаме достъп до бележника му — отвърна тихичко мисис Лорън. — Подкупихме един секретар. Никога не е виждал Шувалов, никога не се е доближавал достатъчно до него, за да го убие, но знае какъв е графикът му. Графът разполага със свободен половин час между три и три и половина този следобед. Преди това ще бъде в Кремъл, а след това е на аудиенция при царя. Ако се случи днес, ще е в три часа. Ако не е днес, знаем добре пролуките в графика му през тази седмица.
	— Какво ще се случи с мен?
	Уормърсли отново погледна мисис Лорън.
	— О, знаеш прекалено много — отвърна тихичко тя. — Затова Уормърсли те пресрещна пред хотела и те доведе тук — трябваше да разберем какво знаеш и какви изводи можеш да си направиш. Наясно си с много неща и си _умен_ като брат си. Барон Мопертюи ни каза, но се налагаше да проверим. Не можем да те оставим жив. Ще бъдеш отведен на някое спокойно място и заличен. Мечките и вълците ще разчистят след нас.
	Шерлок потръпна. Огледа се, но не видя път за бягство. Беше заобиколен от агентите на „Парадол Чеймбър“. Ако се опиташе да побегне, щяха да му се нахвърлят.
	Ами Майкрофт? Бедничкият Майкрофт беше напът да бъде обвинен за убийство, което не беше извършил… отново. Само че този път нямаше да има кой да докаже невинността му.
	Това можеше да доведе до война между Русия и Англия. Дипломатически скандал от тази величина щеше да измести оста на историята. Но не искаха ли „Парадол Чеймбър“ точно това?
	— Отведете го — нареди мисис Лорън на мистър Фърнес. — Уверете се, че тялото му няма да бъде открито.
	Мистър Малвин застана зад жената. В ръцете си държеше дървена кутия. Шерлок забеляза, че в горната й част има дупки, но не можеше да разбере защо.
	— Това — каза мисис Лорън на Уормърсли и посочи кутията — е за теб. Внимавай с него. И помни — точно в три часа.
	Обърна се към Шерлок.
	— Моля те да разбереш, че няма нищо лично. Не таим омраза към теб въпреки случилото се с барон Мопертюи. Ти си просто камък на пътя — камък, който трябва да премахнем, за да може каретата на историята да продължи напред.
	— Хайде — каза Уормърсли и стана. — Да те заведем на някое опасно място.
	Някакво стъкло се пръсна на каменния двор отвън. Шерлок погледна точно когато всичко експлодира в пламъци.


>	Глава 15

	За секунди кафенето се изпълни с мазен черен пушек. Уормърсли изруга и се опита да хване Шерлок за рамото, но младежът се дръпна. Столът му се преобърна и той падна с него. Бързо запълзя на четири крака под една празна маса.
	Другите посетители в кафенето — членовете на театралната трупа, с които беше пътувал, с които се беше хранил и на които имаше доверие — скочиха на крака, стреснати от неочаквания огън. Маси и столове падаха на пода.
	— Хванете го! — изкрещя мисис Лорън. — Хванете момчето!
	Пламъците вече облизваха фасадата на кафенето. Стъклата започнаха да се пукат от горещината. Една маса отпред се подпали.
	Някой го хвана за ръката и го дръпна към задната част на заведението. Шерлок се опита да се възпротиви, но един глас с ирландски акцент му каза:
	— Трябва да ми се довериш, момко.
	Руфъс Стоун!
	Младежът се остави да бъде извлечен до тезгяха. Един от хората на Уормърсли — май беше мистър Малвин, макар да не беше сигурен — ги видя и се опита да ги догони, но Стоун го събори на пода.
	Зад тезгяха имаше полускрита малка врата. Цигуларят го издърпа вътре и я затвори след тях.
	Озоваха се в някакъв склад. До стените бяха наредени тежки чували с брашно и щайги с чай. Стоун започна да ги реди до вратата. Шерлок се присъедини към него. Очите му пареха от пушека.
	— Как ще излязат? — изкрещя той.
	— Това не е мой проблем — отвърна цигуларят. Погледна младежа и като видя изражението на лицето му, добави: — Могат да използват масите като щитове и да си проправят път към стълбите. Ако действат достатъчно бързо, ще успеят да стигнат до горе. Хората отвън ще се опитат да потушат пожара. Не се тревожи, не ги обричаме на огнена смърт, колкото и да ми се иска да го сторим!
	— Как запали пожара?
	— Лесно — на улицата имаше продавач на чай с количка. Използваше спирт, за да нагрява самовара.
	— Кое?
	— Чайника — нарича се самовар. Имаше бутилка спирт. Взех я назаем, напръсках отвън, докато бяха заети с теб, и хвърлих запалена хартия. Сработи чудесно.
	Стоун поведе Шерлок до задната част на склада, където няколко каменни стъпала водеха до малък двор.
	— Как ме намери? — попита младежът.
	— Бях тръгнал към хотела, за да говоря с мистър Холмс. Станах свидетел как го арестуват, след което видях, че на пътя ти се изпречи висок непознат. Стана ми интересно, затова те последвах дотук. Странно е колко много можеш да научиш, докато се шляеш пред някой прозорец.
	— Всичко ли чу?
	Стоун помръкна.
	— Да.
	Дворът водеше до малка алея между две сгради. Цигуларят зави надясно и ускори крачка. Шерлок почти тичаше, за да не изостава.
	— Какво ще правим? — попита той, останал без дъх.
	— Ще отидем в британското посолство и ще се оставим на милостта на посланика.
	— Не! — Младежът спря на място.
	— Хайде — прикани го Стоун. — Излагаме се на риск, като стоим на улицата.
	Шерлок не помръдна — държеше се инатливо, предизвикателно и беше адски изморен.
	— Трябва да се доберем до брат ми — заяви мрачно той.
	— Виж, момко, няма какво да сторим. Най-доброто, което можем да направим, е да оставим дипломатите да си свършат работата. Те живеят за подобни неща — дипломатически кризи. И коктейли. Ако имаме късмет, ще успеят да стигнат до граф Шувалов преди Уормърсли и мисис Лорън. — Цигуларят се обърна, за да погледне назад, в посока към кафенето. — В случай че успеят да се измъкнат живи. Може би сме успели да осуетим плановете им. — Усмихна се. — Или да ги попарим.
	— Плановете им може да не включват тяхното присъствие — отбеляза Шерлок. — Мистър Кайт не беше в кафенето. Няма начин да се е дегизирал. Може би _той_ ръководи покушението.
	Стоун го изгледа.
	— Познавам този поглед. Виждал съм го на „Скотия“, когато се опитваше да овладееш скалите и арпеджите на цигулката. Ти си доста упорит младок, нали?
	Шерлок сви рамене засрамен.
	— Семейна черта — измърмори той.
	Цигуларят въздъхна тежко.
	— Добре. Да отидем до сградата, където се намира кабинетът на Шувалов. Може да успеем да предадем предупредителна бележка на пазачите на вратата или да измислим нещо друго.
	— _Знаеш_ ли къде се намира кабинетът му?
	— Площад „Лубянка“. — Стоун се усмихна тъжно. — Адресът е всеизвестен, макар че малцина, които влизат, успяват да излязат. — Погледна часовника си. — Нямаме много време. Ако Уормърсли е прав, Майкрофт ще бъде отведен за разпит след двадесет минути.
	Шерлок се огледа наоколо.
	— Не виждам никакви карети!
	— Нямаме време за губене. А и можем да стигнем по-бързо, като минем напряко по алеите.
	Стоун водеше и се движеше в града, сякаш цял живот беше живял в него. Младежът го следваше по петите. Преминаваха покрай сгради в различни цветове, но със сходна архитектура. Хората се отдръпваха от пътя им. Цели ята скорци и врабчета политаха, когато ги забележеха. Въздухът беше много студен и макар по ребрата и гърба на Шерлок да се стичаше топла пот, студените кристали във вятъра хапеха силно лицето му. Представи си раните, оставени от миниатюрните ледени късчета. Това му напомни за мистър Кайт и раничките около очите, бузите и носа му. Какво ги беше причинило? Може би никога нямаше да узнае.
	Сърцето му биеше в ритъма на крачките му. В училище беше бягал, но само на къси отсечки. Това тук беше истински маратон — безкраен, почти непоносим.
	Всяка крачка разтрисаше костите му. Снегът беше навсякъде. По едно време, докато бягаше и избягваше карети и каруци, Шерлок мина през заледен участък и се хлъзна назад. За един ужасен момент помисли, че ще падне. Замаха отчаяно с ръце, а тялото му залитна напред в опит да запази равновесие. Моментът като че ли продължи цяла вечност, но накрая се блъсна в една рускиня, навлечена с няколко ката дрехи, и успя да възстанови баланса.
	— Съжалявам! — провикна се през рамо той.
	Опита се да насили краката си да бягат по-бързо, защото Стоун беше доста пред него.
	Наоколо продължаваха панически да излитат скорци и врабчета и всичко му се размазваше. Светът като че ли се затваряше, докато преследваше фигурата на Руфъс Стоун.
	Накрая цигуларят започна да се забавя. Измина цяла пресечка, преди да спре напълно. Шерлок застана до него. Дробовете му изгаряха. Поемаше си дълбоко въздух, наведен, с ръце на коленете. Имаше чувството, че диша огън. Стоун се беше облегнал на близката стена и кашляше.
	След около минута двамата се възстановиха достатъчно, за да могат да говорят.
	— Намираме се на площад „Лубянка“ — заяви цигуларят и посочи сградата от другата страна на улицата. — Това е щабът на Трето отделение.
	Шерлок погледна натам. Сградата приличаше повече на крепост — малка, тясна, на прозорците имаше решетки, гладък червен камък, по който никой не можеше да се покатери, кули, от които пазачите щяха да имат добра видимост и добра позиция за стрелба срещу всякакви евентуални нападатели.
	На пътя имаше най-различни файтони, карети и каруци. Вероятно чакаха важните и богати руснаци, на които да предложат транспорт срещу добро заплащане.
	— Къде е кабинетът на граф Шувалов? — попита нетърпеливо Шерлок.
	Стоун разгледа прозорците.
	— Няма да соча — отговори той. — Не искам да привличаме повече внимание от това, което си спечелихме с атлетичните си прояви. Насочи погледа си към кулата вляво, след което го прокарай по ръба на покрива, докато не стигнеш до един отворен прозорец, който е по-голям от останалите и е леко издаден навън. Това е неговият кабинет. — Млъкна, за да се изкашля отново. — Забележи, че има допълнителни метални пръти и няма как да се стигне дотам отдолу, отстрани или отгоре. Няма никакви первази. Стъклото е затъмнено, за да не може никой отвън да го вземе на прицел, и ако се огледаш, ще установиш, че това е най-високата сграда в околността. Няма удобна позиция за снайперист. Вътре е още по-лошо: говори се, че се минава през шест различни проверки, преди да стигнеш до пазачите пред вратата на кабинета му. Освен това хората са избрани от самия Шувалов. Наистина не разбирам надеждите на Уормърсли да успее да го убие.
	Шерлок се загледа в прозореца на кабинета. Погледна часовника си. Беше почти три часа! Ако „Парадол Чеймбър“ бяха прави — а подозираше, че те винаги са, — Майкрофт вече беше напът към кабинета!
	Огледа се наоколо в търсене на нещо необичайно, което можеше да им подскаже какво щеше да се случи.
	Забеляза такова.
	— Няма птици — отбеляза той.
	— Какво?
	— Няма никакви птици. Градът е пълен със скорци и врабчета, но къде са те сега? Не виждам нито една птичка.
	Стоун се огледа.
	— Прав си, но не разбирам какво имаш предвид.
	— Какво плаши птиците?
	Цигуларят сви рамене.
	— Котки?
	— Да, котки, както и други птици. Хищни птици.
	Стоун първо се намръщи, но очите му бързо се разшириха, когато осъзна какво има предвид младежът.
	— Онзи сокол в музея в Лондон, за който ми разказа Майкрофт! Мислиш ли, че _това_ е планът на Уормърсли?
	— Погледни прозореца на кабинета — настоя Шерлок. — Наистина никой не може да влезе нито отвън, нито отвътре, но една птица може да _прелети_ там.
	— И какво ще направи? Птицата няма да може да намушка или застреля Шувалов, а ако го нападне и убие с ноктите си, няма как Уормърсли да обвини Майкрофт за покушението.
	Шерлок мислеше трескаво.
	— Когато соколът ме нападна в музея, имаше закачени някакви остриета за ноктите. След всичките проверки Майкрофт ще бъде отведен в кабинета на Шувалов, където ще останат само двамата. Тренираният сокол на Уормърсли ще влети вътре през отворения прозорец и ще нападне графа. Ще пререже гърлото му с остриетата и ще излети навън. Шувалов ще изкрещи или Майкрофт ще повика помощ. Пазачите ще влязат. Онова, което ще видят, ще е убитият и Майкрофт в стая, в която никой не може да влезе или излезе!
	— Но Майкрофт няма да има нож — отбеляза Стоун.
	— Това няма значение. Всички улики ще са срещу него. Просто ще предположат, че е изхвърлил през прозореца каквото оръжие е използвал!
	— Не съм сигурен… Ами ако прозорецът е затворен?
	— Вероятно ще използват прашка, за да го счупят и да може соколът да влезе вътре. В суматохата, която ще настъпи след това, всички ще помислят, че Майкрофт го е счупил в опит да избяга. Това е „Парадол Чеймбър“. Те мислят за всичко! Има логика! Така и не разбрах защо от всички възможности бях нападнат от _сокол_. Кой води жива птица в музей с препарирани? Сигурно са го тренирали, използвали са сградата като учебен център.
	Един спомен изникна в главата му и Шерлок пъхна ръка в джоба на сакото си. Там, до стъкленото шишенце от сакото на мъртвеца в клуб „Диоген“, беше малкото телце на мъртвата мишка, която намери във влака, докато пътуваше от Дюнкерк до Москва, и за която беше забравил. Побираше се идеално в дланта му.
	— Тази мишка е била от хранителните му запаси — каза той. — Намерих я във влака. Явно мистър Кант се е грижил за птицата — затова прекарваше толкова много време в купето си по време на пътуването. Хранил я е, грижил се е за нея и е гледал да не избяга.
	— Да предположим, че си прав. — Стоун се огледа наоколо. — Откъде ще пуснат сокола?
	— Отнякъде наблизо. Вероятно от някоя сграда — от някой покрив или празна стая. — Шерлок също се огледа. — Или от улицата.
	Погледът му се спря на черната карета, паркирана от другата страна на улицата. Тя не се отличаваше от останалите, които минаваха покрай тях, но в нея имаше нещо, което привлече вниманието му. Вероятно едрото тяло на кочияша и неуспешните му опити да прикрие червената си брада под един шал.
	— Ето там — посочи Шерлок. — Онази карета.
	Стоун погледна в указаната посока.
	— Това е мистър Кайт.
	— И аз така си помислих.
	— Уормърсли трябва да е вътре. Със сокола, ако си прав. — Погледът му се насочи към сградата, в която се помещаваше Трето отделение. — Трябва да отидем там и да изпратим предупредителна бележка на граф Шувалов.
	— Нямаме време! — отвърна младежът.
	Прозорецът от другата страна на каретата, който гледаше към сградата, беше отворен отчасти.
	Нещо се появи там. Една ръка… ръка, на която беше кацнала птица с кафяви пера. Може би беше същата, която нападна Шерлок в музея в Лондон, или пък друга, но изглеждаше също толкова смъртоносна.
	Въздухът беше пронизан от звук на свирка — три ноти; това беше същата свирка, която младежът беше чул в музея.
	— Ла бемол, ми, сол диез — измърмори Стоун.
	Соколът излетя, като размаха силно криле. Задържа се на едно място за момент, за да се ориентира, след което отново размаха силно криле и започна да набира височина. Слънцето се отразяваше в двете извити метални остриета, закачени на краката му, точно над ноктите.
	Мъжът в каретата — Уормърсли? — отново изсвири, този път различни ноти, и соколът зави леко вляво, след което продължи нагоре. Сигналите го насочваха към правилния прозорец! Вероятно стопанинът му го беше тренирал на реплика на сградата или на някоя картина, но си беше свършил добре работата. Насочваше птицата точно натам, накъдето искаше тя да отиде.
	— Закъсняхме — каза Стоун.
	— Не — отвърна Шерлок. В гласа му имаше такава увереност, че дори самият той се изненада. — _Не!_
	Стисна юмрук, онзи, в който държеше мъртвата мишка, и го изнесе назад. Балансира, като протегна лявата си ръка напред и хвърли трупчето на животното подобно играч на крикет.
	Малкото телце направи дъга във въздуха към отворения прозорец. Шерлок изсвири. Опита се да възпроизведе звуците от командата на Уормърсли. Соколът изви шия, за да види кой друг смееше да му нарежда. Мъртвата мишка, която беше започнала да пада, привлече вниманието му. Птицата промени посоката си и се спусна надолу. Мишката падаше по повелята на гравитацията, но соколът бързо я настигна с два силни замаха на крилата си.
	Клюнът му се отвори и затвори и мишката изчезна, соколът я погълна цялата.
	Още сигнали изпълниха въздуха. Уормърсли се опитваше бързо да възстанови контрола си над птицата, но гладът надделяваше над всякаква тренировка. Шерлок знаеше, че соколите трябва да бъдат държани гладни, иначе губеха интерес към онова, което собствениците им искаха от тях. Птицата направи широка дъга и се спусна обратно към каретата. И към най-близкото нещо, което играеше ролята на гнездо — кутията, която Уормърсли беше получил в кафенето.
	В мрака на вътрешността на каретата Шерлок видя как лицето на врага му пребледнява като на призрак.
	Младежът се опита да се сети за сигналите, които беше чул в музея: сигналите, които бяха дали нареждане на сокола да нападне. Насили се да си спомни нотите. Можеше да свири на цигулка… до известна степен. Можеше да чете музика. Определено можеше да разпознае някоя музикална нота, ако се наложеше.
	Изсвири силно, като повтори звуците, които си спомни.
	Докато се спускаше към каретата, соколът чу сигнала. Вместо да се приготви да кацне на протегнатата ръка на собственика си, той разпери нокти, превърнати в два зловещи инструмента на разрушението.
	Спусна се през прозореца на каретата и се стовари върху лицето на Уормърсли.
	От вътрешността се разнесе писък. Цялата карета се разтресе на колелата си, докато мъжът се опитваше да се пребори със сокола. Кайт, който седеше отгоре, се извърна, за да види какво се случва. Изплашен, единият от конете се изправи на задните си крака.
	— Хайде! — провикна се Шерлок на Стоун. — Ти се заеми с Кайт, а аз — с Уормърсли.
	— Но…
	— _Хайде!_
	Нямаше намерение да остави „Парадол Чеймбър“ да се измъкнат, не и ако можеше да ги спре. Бяха причинили прекалено много смърт и трябваше доста да обясняват. Имаше намерение да извади Уормърсли от каретата с голи ръце и да го накара да обясни на граф Шувалов точно какво е планирал да направи.
	Стоун мина покрай него и се насочи към разсеяния Кайт, а Шерлок се спусна към вратата на каретата. Тя се отвори и го събори. Уормърсли изскочи оттам, дръпна сокола от главата си и го хвърли към младежа. Лицето и ризата му бяха целите в кръв, а по челото и гърлото му имаше следи от клюн.
	Соколът размаха криле по-бързо и отлетя. Тренировките му бяха дотук. Единственото, което желаеше сега, беше свобода.
	Уормърсли потърка лице с ръкава си и размаза кръвта по него. Очите му приличаха на светещи топчета зад алена маска.
	— Гаден, нахален _пикльо_! — изпищя той. — Този план беше граден години и ти го _провали_ за секунди!
	— Предай се — провикна се Шерлок. Беше готов за нападение от страна на Уормърсли. — Няма къде да избягаш.
	— Винаги има път за бягство. — Мъжът бръкна зад себе си и извади нещо от каретата. Приличаше на обръч, на детски обръч, но когато разтърси ръка, той се разви до земята.
	Това беше камшик, но не като онези, които Шерлок беше виждал. Не като онзи, който мистър Сърд, слугата на барон Мопертюи, беше използвал срещу него. Не, този приличаше на направен от сплетен метал, а на върха му имаше остър метален нокът.
	— Помниш ли, че споменах руския _бич_? — попита Уормърсли. — Е, напът си да се запознаеш _съвсем_ отблизо с него.
	Той изпляска с камшика. Върхът му изсвистя и проряза въздуха. Шерлок се дръпна настрани и успя да избегне удара, но острият нокът закачи сакото му, когато мъжът го издърпа.
	Тялото му залитна напред и го извади от равновесие. Младежът падна на ръце и колене в покритата със сняг земя.
	Уормърсли мина зад него и уви _бича_ около врата му. Дръпна назад, за да спре притока на въздух.
	Светът пред очите на Шерлок почервеня. Той отчаяно се опитваше да диша, но нищо не преминаваше през металните нишки на _бича_, които се забиваха в плътта му. Задраска с пръсти в опит да ги вкара под метала, но мъжът дърпаше толкова силно, че не успя.
	Червената мъгла пред очите му започна да почернява. Светът се превърна в неясно петно от светлина и шум.
	Шерлок замахна с крак назад, но Уормърсли беше преместил своите извън обсега му. Мъжът задърпа още повече бича. Коляното му се заби в гърба на младежа.
	— Умри! — изсъска той до ухото на Шерлок. — Просто _умри_!
	Младежът се опита да намери някаква опора на земята, нещо, от което да се оттласне. Ръката му се отърка във външната част на джоба на сакото му. Усети нещо твърдо и извито — шишенцето от клуб „Диоген“. Онова, което беше използвано, за да бъде упоен Майкрофт.
	Пред очите на Шерлок беше черно, а ушите му бяха изпълнени с туптенето на сърцето му. Младежът използва последните частици останала му сила, за да извади шишенцето от джоба си. Завъртя го така, че палецът му да е върху пружинения бутон. Дори не знаеше в коя посока го е насочил, но го вдигна над главата си и започна да пръска.
	Уормърсли простена зад него. Ръцете му отпуснаха хватката. Шерлок падна напред и започна да вдишва големи глътки въздух. Обърна се по гръб и вдигна ръце, за да се предпази от мъжа, ако онзи отново го нападнеше, но пред вдигащата се червена мъгла видя, че онзи стои намясто и се взира в нищото с объркано изражение.
	Шерлок затвори очи и отпусна глава на паважа.
	Две ръце го хванаха и го задърпаха. Помисли, че е мистър Кайт, но втори чифт ръце отвиха _бича_ от метал и кожа от врата му. Младежът завъртя глава и видя, че е ограден от войници в синьо-зелени униформи. Един го държеше, а друг го освобождаваше от хватката на _бича_. Трети войник се беше заел с Уормърсли, чисто лице беше подуто до неузнаваемост под кръвта. Четвърти войник дърпаше Руфъс Стоун. Цигуларят имаше кървяща рана на ръката, която беше по цялото протежение на ръкава му.
	Нямаше следа от мистър Кайт.
	Следващите няколко минути бяха като в мъгла. Шерлок и Руфъс Стоун бяха отведени в мрачната сграда на площад „Лубянка“ и бяха полувлачени, полудърпани по тъмни коридори и стълби, които водеха нагоре. Младежът изгуби представа къде точно се намират в сградата. Най-накрая минаха покрай униформени пазачи и влязоха в поредица от свързани кабинети.
	В последния ги чакаха двама мъже.
	Единият също беше във военна униформа, но много по-украсена от тази на останалите войници и имаше пелерина върху нея. Беше в средата на четиридесетте, със сива, късо подстригана коса и извити в краищата мустаци. Другият беше в средата на двадесетте си години и носеше черен костюм и раирана жилетка.
	— А, Шерлок — посрещна го спокойно Майкрофт. — Това е Негово превъзходителство граф Пьотър Андреевич Шувалов. Граф Шувалов, позволете ми да ви представя брат ми Шерлок.
	Графът го изгледа за един дълъг момент и накрая отново погледна брат му.
	— Да — каза той на перфектен английски. — Предполагам, че прилича на рода ви по бащина линия.


>	Глава 16

	В трапезарията на клуб „Диоген“ беше тихо като в гробница, затова Майкрофт уреди да се хранят в Стаята на непознатия. Поне там четиримата можеха да водят сериозен разговор.
	Майкрофт седеше начело на масата, Шерлок му беше отляво, а Еймиъс Кроу — отдясно. Руфъс Стоун беше срещу него.
	Младежът се огледа. Не можеше да повярва, че това беше стаята, от която беше започнало цялото приключение. Провери килима за петна от кръв, като си спомни нещастника, който толкова отчаяно желаеше семейството му да получи някакви пари, че се беше самоубил по нареждане на „Парадол Чеймбър“, за да провокира Майкрофт да замине за Русия. Или килимът беше почистен идеално, или беше сменен с нов.
	Големият Холмс и Кроу обсъждаха какво смяташе да прави американското правителство с Аляска, след като най-накрая бяха платили за нея. Шерлок отново насочи вниманието си към вечерята. Мълчаливи, облечени в черно келнери носеха купи със супа на масата.
	Американецът се опули подозрително към кремавата червеникава течност.
	— Това става ли за консумиране от човек? — попита той. — Прилича на нещо, направено от краве мляко и кръв.
	— Това е борш — отвърна Майкрофт. — Руска супа с червено цвекло и _сметана_. Помислих, че можем да споделим някои неща от пътуването си с теб. Готвачът ни се оказа доста отзивчив. Дори неочаквано авантюристичен. Не знаех, че може да готви нещо различно от супа „Уиндзор“, но прие предизвикателството с охота.
	— Като заговорихме за предизвикателства — започна Стоун, — има ли някакви новини за мистър Кайт? — Попипа с пръсти ръката си, където дрехите прикриваха голяма рана. В гласа му се усещаше гняв, че не е довършил започнатото с едрия мъж с червената брада.
	Майкрофт поклати тъжно голямата си глава.
	— Нито дума. Като че ли е потънал вдън земя. Предполагам, че „Парадол Чеймбър“ са го скрили някъде — в случай че са склонни да прощават, разбира се.
	— Какво стана с останалите от театралната трупа? — попита Шерлок.
	— Както в случая с мистър Кайт, вероятно се крият някъде. — Лицето на големия Холмс беше гробовно сериозно. — Да бъда толкова близо до „Парадол Чеймбър“ — да бъда толкова близо до мисис Лорън, която смятам, че е един от най-важните членове на организацията — и да не го осъзная… това ме гложди, Шерлок. Умът ми беше засегнат от обвиненията в убийство и последващото ми, макар и кратко, хвърляне в килия. Трябваше да усетя, че има нещо странно в цялата тази трупа. Трябваше да усетя, че от самото начало ни е направена постановка.
	— Знаеш ли нещо за Уормърсли?
	— Имам отговор на този въпрос. По разбираеми причини граф Шувалов няма намерение да ни го предаде. В момента се намира в килиите на площад „Лубянка“. Каква ирония, като се има предвид фактът, че изминахме целия онзи път до Москва, защото смятахме, че се намира точно там. — Майкрофт въздъхна. — Променил се е. Не е мъжът, за когото го мислех. Предполагам, че пътуването по света причинява подобно нещо, затова имам намерение да пътувам колкото се може по-малко през останалата част от живота си.
	— Изненадан съм, че Шувалов ти е повярвал толкова лесно — избоботи Кроу, който продължаваше да се блещи подозрително в купичката си. Накрая разбърка супата си с лъжицата.
	— Това е друга ирония на съдбата — отвърна Майкрофт. — Познавах Шувалов много по-бегло, отколкото Уормърсли, но въпреки това точно тази връзка оцеля благодарение на доверието, а другата беше прекратена. Двамата с Шувалов се разбираме добре. Мислим по сходен начин. Когато го информирали, че съм арестуван, веднага се обадил да ме отведат при него. Пихме чай и говорихме много цивилизовано. Той се извини за всякакво грубо поведение, което хората му са упражнили върху мен, а аз се извиних, че съм пристигнал в страната му без необходимото уведомление. Така трябва да протичат международните срещи — любезно и с напитки, а не чрез употребата на тренирани да убиват соколи.
	— И той повярва на цялата тази невероятна история?
	— Когато Шерлок разказа всичко, то отговаряше на уликите. Хората бяха видели сокола с металните нокти и боя между Шерлок и Уормърсли и мистър Стоун и мистър Кайт. А и Шувалов вече беше получил доклади за ареста ми тук, в Лондон, за убийство. Той има свои агенти в Лондон, разбира се, както аз имам — или по-скоро, имах — в Русия. — Майкрофт млъкна за миг замислен. — Макар че неговите агенти _едва_ ли работят тайно за „Парадол Чеймбър“, което е точка за него в нашата игра.
	— Игра? — учуди се Шерлок.
	— Безкрайната стратегическа борба между Русия и Великобритания за контрола над Централна Азия — Афганистан и Индия. Наричаме я Великата игра.
	— Татко е в Индия — отбеляза младежът. — Той се бие там. Това не е игра, Майкрофт.
	Брат му се смути.
	— Прав си, мило момче. Това не е никаква игра, камо ли велика. Седейки тук, в Лондон, в удобния си фотьойл, съм изгубил представа за някои неща. Ако прекараното в Русия време ме научи на нещо, то е, че фигурите, които така безгрижно местим върху шахматната дъска, са истински хора с истински чувства. Това е урок, който ще запомня. — Майкрофт се усмихна колебливо. — Но ти ми напомни, че все още не съм ти показал писмото на татко, което той ми прати от Индия и заради което дойде от Фарнъм дотук. Нося го в мен. Ще ти дам да го прочетеш по-късно.
	Еймиъс Кроу прочисти гърлото си.
	— Какъв е планът? — попита той, като очевидно искаше да смени темата с нещо по-весело. — Какво ще правим от сега нататък? Лично аз планирам да прекарам известно време с дъщеря си.
	— Аз възнамерявам да се върна в квартирата и в кабинета си — отвърна Майкрофт.
	— Предполагам, че ще се прибера в имението Холмс при леля и чичо и при прекрасната мисис Еглантайн — заяви мрачно Шерлок и погледна Руфъс Стоун. За момент мислите му отпътуваха към Фарнъм и към облечената в черно жена, която го наблюдаваше и която изчезна в онази алея. Тогава си помисли, че е мисис Еглантайн, но сега не беше толкова сигурен. Може би беше мис Ифа Димък, която го проверяваше, преди „Парадол Чеймбър“ да вкара в действие сложния си план. Или наистина _беше_ мисис Еглантайн. Шерлок реши, че когато се прибере в имението Холмс, ще стигне до дъното на тази мистерия и ще разкрие истинската причина за влиянието на тази жена върху семейството му.
	— Какви са твоите намерения, мистър Стоун? — попита Майкрофт и прекъсна мислите на Шерлок.
	Цигуларят се усмихна и погледна младежа. Един златен зъб в задната част на устата му проблесна на светлината от свещта.
	— Разбрах, че си се снабдил с хубава цигулка — каза той. — Надявах се да ме удостоиш с честта да ми покажеш как свириш. Два пъти седмично за по един час. Вторниците и четвъртъците устройват ли те?
	— Напълно — отвърна Шерлок.


>	Бележка от автора

	Образът на музея, в който Шерлок е нападнат от хищната птица, се основава на един от спомените ми за музея „Пасмор Едуардс“ в Стратфорд, Източен Лондон. Помня, че ни водеха там от училище в началото на 70-те години, и споменът, който ми е останал, е за голям брой препарирани животни, разпръснати в старите викториански коридори (това и миризмата на мухъл). Тогава разбрах, че Джон Пасмор Едуардс (1823–1911) е бил британски журналист и собственик на вестник, чието наследство се изразява в построяването на 70 големи сгради (предимно болници, библиотеки, училища, оздравителни домове и галерии), както и 11 обществени чешми и 32 мраморни бюста. Истински викториански филантроп.
	Железницата на мъртвите наистина съществува. Само викторианците биха измислили железница специално за умрелите. Ако трябва да бъда честен, ако египтяните имаха железница, със сигурност щяха първи да се сетят за това, но само викторианците щяха да вземат различна такса за билетите от първа, втора и трета класа за превозване на ковчезите. За първи път попаднах на информация за тази железница на мъртвите в една книга за нещата, скрити под улиците на Лондон, и оттогава търся все повече и повече подробности и подобни книги. Някои от най-интересните са следните:
	_London Under London: A Subterranean Guide_ by Richard Trench and Ellis Hillman (John Murray, 1993)
	_Underground London: Travels Beneath the City Streets_ by Stephen Smith (Abacus, 2005)
	_Necropolis: London and Its Dead_ by Catharine Arnold (Pocket Books, 2005)
	Образът на „Кингс Тиътър“ в „Уайтчапъл“ е основан до голяма степен на „Тиътър Роял“ в Стратфорд. Докато бях ученик, изнасяхме множество аматьорски представления и някои от тях — на сцената на „Тиътър Роял“. Той е построен през 1888 г. Прекарах доста време зад сцената, за да усетя атмосферата.
	Приключението на Шерлок и Майкрофт в Русия беше — изненадващо — много трудно за проучване. По-голямата част от историческите книги за страната са съсредоточени върху Руската революция (1917), годините на Съветския съюз (основно върху Ленин, Троцки и Сталин) и разпадането на Съветския съюз. Средата на деветнадесети век е като празно петно. Накрая реших да заобиколя малко и да използвам информация от Кримската война (1853–1856), но по-късно същия ден намерих книга с цитати от руски писатели от правилното време, навързани в нещо подобно на документ. Само за справка — книгите, които използвах като източник на информация:
	_A Brief History of the Crimean War_ by Alexander Troubetzkoy (Robinson, 2006)
	_Literary Russia: A Guide_ by Anna Benn, Rosamund Bartlett (Gerald Duckworth & Co, 2007)
	Признавам си, срам не срам, че Уикипедия ме снабди с голямо количество информация за царя, тайната полиция и сделката за Аляска. По-късно намерих броеве на „Лондон Илюстрейтид Нюз“, които датираха от 50-те години на деветнадесети век. В някои от тях имаше доклади от журналист, пътувал до Москва, и аз безсрамно откраднах някои от описанията на града и обитателите му.
	Граф Пьотър Андреевич Шувалов е истинска личност и наистина с ръководил Трето отделение, което е било тайната полиция на царя. Шувалов е прекарал известно време във Франция, където се е запознал с Майкрофт Холмс. Княз Юсупов също е истинска личност и известен почитател на изкуството.
	От неисторическа гледна точка мога да разкрия повече за мислите на Шерлок в последната глава и да споделя, че в следващата книга — която вероятно ще е озаглавена „Огнена буря“ — Шерлок ще се изправи срещу неприятната мисис Еглантайн (заедно с други неща).
	Но дотогава има време…
