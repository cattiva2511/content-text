D>
	На Марта и Хилде
D$


>	Първа част

E>
	Кралят се влюби силно в една еврейка, която носеше името Фермоса — Хубавицата, и забрави жена си.
@	Алфонсо ел Сабио, Кроника генерал, около 1270
E$
E>
P>
	Алфонсо отиде в Толедо
	с кралицата си млада и красива.
	Но любовта заслепява,
	любовта е измамна
	и Алфонсо се влюби в еврейка,
	а тя се казваше Фермоса.
	Да, Фермоса — Хубавицата,
	й викаха, и с право.
	И забрави с нея кралят
	своята кралица.
@	Любовната история на Алфонсо осми с красивата еврейка, Романс от Лоренцо де Сепулведа, 1551
P$
E$


>>	Първа глава

	Осемдесет години след смъртта на пророка им Мохамед мюсюлманите бяха построили световна империя, която се простираше от индийската граница, през Азия и Африка, минаваше по южното крайбрежие на Средиземно море и стигаше чак до брега на Атлантическия океан. В осемдесетата година от завоевателния си поход те преминаха през тясната западна издатина, прекосиха морето и се озоваха в Андалусия, Испания, разрушиха кралството, което християните вестготи бяха въздигнали преди три столетия, и с мощен замах покориха целия полуостров чак до Пиренеите.
	Новите господари донесоха със себе си превъзхождаща култура и превърнаха страната в най-красивата, най-добре подредената, най-многолюдната европейска държава. Планирани от опитни архитекти и надзиравани от мъдра строителна полиция, възникнаха големи великолепни градове, непознати за тази част от континента от римляните насам. Кордова, резиденцията на западните халифи, се считаше за столица на целия Запад.
	Мюсюлманите възстановиха занемареното селско стопанство, а разумните им напоителни системи направиха земята неподозирано плодородна. Те ускориха развитието на минното дело, използвайки нова, високоразвита техника. Жените им произвеждаха скъпоценни килими и отбрани платове, дърводелците и скулпторите създаваха изискани произведения на изкуството, кожарите обработваха всевъзможни кожи. Ковачите им създаваха съвършени предмети за мирни и военни цели. Произвеждаха мечове, саби, ками, по-остри и по-красиви от тези на немюсюлманските народи, ризници с голяма съпротивителна сила, далекобойни оръдия, други тайни оръжия, за които целият християнски свят говореше с боязън. Произвеждаха и нещо друго, тайнствено и страшно, много опасно — смъртоносна избухлива смес, наречена течен огън.
	Корабите на испанските мюсюлмани, ръководени от изпитани математици и астрономи, бяха бързи и сигурни, затова те търгуваха с близки и далечни страни и можеха да снабдяват пазарите си с всички произведения на световната ислямска империя.
	Изкуствата и науките процъфтяваха като никога досега под това небе. Разкошът и изяществото се съчетаваха умело, къщите бяха украсени по особен, забележителен начин. Изкусно разклонената система за обучение и възпитание позволяваше на всеки да се образова. Градът Кордова имаше три хиляди училища, всеки по-голям град имаше своя университет, библиотеките бяха безброй като в разцвета на елинска Александрия. Философи разширяваха границите на Корана, превеждаха древногръцката и световната мъдрост, съобразявайки я със своя начин на мислене, пресъздаваха я в нещо ново. Пъстрото, цъфтящо разказваческо изкуство откриваше неподозирани досега простори за фантазията. Велики поети внасяха промени в богатия, благозвучен арабски език, за да отразява всеки оттенък на чувствата. Мюсюлманите се отнасяха търпимо към покореното население. Те преведоха Евангелието на арабски за своите християни. Многобройните евреи, които бяха лишени от гражданските си права под владичеството на християните вестготи, сега получиха равенство с другите народи. Може дори да се каже, че под крилото на исляма евреите в Испания водеха щастлив и доволен живот, непознат за тях след загубата на собственото им царство. Те предоставяха на халифите министри и лични лекари, градяха фабрики, основаваха големи търговски предприятия, изпращаха корабите си по седемте морета. Без да забравят собствената си староеврейска писменост, развиваха философски системи на арабски език, преведоха Аристотел и съчетаха учението му с мъдростта на собствената си Велика книга и с теориите на световната арабска мъдрост. Създадоха свободна, смела критика на Библията. Обновиха еврейското поетическо изкуство.
	Този цъфтеж продължи повече от три столетия. Ала се надигна голяма буря и го помете.
	Когато мюсюлманите завладяха полуострова, разпръснатите отреди на християните вестготи намериха убежище в северните планини на Испания, основаха малки независими графства в трудно достъпната област и оттам, поколение след поколение, продължиха войната срещу мюсюлманите, война на разбойници и бандити. Дълго време воюваха сами. Накрая папата в Рим обяви кръстоносен поход и високопоставени проповедници държаха пламенни речи с призива мюсюлманите да бъдат прогонени от всички страни, които са откъснали от християните. Тогава кръстоносци от всички страни се стекоха да помагат на войнствените потомци на бившите християнски владетели в Испания. Последните вестготи бяха чакали почти четири столетия и сега нахлуха като буря в южните земи. Изнежените, изтънчени мюсюлмани не можаха да удържат на дивия им устрем; само за няколко десетилетия християните завладяха цялата северна половина на полуострова до реката Тахо.
	Мюсюлманите, притискани все по-силно от християнските войски, повикаха на помощ роднините си от Африка, диви, фанатизирани бойци; много от тях дойдоха направо от голямата южна пустиня Сахара. Те успяха да спрат напредването на християните, но прогониха и цивилизованите, свободомислещи мюсюлмански князе, които дотогава бяха управлявали Андалусия, защото не търпяха религиозните свободи. Африканският халиф Юсуф стана господар и на Андалусия. За да прочисти страната от неверниците, той свика представителите на евреите в главната си квартира в Лусена и им каза:
	— В името на Всемилостивия. Пророкът е осигурил на вашите предци търпимост в земите на правоверните, но с едно условие, което е записано в старите книги. Ако вашият месия не се появи в течение на половин хилядолетие, вие се задължавате — така са обещали бащите ви — да признаете Мохамед като пророк на пророците, по-велик от вашите божии мъже. Петстотинте години изтекоха. Изпълнете договора, признайте пророка, станете мюсюлмани! Или напуснете моята Андалусия!
	Повечето евреи се изселиха, макар че нямаха право да вземат със себе си никакво имущество. Голяма част от тях отидоха в северната част на Испания; защото християните, които вече се разпореждаха там, изграждаха наново разорената от войната страна и имаха нужда от превъзходните стопански умения на евреите, от сръчните ръце и богатите им познания. Дадоха им равни граждански права с християните, които някога бяха отказали на бащите им, осигуриха им и много привилегии.
	Имаше и такива евреи, които останаха в мюсюлманска Испания и приеха исляма. Направиха това, за да спасят имуществата си, като възнамеряваха по-късно, при благоприятни обстоятелства, да заминат за чужбина и отново да се върнат към старата вяра. Ала родината им беше мила, животът в прекрасната страна Андалусия бе сладък и те все забавяха заминаването си. Когато след смъртта на халифа Юсуф на трона се възкачи не толкова строг владетел, те се разколебаха още повече. Накрая престанаха да мислят за изселване. Наистина неверниците нямаха право да влизат в земите на Андалусия; но беше достатъчно от време на време да признават новата си вяра, като посещават джамията и пет пъти дневно произнасят молитвата: Аллах е един и Мохамед е неговият пророк. Бившите евреи продължаваха да изпълняват тайно старите еврейски обреди и в уж прочистената от евреи Андалусия съществуваха много еврейски молитвени домове.
	Покръстените евреи съзнаваха, че тайната им е известна на мнозина и че ако избухнеше нова война, ереста им неминуемо щеше да излезе наяве. Новата свещена война би означавала за тях сигурна гибел. И когато, както предписваше тайно изповядваната религия, се молеха всеки ден за запазването на мира, те го правеха с цялото си сърце.


	Едва когато приседна на стълбището край полуразрушения водоскок в най-вътрешния двор, Ибрахим усети колко е уморен. Беше обикалял цял час порутената къща.
	А нямаше време за губене. Десет дни вече беше в Толедо, съветниците на краля настояваха да чуят решението му, и с право. Трябваше да реши приема ли да стане главен откупчик на данъците или не.
	Търговецът Ибрахим от мюсюлманското кралство Севиля много пъти бе сключвал сделки с християнските владетели, но никога досега не се беше захващал с такова огромно начинание. Финансите на кралство Кастилия бяха в много лошо състояние от години, а откакто крал Алфонсо — оттогава бяха минали петнайсет месеца — загуби лекомислено предприетия поход срещу Севиля, стопанството на страната беше в пълен упадък. Дон Алфонсо имаше нужда от пари, от много пари, веднага.
	Търговецът Ибрахим от Севиля беше безмерно богат. Притежаваше кораби, земи и кредит в много градове на исляма, в търговските центрове на Италия и Фландрия. Ако се впуснеше в рискованото кастилско начинание, трябваше да вложи цялото си богатство, а и най-умният човек не можеше да предвиди дали Кастилия ще преживее бъркотията, която щяха да донесат следващите години.
	От друга страна, крал Алфонсо беше готов да му се отплати, както подобава. Предложиха на Ибрахим да откупи събирането на данъците и митата, да събира приходите от мините и той беше убеден, че ако им предоставеше достатъчно пари, можеше да постигне много по-благоприятни условия, да поиска контрола върху всички приходи на кралството. За съжаление, откакто християните отнеха земята от мюсюлманите, занаятите и търговията все повече западаха; но Кастилия, най-голямото от испанските кралства, имаше плодородна земя, притежаваше изобилни подземни богатства и Ибрахим беше уверен, че ще успее да й върне предишното благосъстояние.
	Ала той не можеше да ръководи отдалеч едно толкова голямо начинание; трябваше да следи за изпълнението му на място, трябваше да напусне своята мюсюлманска Севиля и да се засели в християнския град Толедо.
	Скоро бе навършил петдесет и пет години. Беше постигнал всичко, което е желал. Мъж на неговата възраст и с неговите успехи не биваше дори да си помисля за едно толкова рисковано начинание.
	Ибрахим седеше на порутените стъпала пред отдавна пресъхналия фонтан, опрял глава на ръката си. Изведнъж разбра: макар че от самото начало осъзнаваше в каква опасна авантюра се впуска, беше готов да дойде в Толедо дори само за да живее тук, в тази къща.
	Именно жалката, полуразрушена къща го бе накарала да дойде в този град.
	Между него и този дом съществуваше прастара, необикновена връзка. Той, Ибрахим, един от големите финансисти на гордата Севиля, приятел и съветник на емира, изповядваше още от младите си години вярата на пророка Мохамед, но се бе родил не мюсюлманин, а евреин, и тази сграда, кастильо де Кастро, бе принадлежала на дедите му, семейство Ибн Езра, докато в Толедо управляваха мюсюлманите. Ала когато преди почти сто години тогавашният Алфонсо, шести поред, изтръгна града от ръцете на мюсюлманите, ценният имот стана владение на бароните де Кастро. Ибрахим беше идвал неколкократно в Толедо и всеки път стоеше с копнеж пред мрачната външна стена на замъка. След като кралят изгони бароните де Кастро от Толедо и им отне имуществото, той можеше да разгледа къщата отвътре и да обмисли как да се опита да си върне старото притежание на дедите си.
	С отмерени крачки и жадно търсещи очи той бе обходил многото стълбища, зали, стаи, коридори, дворове. Запусната и грозна беше сградата, повече крепост, отколкото палат. Отвън изглеждаше същата както по времето, когато са я обитавали предците на Ибрахим от семейство Ибн Езра. Но техният дом е бил обзаведен с удобни арабски мебели, а дворовете са представлявали мирни градини. Идеята да изгради отново дома на предците си беше много примамлива. Той щеше да превърне тромавия, западнал кастильо де Кастро в прекрасен, изтънчен кастильо Ибн Езра.
	Що за безумни планове! В Севиля той беше княз между търговците, посрещаха го с радост в двореца на емира, обичаше да общува с поетите, художниците и учените, които емирът бе привлякъл от целия арабски свят. Там се чувстваше много добре, там беше душата му, така беше и с любимите му деца, момичето Рехия и момчето Ахмед. Нима не беше грях и лудост да си играе с мисълта, че би могъл да замени своята благородна, изискана Севиля с варварския Толедо?
	Не беше лудост и със сигурност не беше грях.
	Родът Ибн Езра, най-гордият между еврейските родове на полуострова, беше познал много превратности на съдбата през последните сто години. Злото, което африканците причиниха на евреите с нахлуването си в Андалусия, сполетя Ибрахим още като момче, когато се наричаше Йеуда Ибн Езра. Подобно на другите евреи от кралство Севиля, семейство Ибн Езра избяга в северната, християнска част на Испания. На него, момчето, се падна задачата да остане и да премине към исляма; той дружеше със сина на халифа Абдулла и роднините му се надяваха, че така ще успеят да спасят поне част от имуществото си. Когато се възкачи на трона на баща си, Абдулла върна богатствата на Ибрахим. Князът знаеше, че дълбоко в сърцето си приятелят му е останал привързан към старата вяра, много други хора го знаеха, но не го укоряваха. Сега обаче се надигаше нова война на християните срещу правоверните мохамедани и ако наистина провъзгласяха свещена война, емирът Абдулла губеше право да защитава еретика Ибрахим. Щеше да му се наложи да бяга, както бяха направили близките му, да отиде в християнска Испания, да остави богатството си, да се превърне в просяк. Не беше ли по-умно да се пресели в Толедо доброволно, богат и приветстван?
	Само ако поиска, в Толедо ще му осигурят не по-лошо положение от това в Севиля. Още при първия прикрит намек му бяха дали изгледи да заеме мястото на Ибн Шошан, еврейския финансов министър, починал преди три години. Няма съмнение, тук в Толедо той може да получи всяка служба, която пожелае, дори ако открито възвърне вярата на дедите си.
	През един процеп в стената надничаше кастеланът*. Чужденецът беше дошъл преди близо два часа; какво толкова търсеше сред порутените стени? Неверникът седеше на стъпалата, сякаш си беше вкъщи и искаше да остане завинаги. Хората му, които го чакаха във външния двор, разказаха, че в дома си в Севиля имал петнайсет расови коня и осемдесет слуги, между тях трийсет негри. Неверниците бяха богати и не пестяха парите си. „Вярно, последния път кралят, нашият господар, претърпя поражение, но ще дойде време, когато Светата дева и Сантяго ще бъдат милостиви към нас и ще избием мохамеданите и ще заграбим богатствата им“ — мислеше си кастеланът.
	[* Кастелан — управител на замък. — Б.пр.]
	Чужденецът май изобщо нямаше намерение да си тръгне.
	Търговецът Ибрахим от Севиля продължаваше да седи на стълбите и мечтите го носеха на крилете си. Никога в живота си не бе вземал толкова рисковано решение. Някога, когато африканците навлязоха в Андалусия и той премина към исляма, не беше навършил тринайсет години, не носеше отговорност пред Бога и пред хората, семейството бе взело решението вместо него. Сега трябваше да избере сам.
	Севиля блестеше, великолепна в зрелостта и съвършенството си. Само старият му приятел Муса твърдеше, че мюсюлманското кралство е презряло; според него слънцето на западния ислям бе преминало зенита си и сега залязваше. Тук, в християнска Испания, в тази Кастилия, градежът беше в самото си начало, страната едва започваше да се организира. Всичко тук беше примитивно. Християните бяха разрушили построеното от исляма, после се бяха опитали да го закърпят криво-ляво. Селското стопанство беше в много лошо състояние, селяните обработваха земята по примера на дедите си, занаятите бяха унищожени. В кралството нямаше достатъчно хора, а онези, които живееха тук, разбираха само от война, не и от мирен труд. Той, Ибрахим, трябваше да доведе нови хора, научени да работят, хора, които знаеха как да извадят на бял свят скритите богатства на земята.
	Ще му струва много усилия да вдъхне живот на разорената, западнала Кастилия. Но именно в това беше предизвикателството.
	Трябваше му обаче време, дълги, от нищо несмущавани години на мир.
	Изведнъж Ибрахим прозря: това беше Божият зов, бе го чул още тогава, преди петнайсет месеца, когато след поражението си дон Алфонсо помоли емира на Севиля да сключат примирие. Войнолюбивият Алфонсо беше готов на много отстъпки, даде на севилците някои области, плати високо обезщетение, но упорито отказа да се съгласи с искането на емира за осемгодишен мир. Той обаче, Ибрахим, убеди приятеля си емира да настоява за дълъг мир и да се задоволи с по-малко земя и по-ниско обезщетение. И накрая постигна своето. Подписаха договор за осем дълги, благотворни години мир и положиха под него печатите си. Да, сам Бог беше ръководил ума му и му бе внушил да се бори за този срок. Да не отстъпва и да се бори за мира.
	Същият вътрешен повик го бе довел в Толедо. Ако дойде нова свещена война, а тя е неизбежна, необузданият дон Алфонсо ще се изкуши да развали примирието със Севиля. Тогава той, Ибрахим, ще бъде до него, ще хитрува, ще заплашва и ще убеждава, а ако не може да предотврати намесата на Кастилия във войната, поне ще я забави.
	И за евреите, за неговите сънародници, ще бъде истинска благословия, ако при избухването на войната той, Ибрахим, седи в кралския съвет. Както и по-рано, евреите ще бъдат първите, които ще пострадат от набезите на кръстоносците, той обаче ще простре ръка над тях и ще ги закриля. Защото е техен брат.
	Търговецът Ибрахим от Севиля не лъжеше, когато се наричаше мюсюлманин. Той почиташе Аллах и Пророка, наслаждаваше се на арабската поезия и ученост. Беше привикнал към обичаите на мюсюлманите и ги харесваше; по пет пъти на ден правеше предписаното ритуално измиване, падаше на земята в посока към Мека и произнасяше молитвите, а когато му предстоеше да вземе важно решение или да предприеме рисковано начинание, се обръщаше по вътрешна потребност към Аллаха и прочиташе първата сура на Корана. Ала когато се събираше с другите евреи в подземните помещения на къщата си, за да отбележи саббата, докато изразяваше почитта си към бога на Израил в тайния молитвен дом и четеше Великата книга*, сърцето му се изпълваше с радостно спокойствие. Съзнаваше, че това е вярата, която наистина изповядваше, и откровението на истината на истините го пречистваше от полуистините на седмицата.
	[* Библията — Б.пр.]
	Именно Адонай, старият бог на дедите, вложи в сърцето му горчивото, но и блажено желание да се върне в Толедо.
	Веднъж вече, когато евреите от Андалусия бяха сполетени от най-страшното зло, един Ибн Езра, чичо му Йеуда Ибн Езра, беше оказал голяма помощ на народа си оттук, от Кастилия. Този Йеуда, генерал във войската на тогавашния Алфонсо, удържал граничната крепост Калатрава срещу мюсюлманите и дал възможност на хиляди и десетки хиляди безпомощни евреи да избягат и да се скрият на сигурно място. И сега той, търговецът Ибрахим, ще дойде тук със същата мисия.
	Ще се върне у дома, в тази къща.
	Бързата, могъща игра на въображението му показа къщата, каквато щеше да стане само след няколко месеца. Водоскокът пееше отново, дворът цъфтеше тих и затъмнен, в отвикналите от хора помещения навлизаше нов живот, краката стъпваха по дебели килими вместо по негостоприемния каменен под, по стените се виеха гирлянди от надписи, еврейски и арабски, стихове от Великата книга и от ислямските поети, навсякъде течеше хладна, успокояваща вода и внушаваше ритъма си на човешките мисли и мечти.
	Такава ще бъде къщата и той ще се нанесе в нея, какъвто е в действителност — Йеуда Ибн Езра. Без да ги е повикал, в ума му изникнаха стихове на благословия, които щяха да украсят дома му, стихове от Великата книга на бащите, която от днес нататък ще му замени Корана. „Защото ще рухват планини и ще пропадат хълмове, но моята милост няма да се отдръпне от теб, мирният ми съюз с теб ще трае вечно.“
	Празна, блажена усмивка изгря на лицето му. Пред вътрешния му взор се появиха гордите стихове на Божието обещание, черни, сини, червени и златни, които се виеха по продължение на фриза и украсяваха стената на спалните му покои; те ще се врязват в сърцето му вечер, преди да заспи, и ще го поздравяват сутрин, когато се събуди.
	Той се надигна, разкърши крайниците си. Ще живее тук, в Толедо, в старата, възстановена от него къща на дедите си, ще вдъхне нов живот на нещастната обедняла Кастилия, ще помогне за запазването на мира и ще създаде сигурно убежище на прогонените чеда на Израил.


	Манрике де Лара, първият министър, разясняваше на дон Алфонсо договорите, които бяха подготвени с търговеца Ибрахим от Севиля и чакаха кралския подпис. На разговора присъстваше и кралицата. Открай време владетелките на християнска Испания бяха носители на властта и имаха привилегията да участват в държавните дела.
	Трите документа с изписаните на арабски споразумения бяха оставени на масата. Договорите бяха дълги и обстоятелствени, дон Манрике употреби много време, за да обясни на краля всяка подробност.
	Кралят слушаше с половин ухо. Доня Леонор и първият му министър бяха изхабили много време да го убеждават, преди да се съгласи да приеме на служба неверника. Нали именно той носеше главната вина за суровия мирен договор, който Алфонсо трябваше да подпише преди петнайсет месеца.
	Мирен договор! Приближените му го увещаваха, че е изгоден. Не му се наложи, както се бе опасявал, да отстъпи крепостта Аларкос, любимия град, който беше отнел от врага и присъединил към кралството си още с първия си военен поход. Военното обезщетение също не беше особено голямо. Но осемте години мир! Младият буен крал беше воин до мозъка на костите си и се измъчваше, защото знаеше, че няма да прояви нужното търпение и няма да позволи на неверниците да славят победата си осем безкрайно дълги години. На всичкото отгоре настояваха да сключи второ, съдбоносно споразумение с човека, който му бе наложил позорния първи договор! От сега нататък този човек щеше да бъде постоянно около него и той щеше да се вслушва в подозрителните му предложения. От друга страна обаче, причините, които бяха изтъкнали умната му кралица и изпитаният приятел Манрике, бяха разумни: след смъртта на Ибн Шошан, добрия, предан евреин, ставаше все по-трудно да получат необходимите им пари от големите търговци и банки по света и само този Ибрахим от Севиля беше в състояние да му помогне да преодолее финансовите затруднения.
	Докато слушаше Манрике с привидна небрежност, кралят наблюдаваше замислено доня Леонор.
	Не я виждаха често в кралския замък на Толедо. Тя беше родена в херцогство Аквитания, в топлата Южна Франция, където царуваха изискани придворни обичаи, и животът в Толедо й се струваше недодялан и груб като във военен лагер, макар че градът беше вече сто години в ръцете на кастилските крале. Тя разбираше, че дон Алфонсо е длъжен да живее в своята столица, близо до вечния неприятел, но самата тя предпочете да установи двора си в Северна Кастилия, в Бургос, близо до родината.
	Алфонсо, без да е говорил с някого, знаеше отлично защо този път доня Леонор сметна за нужно да дойде в Толедо. Със сигурност го е направила поради молбата на дон Манрике. Този негов министър и скъп приятел беше сметнал, че няма да се справи без нейната помощ и няма да успее да накара краля да направи неверника свой ескривано. Алфонсо беше убеден в необходимостта от тази стъпка и би я направил и без уговорките на доня Леонор. Но се радваше, че се е съпротивлявал толкова дълго; беше му приятно да има доня Леонор до себе си.
	Как грижливо се бе облякла. А ставаше въпрос само за среща с добрия Манрике. Тя отдаваше голямо значение на вида си и винаги изглеждаше очарователна и едновременно с това царствена. Алфонсо й се присмиваше, но я гледаше с благоразположение. Тя беше почти дете, когато преди петнайсет години напусна двора на баща си, английския Хенри, за да я доведат при него като кралска невеста; но през всичките тези години в неговата бедна строга Кастилия, където поради вечните войни нямаха почти никакво време за сложната придворна куртоазия, бе успяла да запази детската си привързаност към галантните маниери на придворните кавалери.
	Леонор бе съхранила младежкия си вид, макар да беше вече двайсет и деветгодишна. Тя беше спокойна, гордо изправена във великолепната си тежка рокля. Не беше висока, но изглеждаше много представителна с диадемата, която стягаше гъстата руса коса. Под високото, благородно заоблено чело гледаха големи умни зелени очи, малко прекалено студени и изпитателни, но тихата, неопределена усмивка правеше спокойното лице топло и дружелюбно.
	Лесно й беше да му се усмихва, скъпата доня Леонор. Бог го беше дарил с разум и той разбираше не по-зле от нея и от баща й, английския крал, че днес стопанството е не по-малко важно от военното дело. Ала хитрите обиколни пътища, макар да водеха по-сигурно към целта в сравнение с меча, бяха твърде бавни и досадни за него. Той беше войник, не правеше сметки, беше воин и само воин. И това беше добре във време, когато Бог бе призовал християнските князе на непримирима борба срещу неверниците.
	Мислите на доня Леонор също блуждаеха. Тя четеше по лицето на своя Алфонсо какви противоречия се бореха в душата му; как разбираше и се подчиняваше, как скърцаше със зъби и се бунтуваше. Той не беше държавник и никой не знаеше това по-добре от нея, дъщерята на крал и кралица, чиято дръзка, коварна политика от години държеше света в напрежение. Той беше извънредно умен, когато искаше, но буйният му нрав отново и отново заплашваше да разруши стените, издигнати от разума. И тъкмо заради тази дива, ведра енергия тя го обичаше.
	— Виждаш, господарю, и ти, доня Леонор — обобщи дон Манрике, — че той не се е отказал от нито едно свое условие. Но ни дава повече, отколкото който и да било друг.
	— Отгоре на всичко иска да си върне и кастильото — отбеляза гневно дон Алфонсо. — Като алборок! — Алборок беше обичайният подарък, който съгласно правилата на вежливостта придружаваше сключването на всеки договор.
	— Не, господарю — отговори дон Манрике. — Прощавай, забравих да ти кажа. Той не желае да получи кастильото като подарък. Иска да го купи. За хиляда златни мараведи.
	Това беше огромна сума, много повече, отколкото струваха старите развалини. Тази „largesse“, това великодушие, подобаваше на голям господар; но изречени от устата на търговеца Ибрахим от Севиля, подобни думи звучаха като нахалство. Алфонсо стана от мястото си, заразхожда се напред-назад.
	Доня Леонор продължаваше да го наблюдава. Този Ибрахим ще трябва да положи много усилия, за да угоди на нейния Алфонсо. Той си беше рицар, истински кастилски рицар. Как добре изглеждаше, истински мъж, и въпреки трийсетте си години, още момче. Леонор беше прекарала част от детството си в замъка Домфрон; там бе видяла издялана от дърво голяма статуя на Свети Георги, победителя на ламята, който пазеше замъка със своята сила, и ликът му отново и отново й напомняше за дръзкото, решително, малко мършаво лице на нейния Алфонсо. Тя обичаше всичко в него, червеникаворусата коса, късата брадичка, обръсната около устните, за да подчертае още повече дългата, тясна уста. Но най-много обичаше сивите, буйно святкащи очи, които при вълнение излъчваха светло сияние като пред буря. И сега беше така.
	— Той моли само за една привилегия — продължи Манрике. — Моли за разрешение да се яви пред твое величество и да получи документите и подписа лично от твоята ръка. Неговият емир го е направил рицар и той държи на достойнството си. Припомни си, дон Алфонсо, че в страните на неверниците търговецът не отстъпва по уважение на воина, тъй като самият им пророк е бил търговец.
	Алфонсо се засмя и изведнъж си възвърна доброто настроение. Когато се смееше, той сияеше като момче.
	— Нали няма да ме накарате да говоря с него на еврейски? — попита весело той.
	— Латинският му е добър — отговори делово Манрике. — Говори и кастилски.
	Дон Алфонсо, отново без преход, стана сериозен.
	— Нямам нищо против еврейски алфаким — рече той. — Но да направя вашия евреин ескривано майор*… трябва да разберете, че ми е противно.
	[* Escrivano Mayor — главен таен съветник, пазител на кралския печат — Б.пр.]
	Дон Манрике отново приведе доводите, които неколкократно беше разяснявал пред краля през последните седмици:
	— В продължение на цял век водихме война и завладявахме нови земи, затова нямахме време да се погрижим за стопанството на страната. През тези години мюсюлманите събираха плодовете на мира. Ако искаме да премерим сили с тях, имаме нужда от ума на евреите, от красноречието им, от деловите им връзки. Беше истинско щастие за християнските владетели, че мюсюлманите прогониха евреите от Андалусия. Сега чичо ти в Арагон има своя Йосиф Ибн Езра, а кралят на Навара своя Бен Серах.
	— И баща ми — допълни доня Леонор — има своя Аарон от Линкълн. Понякога го хвърля в затвора, но винаги го изважда оттам и го отрупва със земи и почести.
	А дон Манрике заключи:
	— Положението на Кастилия щеше да бъде много по-добро, ако смъртта не бе ни отнела нашия евреин Ибн Шошан.
	Дон Алфонсо помрачня. Напомнянето го ядоса. Трябваше да тръгне на поход против емира на Севиля още преди четири години, но старият Ибн Шошан го спря. Сега на негово място щеше да дойде този Ибрахим от Севиля — така искаха доня Леонор и Манрике — и отново да го предпазва от прибързани решения. Сигурно затова двамата настояваха да му доведат евреина, не толкова поради лошото състояние на стопанството. Смятаха, че той, Алфонсо, е прекалено необуздан, прекалено много воин, и не вярваха, че би могъл да прояви хитрото, жалко търпение, задължително за кралете в тези търговски времена.
	— На всичкото отгоре сте ги написали на арабски! — рече недоволно той и удари с юмрук по масата. — Даже не мога да прочета какво трябва да подпиша.
	Дон Манрике отгатна; кралят искаше да отложи подписването.
	— Щом заповядваш, господарю — отговори с готовност той, — ще наредя да ги препишат на латински.
	— Добре — отвърна Алфонсо. — И не искам да виждам евреина преди сряда.


	Аудиенцията, на която трябваше да се разменят подписите, се състоя в едно малко помещение на замъка. Доня Леонор пожела да присъства; тя също беше любопитна да види евреина.
	Дон Манрике беше облечен в съответствие с поста си; носеше на шията си, окачен на златна верижка, отличителния знак на фамилиар, таен кралски съветник, нагръдна плоча с герба на Кастилия, трите кули на „страната на замъците“. Доня Леонор също беше облечена официално. Само Алфонсо се появи по домашному, не така, както подобаваше за държавен акт; бе облякъл прост жакет с широки, висящи ръкави и удобни обувки.
	Всички очакваха, че Ибрахим ще спази обичая и при появата на негово величество ще се отпусне на едно коляно. Ала той не беше поданик на кастилския крал и имаше самочувствието на голям господар от световната мюсюлманска империя. Затова и беше облечен по обичая на испанските мюсюлмани, загърнат със синя, богато подплатена мантия на сановник, който се ползва с правото да пътува свободно в земите на християнските крале. Задоволи се да поздрави доня Леонор, дон Алфонсо и дон Манрике с дълбок поклон.
	Кралицата заговори първа.
	— Мир теб, Ибрахим от Севиля — каза тя на арабски. Образованите хора в това християнско кралство на полуострова говореха не само латински, но и арабски. Учтивостта към госта изискваше и Алфонсо да се обърне към него на арабски и той бе възнамерявал да стори точно това. Но дързостта на търговеца да не коленичи пред краля го накара да заговори на латински.
	— Салве, домине Ибрахим — поздрави с ръмжащ глас кралят.
	Дон Манрике изложи с няколко общи слова с каква цел бе дошъл търговецът Ибрахим. През това време доня Леонор, застинала в изискана поза, със спокойна, церемониална усмивка на красивите устни, наблюдаваше новодошлия. Той беше среден на ръст, но високите обувки и изправената стойка го правеха да изглежда висок, макар да стоеше отпуснат. От матовокафявото, обточено с къса брада лице гледаха тихи бадемовидни очи, знаещи, малко надменни. Синята сановническа мантия, дълга и добре ушита, падаше на богати дипли от раменете му. Доня Леонор погледна завистливо скъпоценния плат; в християнския свят такива материи се намираха много трудно. Но когато мъжът постъпи на служба при нея, вероятно ще й набави такъв плат, както и онези чудодейни парфюми, за които бе слушала толкова много. Кралят се настани на едно походно легло, нещо като диван; седеше полулегнал, в подчертано небрежна стойка.
	— Надявам се — рече той, след като дон Манрике свърши, — че ще ми доставиш навреме двайсетте хиляди златни мараведи, които се задължи да изплатиш.
	— Двайсет хиляди златни мараведи са много пари — отговори Ибрахим, — а пет месеца не са много време. Но след пет месеца парите ще бъдат у теб, господарю, разбира се, ако пълномощията, които ми дава договорът, не останат само на хартия.
	— Съмненията ти са разбираеми, Ибрахим от Севиля — каза кралят. — Ти успя да си извоюваш почти нечувани пълномощия. Моите приближени ми обясниха, че искаш да сложиш ръка на всичко, с което ме е удостоила Божията милост — на моите данъци, моите мита, моите държавни пари, моите железни и солни мини. Ти си ненаситен човек, Ибрахим от Севиля.
	Търговецът отговори спокойно:
	— Аз се насищам трудно, защото трябва да задоволя теб, господарю. Ти си изгладнелият. Аз ще платя двайсетте хиляди златни мараведи от своя джоб. Все още не се знае каква част от парите, за които ми се полага малка комисионна, ще бъдат събрани. Твоите грандове и рикосомбрес са трудни, брутални господа. Прости на търговеца, госпожо — обърна се той с дълбок поклон към доня Леонор, като заговори на арабски, — че говорим в твое присъствие за толкова прозаични, досадни неща. — Ала дон Алфонсо настоя:
	— Беше по-уместно, ако се бе задоволил да бъдеш мой алфаким като евреина Ибн Шошан. Той беше добър съветник и аз съжалявам за кончината му.
	— За мен е висока чест, господарю — отговори Ибрахим, — че ми оказваш доверието да стана наследник на този умен и преуспял човек. Ала ако искам да ти служа така, както пламенно желае сърцето ми, не бих могъл да се задоволя с пълномощията на благородния Ибн Шошан — Аллах да го дари с всички радости на рая.
	Кралят обаче, сякаш другият не бе казал нищо, продължи, преминавайки към простонародния латински, местния кастилски език:
	— Но ти поиска да пазиш печата ми и според мен това беше, меко казано, неприлично.
	— Аз не мога да събирам данъците ти, господарю — отговори спокойно Ибрахим, като също премина на бавен, малко тромав кастилски, — ако съм само твой алфаким. Бях длъжен да поискам поста на твой ескривано. Ако не съм пазител на твоя печат, грандовете ти ще откажат да ме слушат.
	— Гласът ти и изборът на думите са скромни, както е редно — отговори дон Алфонсо. — Но не можеш да ме измамиш. Онова, което поиска, издава гордостта ти, дори бих казал… — той употреби една силна дума от народния латински, — че си безсрамен.
	— Нашият господар кралят намира, че знаеш цената си — побърза да се намеси дон Манрике.
	— Да — потвърди със звънкия си глас доня Леонор, любезно и на много добър латински, — точно това искаше да каже кралят.
	Търговецът се поклони дълбоко, първо пред Леонор, после пред Алфонсо.
	— Познавам цената си — каза той, — познавам и цената на кралските данъци. — Моля, не ме разбирайте погрешно ти, госпожо, и ти, велики и горди кралю, и ти, благородни дон Манрике. Бог е благословил красивата страна Кастилия с много богатства и безкрайни възможности. Но войните, които твое величество и дедите ти бяха принудени да водят, не ви оставиха време да се възползвате от тези блага. Сега ти, кралю, реши да дадеш на страната си осем години мир. За тези осем години можем да добием от планините, от плодородната ти земя и от реките несметни богатства. Познавам хора, които ще научат селяните ти да получават по-голяма реколта от нивите и да умножат добитъка си. Видях и желязото, което е скрито в планините ти, огромни залежи от скъпоценно желязо. Видях мед, лазурит, живак, сребро, затова ще доведа сръчни ръце, които ще ги извадят от земята, ще ги пречистят, смесят и изковат. Ще доведа от ислямските земи хора, господарю, които ще направят оръжейните ти работилници равни на тези в Севиля и Кордова. Има и един материал, за който вие в северните кралства почти не сте чували, нарича се хартия, на който се пише много по-лесно, отколкото на пергамент, и който е петнайсет пъти по-евтин от пергамента, стига да познаваш тайната на производството му. На твоята река Тахо има всичко, което е необходимо за производството на този материал. С негова помощ ще обогатим и задълбочим мисълта, науката и поезията във вашите земи, господарю и господарке.
	Мъжът говореше с размах и убеждение, отправяше блестящите си, меко проникващи очи ту към краля, ту към доня Леонор и те слушаха с интерес, дори с вълнение красноречивия говорител. Дон Алфонсо намери, че онова, което каза този Ибрахим, изглеждаше малко смешно, да, дори съмнително; земните блага не се придобиваха с пот и усилия, воинът ги завоюваше с меча си. Ала Алфонсо имаше и въображение, затова видя богатствата и разцвета на кралството, нарисувани от този мъж. На лицето му изгря широка, радостна усмивка, той отново се подмлади и доня Леонор го погледна с желание.
	Кралят отвори уста и призна:
	— Добре говориш, Ибрахим от Севиля, и може би ще изпълниш част от онова, което обещаваш. Изглеждаш ми умен, енергичен мъж.
	Сякаш съжалил, че приказките на търговеца са изтръгнали от устата му такова признание, той промени бързо тона си и продължи подигравателно, с очевидното желание да подразни госта си:
	— Чувам, че си платил висока цена за моето кастильо, бившето кастильо де Кастро. Сигурно имаш многобройно семейство, та се нуждаеш от голяма къща?
	— Имам син и дъщеря — отговори търговецът. — Но обичам да събирам около себе си приятели, за да се съветвам с тях и да разговаряме. Има много хора, които призовават моята помощ, а бог се радва, когато даваме убежище на нуждаещите се.
	— Очевидно служенето на твоя бог ти струва скъпо — рече кралят. — Аз бих предпочел да ти предоставя кастильото без пари, докато си жив, като алборок.
	— Тази къща — обясни учтиво търговецът — невинаги се е наричала кастильо де Кастро. По-рано е била известна като кастильо Ибн Езра, затова жадувах да я притежавам. Вероятно твоите съветници, господарю, са те уведомили, че въпреки арабското си име аз съм член на семейство Ибн Езра, а хората от нашето семейство не обичат да живеят в домове, които не им принадлежат. Повярвай, господарю — гласът му зазвуча доверително, почтително и дружелюбно, — не нахалството ме подтикна да поискам друг алборок.
	Доня Леонор попита учудено:
	— Как така друг алборок?
	— Вашият ескривано майор — поясни дон Манрике — помоли и получи от нас правото всеки ден да доставяме в кухнята му по едно агне от кралските стада.
	— Тази привилегия е твърде важна за мен — обясни Ибрахим, обръщайки се към краля, — тъй като с нея е бил удостоен чичо ми, служител при твоя дядо, светлейшия крал Алфонсо. Когато се преселя в Толедо и заема поста твой ескривано, аз ще се върна и пред света към вярата на дедите си, ще оставя името Ибрахим и отново ще се нарека Йеуда Ибн Езра, като онзи мой чичо, който е задържал крепостта Калатрава за твоя дядо. Ако ми позволите няколко дръзки и открити слова, кралю и кралице, ще кажа, че ако можех да сторя това в Севиля, никога нямаше да напусна хубавата си родина.
	— Радваме се, че цениш нашата търпимост — каза доня Леонор. Алфонсо обаче попита без заобикалки:
	— Няма ли да ти създадат трудности, когато напуснеш Севиля?
	— Ако ликвидирам делата си там — отвърна Йеуда, — ще претърпя загуби. Не се опасявам от други трудности. Бог ме е удостоил с милостта си и сърцето на емира е разтворено за мен. Той е човек с висш разум и свободна мисъл и ако зависеше от него, можех открито да изповядвам вярата на дедите си и в Севиля. Той ще разбере основанията ми и няма да ми пречи.
	Алфонсо огледа внимателно мъжа, който стоеше пред него почтително, като предан слуга, а му говореше така откровено и дръзко. Този човек беше дяволски умен и това го правеше опасен. Щом предаваше приятеля си, емира, нима щеше да запази верността си към него, християнина? Йеуда, сякаш отгатнал мислите му, заяви почти весело:
	— Напусна ли веднъж Севиля, никога вече няма да мога да се върна. Виждаш, кралю, ако не ти служа добре, аз съм изцяло зависим от твоята воля.
	Дон Алфонсо изпита истински яд и реши да свърши набързо.
	— Ще подпиша сега — заяви той. Обикновено изписваше името си на латински: Alfonsus Rex Castilae или Ego Rex; в последно време обаче все по-често се подписваше на езика на народа си, известен като простонароден латински, романски, кастилски. — Вероятно ти е достатъчно — промърмори подигравателно той, — ако напиша тук само „Yo el Rey“?
	Йеуда отговори със същия шеговит тон:
	— Твоята рубрика, твоята завъртулка е напълно достатъчна за мен, кралю.
	Дон Манрике подаде перото на Алфонсо. Кралят подписа трите документа със затворено лице, бързо, сякаш на инат. Съзнаваше, че се впуска в неприятно, но неизбежно приключение. Йеуда стоеше и гледаше. Беше изпълнен с удовлетворение от постигнатото, изпитваше радостно напрежение от идващото. Благодареше на съдбата, на своя бог Аллах, на своя бог Адонай. Усещаше как ислямската същност се оттегля от него и неволно в ума му изникна благодарствената молитва, която в детските му години го задължаваха да казва при всяко ново постижение: „Слава тебе, Адонай, Боже наш, който ми позволи да постигна и да успея, за да преживея и този ден“.
	След това и той подписа документите и ги връчи на краля, почтително, но не без скрито, лукаво очакване. Като видя подписа, Алфонсо не можа да скрие учудването си, вдигна вежди и набръчка чело; буквите му бяха непознати.
	— Какви са тия работи? — извика той. — Това не е арабски!
	— Позволих си да подпиша на еврейски, господарю — обясни учтиво Йеуда и добави почтително: — Моят чичо, когото милостта на августейшия ти дядо издигна в рицар, винаги се е подписвал на еврейски: Йеуда Ибн Езра А-Наси, князът.
	Алфонсо вдигна рамене и се обърна към доня Леонор; очевидно считаше аудиенцията за приключена. Йеуда обаче каза:
	— Моля за благоволението на ръкавицата. — Тя беше символ на важно поръчение, което рицар даваше на рицар; след успешно изпълненото поръчение ръкавицата трябваше да бъде върната на собственика й.
	Алфонсо реши, че за един час се е наслушал на достатъчно нахални приказки, и понечи да отговори гневно, но предупредителният поглед на доня Леонор го накара да млъкне.
	— Е, добре — промърмори той. Йеуда коленичи и дон Алфонсо му връчи ръкавицата. Веднага след това, сякаш се бе засрамил от станалото и желаеше да възстанови първоначалните си взаимоотношения с другия, изчерпващи се с обикновената сделка, той настави: — Така, а сега побързай да ми намериш двайсетте хиляди златни мараведи.
	Доня Леонор обаче, устремила към Йеуда големите си зелени очи, изпитателни и някак закачливи, добави със звънкия си глас:
	— Радваме се, че се запознахме с теб, господин ескривано.


	Преди да напусне града Толедо, за да уреди делата си в Севиля, Йеуда потърси дон Ефраим Бар Абба, настоятеля на еврейската община — алхамата.
	Дон Ефраим беше дребен, мършав господин на около шейсет години, с невзрачно лице и небиещи на очи дрехи; никой не можеше да познае по вида му каква власт притежаваше. Защото настоятелят на еврейската община в Толедо беше равен по могъщество на княз. Еврейската община, алхамата, имаше собствено правораздаване, нито една власт нямаше право да й се меси. Тя не се подчиняваше никому, освен на краля и на своя „парнас“ дон Ефраим.
	Дребен и зъзнещ, дон Ефраим седеше в препълненото с мебели и книги помещение. Въпреки че времето се затопляше, той беше загърнат в кожи и държеше пред себе си разпален мангал. Тъй като беше добре информиран за ставащото в кралския замък, той знаеше, че човекът от Севиля беше назначен за главен откупчик на данъците и бе станал наследник на алфакима Ибн Шошан, макар че новината за пълномощията му щеше да бъде разпространена официално едва след окончателното му преселване в Толедо. Самият дон Ефраим беше получил предложение да откупи събирането на данъците и да заеме мястото на Ибн Шошан, но според него тази работа беше твърде рискована, а постът на алфаким прекалено опасен именно поради блясъка, който го обкръжаваше. Той беше добре запознат с живота на търговеца Ибрахим, знаеше, че той изповядва тайно еврейската вяра, и разбираше вътрешните и външните основания, които го бяха подтикнали да се пресели в Кастилия. Ефраим често беше сключвал големи сделки заедно с Ибрахим, също толкова често беше сключвал сделки и против него и не му беше особено приятно, че този двулик син на рода Ибн Езра възнамеряваше да премести основната си дейност в неговия Толедо.
	Дон Ефраим седеше на стола си, потъркваше дланта на едната ръка с ноктите на другата и чакаше да чуе какво има да му съобщи гостът. Дон Йеуда говореше на еврейски, с подбрани изрази, издаващи учеността му. Веднага уведоми домакина си, че е взел под аренда доходите на кралската хазна в Толедо и Кастилия.
	— Както чух, ти си отклонил предложението да откупиш данъците — продължи любезно той.
	— Да — отговори дон Ефраим. — Прецених, пресметнах и отказах. Отказах и да стана наследник на нашия алфаким Ибн Шошан — Бог да благослови душата на праведника. Тази служба ми изглежда твърде бляскава за един скромен мъж.
	— Аз приех — отговори просто дон Йеуда. Дон Ефраим стана и се поклони.
	— Твоят слуга ти желае успех, господарю алфаким — изрече тежко той и тъй като Йеуда му отговори само с тиха, тайнствена усмивка, продължи: — Или би трябвало да кажа, алфаким майор?
	— Негово величество кралят — обясни Йеуда, скривайки с мъка триумфа си, — благоволи да ме въздигне като един от своите „familiares“. Да, дон Ефраим, аз ще бъда един от четиримата тайни съветници, ще седя в курията. Ще управлявам делата на нашия господар краля като негов ескривано майор.
	Дон Ефраим го изслуша с необикновено чувство, смесица от възхищение и отвращение, от радост и безпокойство: Какво ли е платил този безумно дързък човек и играч… Надменността го тласка към лудост!… Ще се моля на Всемогъщия да ни пази от злото, което този човек може да причини на Израил!
	Дон Ефраим беше извънредно заможен човек. Слуховете разказваха за огромните богатства на търговеца Ибрахим от Севиля, но дълбоко в себе си дон Ефраим беше убеден, че неговите богатства по нищо не отстъпваха на притежаваното от този изменник и горделивец. Той, Ефраим, криеше парите си и се стараеше да остане незабелязан. Ибрахим от Севиля обаче, типично за представителите на рода Ибн Езра, непрекъснато даваше поводи на хората да говорят за него и живееше в разкош. Какво ли щеше да стане, когато този надарен, двулик и опасен човек заемеше този важен пост в Толедо и предизвикаше бога? Ефраим проговори предпазливо:
	— Алхамата винаги е живяла в съгласие с Ибн Шошан.
	— Боиш ли се, дон Ефраим? — попита любезно дон Йеуда. — Не се бой! Никога не бих помислил да притесня еврейската община в Толедо, камо ли да я притисна. Нали самият аз ще бъда един от членовете й. Дойдох тук, за да ти кажа най-важното. Знаеш, че в сърцето си продължавах да смятам вярата на синовете на Агар само за една полуистинска издънка на нашата стара вяра. Щом заема поста си в Толедо, ще се върна в лоното на Авраам и ще нося пред цял свят името, което ми дадоха отците ми: Йеуда Ибн Езра.
	Дон Ефраим се опита да изобрази на лицето си радостна изненада, но тревогата му нарастваше. И той самият, и алхамата трябваше да останат незабелязани. Във времена като днешните, когато бяха под угрозата на нов кръстоносен поход и ново преследване на евреите, мъдрата сдържаност беше двойно по-необходима. И точно сега този Ибрахим от Севиля с промяната на вярата си щеше да насочи погледите на целия свят към еврейската община на Толедо. Семейството му открай време се стремеше към слава и власт. Всичките му членове се перчеха като фокусници по панаирите. Досега поне бяха живели в Сарагоса, Логроньо и Тулуза, неговият скъп Толедо беше останал пощаден от присъствието им. А сега пристигаше този, най-горделивият и най-опасният от всички!
	Набожният и много умен Ефраим не искаше да бъде несправедлив. Родът Ибн Езра беше чужд на душата му с разкоша и големеенето си, но беше — той признаваше това без уговорки — първият род на Сефарада*, на испанския Израил, беше дал на света учени, поети, войници, търговци, дипломати, които бяха част от блясъка на Юдея и имаха тежест в ислямските и християнските страни. Преди всичко обаче хората от рода Ибн Езра помагаха великодушно на сънародниците си в този век на притеснения и гонения. Те бяха изкупили хиляди евреи от робството на езичниците, бяха осигурили убежище на още много хиляди в Сефарада и в Прованс. Йеуда Ибн Езра, който седеше пред него, също беше надарен с много таланти, при крайно трудни условия се бе издигнал до първия търговец на Севиля. Въпреки това обаче мъж с неговото славолюбие и престъпна надменност беше за Израил повече опасност, отколкото благословия!
	[* Сефарад — Испания на староеврейски. — Б.пр.]
	Дон Ефраим обмисли всичко това за трите секунди, които последваха съобщението на дон Йеуда. На четвъртата той отговори почтително:
	— За нас е висока чест, че си решил да дойдеш тук, дон Йеуда. Бог изпрати на толедската алхама подходящия мъж в подходящото време, за да я води. Нали ще ми позволиш да прибавя към задълженията ти още едно, да положа службата си в твои ръце!
	Дълбоко в себе си обаче той мислеше: О, Всемогъщи, не наказвай Израил твърде сурово! Ти обърна сърцето на този мешумад, на този вероотстъпник, върна го към правата вяра. Не му позволявай да живее в твоя Толедо с разкоша и гордостта, на които е свикнал в Севиля, не умножавай омразата и завистта на народите срещу Израил!
	През това време дон Йеуда каза:
	— Няма да го направя, дон Ефраим. Кой би могъл да ръководи по-добре от теб делата на алхамата? Но ще бъда много горд, ако някой път ме повикате да прочета откъса от писанието в деня саббат като всеки добър евреин. А днес, дон Ефраим, ще ми позволиш да облекча малко съдбата на вашите бедни. Бъди така добър да приемеш дара ми, да речем, петстотин златни мараведи.
	Еврейската община на Толедо никога не беше получавала такъв щедър дар и наглата, игрива, фокусническа, грешна надменност на Йеуда стресна и възмути дон Ефраим. Не, когато този мъж заживееше в Толедо с дръзкия си блясък, той, Ефраим, не можеше да остане парнас на алхамата.
	— Помисли още малко, дон Йеуда — помоли той. — Алхамата не бива и няма да се задоволи с един Ефраим, когато в Толедо живее Йеуда Ибн Езра.
	— Не се подигравай с мен — отвърна му спокойно Йеуда. — Никой не знае по-добре от теб, че водачът на алхамата не може да бъде човек, живял четирийсет години с вярата на синовете на Агар и призовавал Мохамед по пет пъти всеки ден. Самият ти няма да искаш един мешумад* да стане настоятел на толедската еврейска община, признай.
	[* Мешумад — вероотстъпник — Б.пр.]
	Ефраим отново усети неприязън и възхищение. Той не бе споменал нито дума за петното, което тежеше на Йеуда. Ала самият търговец говореше за него с безсрамна откритост, да, дори с гордост, с прословутата гордост на семейство Ибн Езра.
	— Не ми подобава да те съдя — промълви той.
	— Имай предвид, господарю и учителю Ефраим — продължи Йеуда, като го гледаше право в очите, — че след онова първо страшно оскърбление синовете на Агар не са ми причинили нито една несправедливост. Те бяха добри към мен, хранеха ме с богатствата на страната си, обливаха ме с розова вода. Аз обикнах нравите им и макар че сърцето ми се противи, някои от всекидневните обреди са се враснали в мен. Чувствам ги като втора кожа. Много често се случва преди някое важно решение да последвам навика си и да призова Аллаха и неговия пророк, да прочета първите стихове на Корана. Кажи, дон Ефраим, ако това стигне до ушите ти, нали не би се изкушил да провъзгласиш срещу мен голямото отлъчване, херема?
	Дон Ефраим се ядоса още повече, защото мъжът срещу него отново беше разгадал какво ставаше в душата му. Въпреки силния си характер и решителността, с която се бе върнал към вярата на дедите си, този Йеуда положително беше богохулник и свободомислещ. И наистина, за момент дон Ефраим се бе изкушил да се изкачи на алмемора, най-високото място в синагогата, от което се правеха всички съобщения, за да обяви тържествено отлъчването на Йеуда под звуците на шофара, изработен от рог на овен. Но това беше само моментно изкушение; то беше все едно да произнесе проклятие над великия халиф или над краля, нашия господар.
	— Няма друг род, който да е сторил толкова много за Израил като рода Ибн Езра — отговори учтиво, но уклончиво той. — На всички е известно, че лично баща ти те е определил да промениш вярата си още преди да си навършил тринайсет години.
	— Чел ли си посланието, в което нашият господар и учител Моше Бен Маймон защитава онези, които са приели вярата в пророка Мохамед по принуда?
	— Аз съм обикновен човек — отговори с нежелание дон Ефраим — и не се меся в диспутите на равините.
	— Искам да знаеш, дон Ефраим — изрече с искрена топлота дон Йеуда, — че не е минал нито един ден, без да помисля за нашето свещено учение. В подземието на дома си в Севиля съм построил синагога и на всички празници се събират определените десет души, за да произнесат молитвите, както е по предписание. Ще се погрижа да запазя тази синагога и след като се преселя в твоя град. Емир Абдулла е великодушен и е мой приятел; той ще си затвори очите.
	— Кога възнамеряваш да се установиш в Толедо? — осведоми се дон Ефраим.
	— Вероятно след три месеца — отговори Йеуда.
	— Ще ми позволиш ли да те поканя да бъдеш мой гост? — предложи Ефраим. — Къщата ми е скромна, но…
	— Благодарен съм ти, но вече осигурих подслон. Купих от краля, нашия господар, кастильо де Кастро. Смятам да го преустроя и да живея в него с децата, приятелите и слугите си.
	Дон Ефраим не можа да скрие дълбоката си уплаха:
	— Бароните Кастро са отмъстителни и имат голяма власт. Много по-страшни са от другите рикосомбрес. Когато кралят им отне къщата, избълваха яростни заплахи. Ще побеснеят от гняв, когато узнаят, че в нея ще живее евреин. За тях това е неописуем позор и ти си длъжен да обмислиш много внимателно тази своя стъпка, дон Йеуда. Бароните Кастро са могъщи и имат много привърженици. Ще настроят половината кралство срещу теб — и срещу Израил.
	— Много ти благодаря за предупреждението, дон Ефраим — отговори спокойно Йеуда. — Всемогъщият ме е дарил с безстрашно сърце.


>>	Втора глава

	В Толедо пристигна с придружителни писма на краля Ибн Омар, интендант и секретар на дон Йеуда. С него дойдоха мюсюлмански архитекти, художници и занаятчии. Скоро в кастильо де Кастро закипя работа. Бързината и разточителството, с които се извършваше преустройството, възбудиха града. После от Севиля пристигнаха безброй слуги, кервани с коли, на които бяха натоварени разни домакински потреби, трийсет товарни мулета и дванайсет коня. Из града се разнасяха все нови, един от друг по-пъстри слухове за чужденеца, който щеше да дойде.
	Най-после пристигна и той. С дъщеря си Рахел, сина си Алазар и доверения си приятел, лекаря Муса Ибн Дауд.
	Йеуда обичаше децата си и се тревожеше дали момчето и момичето, отрасли в изисканата Севиля, ще съумеят да свикнат с грубия живот на Кастилия. Четиринайсетгодишният Алазар беше предприемчив момък и със сигурност щеше да хареса суровия рицарски свят; но как ли щеше да се почувства Рехия, скъпата му Рахел?
	Тя яздеше редом с него и бащата непрекъснато я поглеждаше нежно, с тиха загриженост. По обичая младото момиче пътуваше в мъжки дрехи. Седеше на седлото като младеж, малко тромава, скована, но смела и свободна като дете. Шапчицата едва задържаше гъстата черна коса. С големите си сиво-сини очи, внимателна и спокойна, тя оглеждаше хората и къщите на града, който щеше да стане неин дом.
	Йеуда знаеше, че тя няма да пожали усилия, за да превърне Кастилия в своя родина. Веднага след завръщането си в Севиля той отиде при нея, за да й разкаже какво го бе накарало да вземе това важно решение. Беше говорил с нея, седемнайсетгодишната, така свободно, сякаш двамата са на еднаква възраст и с еднакъв жизнен опит. Той беше сигурен, че неговата Рахел, колкото и детински да се държеше понякога, притежава прозорливост и ще го разбере. Тя бе част от него и беше — това пролича в разговора им — истинска Ибн Езра, смела, умна, открита към всичко ново, чувствителна и с богато въображение.
	Как ли ще живее тук, сред всички тези християни и войници? Нямаше ли любимата Севиля да й липсва в студения и гол Толедо? Там всички я обичаха. Имаше достатъчно приятелки на нейната възраст, но и господата от обкръжението на емира, опитните, знаещи дипломати, поети, художници се наслаждаваха на компанията на младата Рахел, още полудете, с наивни, но често учудващи с проницателността си въпроси и наблюдения.
	Както и да е, вече бяха в Толедо, ето го и кастильо де Кастро, където щяха да живеят и което от днес нататък щеше да се нарича кастильо Ибн Езра.
	Йеуда беше радостно изненадан, когато видя какво бяха успели да сторят опитните му помощници от негостоприемната, полусрутена къща за толкова кратко време. Каменните подове, където по-рано отекваше всяка стъпка, бяха покрити с дебели меки килими. Покрай стените бяха наредени дивани с удобна тапицерия, отрупани с възглавници. Фризове, червени, сини и златни, обикаляха помещението; втъкани в изкусни орнаменти, арабските и еврейските надписи канеха посетителя да ги разчете. Малки водоскоци, захранвани от изобретателна напоителна система, охлаждаха въздуха. За книгите на Йеуда беше предвидено просторно помещение. Някои лежаха разтворени на пултовете и разкриваха прекрасните си цветни инициали и обковки.
	Влязоха и в патиото, двора, където Йеуда взе голямото решение, застанаха пред фонтана, на чиито стъпала бе седял. Точно както си го беше представял, струята вода се вдигаше и спускаше, равномерна и тиха. Гъстите зелени листа на дърветата задълбочаваха тишината; от короните им висяха наситеножълти портокали и матовожълти лимони. Дърветата бяха грижливо подрязани, цветните лехи, умело подредени, радваха окото с пъстротата си, навсякъде течеше бистра вода.
	Доня Рахел разгледа новата къща заедно с другите, широко разтворила очи, внимателна, без да говори много, но вътрешно доволна. Отведоха я в двете помещения, отредени за нея. Тя се освободи от тясното мъжко облекло, което търкаше нежната й кожа. Трябваше веднага да се очисти от праха и потта.
	До спалнята й имаше баня. В покрития с плочки под беше вграден плитък басейн, снабден с тръби за топла и студена вода. Доня Рахел се изкъпа, обслужвана от бавачката си Саад и камериерката Фатима. Тя се отпусна блажено в топлата вода, вслушвайки се с половин ухо в бъбренето на бавачката и слугинята. Скоро престана да ги слуша и се отдаде на блуждаещите си мисли.
	Всичко беше като в Севиля, даже ваната, в която лежеше. Но самата тя вече не беше Рехия, а Рахел.
	Докато пътуваха, под влияние на непрекъснато сменящите се впечатления, тя така и не бе успяла да осъзнае какво означаваше това. Сега, когато пристигнаха и тя лежеше отпусната в тихата баня, изведнъж я връхлетя с цялата си сила усещането за промяна. Ако все още беше в Севиля, сигурно щеше да изтича при приятелката си Лейла, за да й довери вълненията си. Лейла беше глупаво малко момиче, не разбираше нищо и не знаеше как да й помогне, но беше най-добрата й приятелка. В Толедо нямаше нито една приятелка, хората тук й бяха чужди, градът беше чужд. Нямаше я джамията „Асхар“; викът на мюезина от минарето й, който призоваваше за измиване и молитва, по нищо не се отличаваше от виковете от останалите джамии, но тя го разпознаваше безпогрешно. Тук нямаше и хатиб, който можеше да й обясни някое трудно място от корана. Около нея бяха останали твърде малко хора, с които можеше да бъбри на милия си, добре познат арабски. Трябваше да научи твърдия смешен език на кастилците. От сега нататък ще е заобиколена от хора с груби гласове и жестове, с груби мисли. Кастилци, християни, евреи.
	Тя беше щастлива в светлата, прекрасна Севиля. Баща й бе между първенците на града и тъй като беше дъщеря на баща си, всички я обичаха. Как ще бъде тук? Дали християните ще разберат колко велик човек е баща й? Ще могат ли да разберат и нея, Рахел, да вникнат в характера й? Няма ли и тя да им изглежда чужда и смешна, както те на нея?
	Имаше и нещо друго, още по-страшно. Сега тя беше еврейка пред очите на целия свят.
	Рахел бе израснала с мюсюлманската вяра. Но още когато беше съвсем малка — веднага след смъртта на майка й, сигурно беше петгодишна — баща й я отведе в едно тихо местенце и й обясни шепнешком, подчертавайки всяка дума, че тя принадлежи към семейство Ибн Езра, че това е нещо единствено по рода си, нещо велико, но и голяма тайна, за която не бива да се говори. По-късно, когато тя порасна, баща й разкри пред нея, че е мюсюлманин, но и евреин, и й разказа за еврейското учение и еврейските нрави. Йеуда не задължи дъщеря си да изпълнява религиозните обреди на евреите. Когато веднъж тя го попита направо в какво да вярва и какво да стори, той й отговори дружелюбно, че няма да я принуждава; когато стане възрастен, самостоятелен човек, тя ще реши сама дали да поеме върху себе си почетното, но не безопасно бреме на тайното еврейство.
	Това, че нейният баща й предостави избор, я изпълни с гордост.
	Веднъж тя не успя да удържи на изкушението и довери на приятелката си Лейла, че всъщност тя е една Ибн Езра. Стана й много странно, когато Лейла отговори:
	— Аз го знаех. — И след кратко мълчание добави: — Бедничката ми.
	Рахел никога вече не заговори с Лейла за своята тайна. Но когато се срещнаха за последен път, Лейла плака без глас и й каза:
	— Винаги съм знаела, че ще стане така.
	Неприличното, глупаво съчувствие на Лейла подтикна Рахел да разпита баща си какви точно са евреите, към които принадлежеше родът им. Мюсюлманите ги наричаха „народа на книгата“; значи първата й работа беше да прочете тази книга.
	Тя помоли Муса Ибн Дауд, чичо Муса, който живееше в дома на баща й и владееше много езици, да й дава уроци по еврейски. Учеше с лекота и скоро започна да чете Великата книга.
	Още от най-ранни години Рахел беше много привързана към чичо Муса, но го опозна истински едва по време на уроците. Най-близкият приятел на баща й беше дълъг и тънък, по-възрастен от Йеуда; понякога й се струваше направо древен, друг път учудващо млад. От мършавото лице стърчеше месест, силно закривен нос, над него грееха големи, красиви очи, които проникваха дълбоко в душата на човека. Беше преживял много; баща й казваше, че е платил огромните си знания и свободата на духа си с безброй страдания. Но той не говореше за това. Понякога разказваше на детето Рахел за чужди страни, обитавани от странни хора, и това беше много по-вълнуващо от всички приказки и истории, които Рахел чуваше и четеше. Защото нейният приятел и чичо Муса седеше пред нея и беше видял всичко с очите си.
	Муса беше мюсюлманин и спазваше всички обреди. Но изглеждаше небрежен към вярата и не криеше съмненията си към всичко, което не беше знание. Веднъж, докато четяха пророк Исаия, й каза:
	— Той е бил голям поет, може би по-велик дори от пророка Мохамед и от пророка на християните.
	Това я обърка. Дали тя, която изповядваше вярата на пророка, имаше право да чете Великата книга? Като всички мюсюлмани, и Рахел произнасяше всеки ден първата сура на корана, а в последния седми стих се казваше, че Аллах трябва да държи правоверните далече от пътищата на онези, които са си навлекли гнева му. Тези лишени от милостта на Аллаха хора, обясни приятелят й, хатибът от джамията „Асхар“, били евреите; Аллах дал воля на гнева си към тях, като изсипал на главите им страшни беди. Дали и тя, като четеше Великата книга, не бе тръгнала по грешен път? Рахел събра смелост и попита Муса. Той я погледна продължително и с обичайната си любезност каза, че Аллах не би могъл да се разсърди на рода Ибн Езра.
	Това прозвуча разбираемо. Всеки можеше да види, че Аллах е милостив към баща й. Не само го бе дарил с извънредна мъдрост и меко сърце, но и го беше благословил с всички външни богатства и световна слава.
	Рахел обичаше баща си. Той беше олицетворение на героите от любимите й песни и приказки, на достойните владетели и умните везири, на мъдрите лекари, придворни и магьосници, на пламтящите от любов младежи, за които копнееха всички женски сърца. Освен това баща й беше обкръжен от опасна тайна: той беше от рода Ибн Езра.
	От всичко преживяно през детството си Рахел запази най-дълбоко в сърцето си онзи тайнствен, многозначителен разговор, когато бащата шепнешком обясни на петгодишното дете, че и то е от рода Ибн Езра. След години този разговор бе засенчен от друг, още по-важен. Когато се върна от дълго пътуване в северния Сефарад, в християнска Испания, бащата отведе дъщеря си настрана, както някога, и й разкри с приглушен глас опасностите, които заплашвали тайните евреи в Севиля поради предстоящата свещена война; а после, с тон на разказвач на приказки, едва ли не шеговито, продължи:
	— И тук, вярващи, започва историята за третия брат, който оставил светлия, сигурен ден и отишъл „в златистия сумрак на пещерата“.
	Рахел разбра веднага и попита с тона на слушателите на приказки:
	— И какво станало с този мъж?
	— За да узная това — отговори баща й, без да сваля настойчив поглед от лицето й, — ще отида лично в мрачната пещера. — След като й даде малко време да свикне с онова, което й бе разкрил, продължи: — Когато беше още дете, дъще, аз ти казах, че един ден трябва да избереш. Моментът настъпи. Няма да те моля да дойдеш с мен, няма да настоявам да останеш. Тук има много мъже, млади, умни и образовани, добри по характер, които ще се радват да те вземат за жена. Ако пожелаеш, ще те дам на някого от тях и няма да се срамуваш от зестрата си. Помисли добре и след една седмица ще те попитам какво е решението ти.
	Без да се колебае, Рахел помоли:
	— Би ли желал баща ми да ми окаже благоволението да ме попита още сега?
	— Добре, питам те сега — отговори баща й и тя каза:
	— Онова, което реши баща ми, е правилно и каквото стори той, ще сторя и аз.
	Сърцето й се стопли от обич към него, от съзнанието, че двамата бяха така дълбоко привързани един към друг. И неговото лице изрази голямата му радост.
	Постепенно Рахел научаваше за живота и приключенията на еврейския народ. Сънародниците й бяха живели винаги сред големи опасности, сега отново бяха заплашени от мюсюлманите и християните, но това беше голямото изпитание, изпратено им от Бога, който ги беше направил единствени сред човеците и ги бе избрал за свой народ. Сред този народ обаче, призвания, дълго изпитвания, имаше един избран род: Ибн Езра. Затова и Бог бе отличил баща й, един Ибн Езра, като го беше удостоил с важна мисия. Баща й бе чул гласа на Бога и бе отговорил: тук съм, ето ме. И ако досега беше живял в покрайнините на еврейския свят, сега трябваше да се разкрие и да заживее в самия му център. Това, че Йеуда й позволи да надникне в най-съкровената му същност, че й се довери, както и тя на него, я накара да стане завинаги част от еврейския народ.
	Когато най-после пристигнаха на отреденото им място, докато лежеше и се наслаждаваше на топлата баня, тя отново чу думите на баща си. По странен начин в тях се примеси неудържимият плач на приятелката й Лейла. Не, Лейла беше само едно малко момиче, тя не знаеше и не разбираше нищо. Рахел беше благодарна на съдбата, че я е създала от рода Ибн Езра, тя беше щастлива и изпълнена с очакване.
	Когато се пробуди от мечтанията си, отново чу бъбренето на милата, глупава стара бавачка Саад и вечно бързащата Фатима. Жените ходеха напред-назад, влизаха и излизаха от банята, все още не можеха да се оправят в непознатите помещения. Рахел се засмя и отново се превърна във весело, безгрижно дете.
	Тя се изправи и се погледна. Голото момиче с бледокафеникава кожа, по която блестяха безброй водни капчици, вече не беше Рехия, а доня Рахел Ибн Езра. Тя избухна в необуздан смях и попита старата си бавачка:
	— Друга ли съм сега? Личи ли, че съм друга? Кажи ми веднага! — И тъй като Саад не я разбра, тя настоя, все още през смях, със заповеднически тон: — Сега съм кастилка, толедчанка, еврейка!
	Стъписаната бавачка Саад изписка и отговори с тънкия си глас:
	— Не поемай тази вина върху себе си, Рехия, дъщеричке моя, зеница на окото ми! Ти си правоверна и вярваш в Пророка.
	Рахел се засмя отново, помисли малко и отговори вече по-сериозно:
	— Кълна се в брадата на пророка, дойке, откакто съм в Толедо, вече не вярвам толкова силно в пророка.
	Старата се отдръпна назад, дълбоко уплашена.
	— Не бива да си правиш такива шеги!
	— Веднага ме наречи Рахел! — извика сърдито девойката. — Няма ли най-после да ме наречеш Рахел! Рахел, Рахел! Кажи го веднага! — Сетне падна назад във водата и обля старата Саад с фонтан от пръски.
	Когато Йеуда се яви в кралския замък, дон Алфонсо го прие веднага.
	— Е? — попита кралят с обичайната си суха учтивост. — Какво постигна дотук, мой ескривано?
	Йеуда започна да разказва. Неговите репозитарии и правници прегледали списъците на данъците и налозите и започнали да ги поправят и допълват; след няколко седмици щял да представи на краля точни цифри. Сто и трийсет умни и сръчни хора били повикани в страната, повечето от мюсюлманските земи, но и от Прованс, от Италия, та даже и от Англия, за да работят в селското стопанство, рудодобива, занаятите и пътищата. Йеуда добави подробности, спомена цифри; говореше свободно, по памет.
	Кралят го слушаше с привидна небрежност. Ала когато Йеуда свърши, попита почти остро:
	— Не говорихме ли, че трябва да построиш нови, големи конюшни? За тях не чух нищо в доклада ти. Каза ми също, че ще изградиш златарски работилници и кралството ми ще може да сече монети. Предприе ли нещо, за да изпълниш това обещание?
	В многобройните си доклади Йеуда беше споменал един-единствен път подобряването на коневъдството и създаването на златарски работилници, затова се учуди безкрайно на добрата памет на дон Алфонсо.
	— С Божията и с твоята помощ, господарю, може би ще успеем да наваксаме за сто месеца онова, което е било занемарявано цели сто години. Струва ми се, че през тези три месеца поставихме нелошо начало.
	— Вярно е, че си сторил добри неща — призна кралят. — Но аз не владея изкуството на чакането. Казвам ти открито, дон Йеуда, вредите, които ми нанасяш, ми изглеждат по-големи от ползите. Доскоро бароните ми, макар и неохотно, с много увъртания, плащаха допълнителни данъци за военни цели; както ме увериха, това бил главният източник на доходи в хазната. А откакто ти си мой ескривано, те се позовават на дългия мир, който се очертава, и отказват да плащат.
	Йеуда се ядоса. Кралят приемаше постигнатото без нито една дума на благодарност и му отправяше неоснователни упреци. Съжали, че доня Леонор се бе върнала в Бургос; светлото й, ведро присъствие щеше да направи разговора много по-приятен. Все пак той преглътна недоволството си и отговори с почтителна ирония:
	— В това отношение грандовете ти приличат на безправните ти поданици. Когато трябва да се броят пари, всеки търси повод да откаже. Но съображенията на бароните ти са правно неиздържани и опитните ми репозитарии ще ги оборят много лесно. Скоро ще те помоля с цялото подобаващо почитание да подпишеш предупредително писмо до твоите рикосомбрес, което се опира на закона.
	Макар че самият той се гневеше твърде често на безсрамието и надменността на грандовете си, кралят се вбеси, че един евреин се осмеляваше да говори непочтително за тях.
	— Ти беше човекът, който ни натрапи цели осем години мир — напомни му сърдито той. — И сега трябва да си помагам с търговски и писарски хитрини.
	Йеуда отново обузда гнева си.
	— Тогава твоите съветници признаха, че дългият мир ще е от полза много повече за теб, отколкото за емира на Севиля. Селското стопанство и занаятите са западнали, бароните ти измъчват безмилостно гражданите и крепостните. Трябва ти дълъг мир, за да промениш това.
	— Така е — отвърна горчиво Алфонсо. — Аз стоя бездеен, докато другите се бият с неверниците, а ти въртиш търговия и мислиш за селяните.
	— Това не е само търговия, господарю — отговори спокойно Йеуда и в гласа му имаше търпеливо поучение. — Твоите грандове станаха надменни, защото ти се нуждаеше от тях, докато бушуваше война; време е да им дадеш да разберат, че ти си кралят.
	Алфонсо застана плътно пред евреина и го погледна втренчено с искрящите си сиви очи.
	— И какви криви пътища си измислил, хитри мой ескривано? — попита ехидно той, — за да измъкнеш парите и лихвите на парите си от джобовете на моите барони?
	Йеуда не отстъпи нито крачка.
	— Аз разполагам с неограничен кредит, господарю, а това означава, че имам и много време. Затова съм в състояние да давам големи суми на твое величество, без да ме е страх, че ще ми бъдат върнати едва след месеци. Планът ми се основава на тази реалност. Ще поискаме от грандовете ти да признаят по принцип данъчното ти право, но няма да настояваме за бързо плащане. Ще отсрочим вноските им веднъж, втори път. Срещу това ще поискаме ответни услуги, които няма да им струват много. Ще искаме да дадат привилегии на някои градове и села, fueros, за да могат обитателите им да разполагат с известна независимост. Ще направим така, че все повече градове и села да не се подчиняват вече на бароните, а само на теб и да отговарят само пред теб. Гражданите ще плащат данъците си доброволно и навреме, с по-голяма готовност от грандовете ти, сумите ще бъдат по-големи. Селският труд, усърдието на занаятчиите и бързо развиващата се търговия в градовете са твоята сила, господарю. Умножи правата им, само така ще намалиш силата на опърничавите грандове!
	Алфонсо беше твърде умен и не можеше да не признае, че този път е изключително хитър и единствен може да донесе успех. Безсрамните му барони наистина трябваше да бъдат укротени. И в другите християнски кралства на Испания, в Арагон, Навара и Леон, владетелите се опитваха да подкрепят гражданите срещу бароните. Ала го правеха по много предпазлив начин. Кралете също бяха грандове, нямаха нищо общо с тълпата, те бяха рицари и не искаха да признаят дори пред себе си, че се съюзяват с простолюдието срещу благородниците. Никой досега не се беше осмелявал да изрази това пред него така ясно и без заобикалки. Този чужденец нямаше никаква представа от същността на рицарството, той не разбираше благородниците, а се осмеляваше да ги хули пред краля си. И затова Алфонсо му беше благодарен и го мразеше.
	— Ти сериозно ли смяташ, че писанията и приказките ти ще накарат един Нунес или Аренас да се откаже от градовете и селата, които му принадлежат? — попита подигравателно той. — Моите барони са рицари, хитрецо, не търговци или адвокати.
	Йеуда отново преглътна обидата.
	— Твоите господа рицари ще трябва да се научат, че правото, законът и договорът са нещо също толкова силно и истинско като техните замъци и мечове. Сигурен съм, че мога да ги науча на това, ако се опра на помощта и съучастието на твое величество.
	Кралят не искаше да си признае колко силно впечатление му бяха направили спокойствието и увереността на Йеуда. Реши да държи на своето докрай.
	— Може би в крайна сметка ще ги принудиш да дадат свобода и пазар на няколко мръсни градчета, но ти казвам, че никога няма да успееш да ги накараш да си плащат данъците. И са прави. В мирно време грандовете не плащат данъци. Така се заклех пред тях, подписах и подпечатах клетвата си, когато ме направиха крал. Yo el Rey. А сега благодарение на твоята мъдрост няма да имаме война цели осем години. На това се позовават бароните ми, на това настояват.
	— Нека твое величество ми прости — продължи с непоколебимо спокойствие дон Йеуда, — но ще защитя краля срещу краля. Твоите барони не са в правото си, съображенията им нямат законно основание. Наистина няма да имаме война цели осем години, това е най-съкровената ми надежда, но светът те познава и всички са уверени, че след това отново ще водиш голяма война. А господата са задължени да ти помагат, когато воюваш. Мой дълг като ескривано е да положа всички необходими усилия, за да подготвя тази война, както трябва. Това означава, че финансирането трябва да започне още отсега. Би било твърде неразумно да започна да събирам данъци едва когато войната бъде обявена. Ще въведем годишни вноски, сумите няма да бъдат големи, на първо време ще обложим с тях само градовете ти. Срещу това ще ги дарим с известни свободи и те ще бъдат радостни да ти окажат тази малка услуга. Бароните ти са рицари и рицарските добродетели няма да им позволят да ти откажат онова, което вече получаваш от гражданите.
	Дон Йеуда млъкна, за да даде време на краля да обмисли чутото. След малко продължи с нарастваща увереност.
	— Освен това ти, господарю, ще извършиш един акт на най-висше рицарско великодушие, с който ще принудиш грандовете да ти осигурят годишните вноски.
	— Значи това, което си измислил дотук, не ти е достатъчно? — прекъсна го недоверчиво дон Алфонсо.
	Без да се засяга, Йеуда продължи да излага плана си:
	— След онзи злощастен поход в ръцете на севилския емир останаха твърде много пленници. Твоите барони явно не бързат да изпълнят задължението си и да ги откупят.
	Дон Алфонсо се изчерви. Обичаят повеляваше васалът да откупи оръженосеца си, баронът да откупи васала си, попаднал в плен, докато е бил на служба. Бароните признаваха това свое задължение, но този път го изпълняваха с особена неохота. Те обвиняваха краля, че привързаността му е довела до провал на похода и до тежко поражение. Много му се искаше да заяви гордо, че поема върху себе си откупуването на всички пленници, за да натрие носовете на бароните си, но сумата беше огромна и той не можеше да си позволи този великодушен жест.
	Но до него беше Йеуда Ибн Езра и той каза:
	— Предлагам ти почтително, кралю, да откупиш всички пленници със средствата от хазната си. А от бароните, които ще получат обратно васалите си, ще поискаме да признаят по принцип правото ти да събираш данъци за войната още отсега.
	— А ще може ли хазната ми да понесе този товар? — попита уж небрежно дон Алфонсо.
	— Аз ще се погрижа за това, господарю — отговори също така небрежно Йеуда.
	Лицето на краля засия.
	— Планът ти е великолепен — отговори признателно той. Пристъпи по-близо до своя фамилиар и докосна плочката на гърдите му. — Ти си разбираш от работата, дон Йеуда.
	Само след миг обаче в благодарната му радост се примеси горчивото прозрение, че задлъжняваше все повече и повече на този неприятно умен търговец.
	— Колко жалко — заяви злобно той, — че няма да успеем да засрамим по този начин и бароните Кастро и приятелите им. И знаеш ли, дон Йеуда, мисля, че си навлече голяма беля с бароните Кастро.
	Това извъртане на фактите възмути Йеуда. Враждата между краля и бароните Кастро беше започнала още в детските години на Алфонсо и се бе изострила до крайност, когато той им отне кастильото в Толедо. А сега кралят искаше да натовари него с цялата отговорност за случващото се.
	— Знам, бароните Кастро са побеснели от гняв, че едно обрязано куче омърсява кастильото им, и хвърлят вината върху теб. Но вероятно знаеш, че те ругаят и обиждат твое величество вече много години.
	Дон Алфонсо преглътна мъчително, но не отговори на предизвикателството.
	— Е, добре — промърмори след малко той и сви рамене. — Опитай с твоите търговски хитрини и криви пътища. Но моите грандове са изпитани бойци, а с бароните Кастро тепърва ще си имаме ядове.
	— За мен е голяма чест, че одобряваш плана ми, господарю. — Йеуда се отпусна на едно коляно и целуна ръка на краля. Силна, мъжка ръка, обсипана с мънички червеникави косъмчета, но пръстите й лежаха в дланта на дон Йеуда отпуснати, без благодарност.
	На следващия ден в кастильо Ибн Езра пристигна дон Манрике де Лара, първият министър на краля, за да засвидетелства почитанията си към новия ескривано; министърът беше придружен от сина си Гарсеран, близък приятел на дон Алфонсо.
	Дон Манрике, който очевидно беше много точно осведомен за вчерашната аудиенция, каза:
	— Изненадах се, че си решил да отпуснеш на краля, нашия господар, огромната сума за откупуването на пленниците. И не е ли малко опасно — попита шеговито той, — когато един могъщ крал дължи някому толкова много пари?
	Дон Йеуда му отговори с малко думи. Още не бе преодолял гнева си от високомерието и недоверието на краля. И преди знаеше, че във варварския Север почитат само воините, а за хората, които създават благосъстоянието на страната, говорят с глупаво пренебрежение; но не беше помислял, че ще му създават толкова затруднения.
	Очевидно дон Манрике бе отгатнал какво ставаше в душата му и, сякаш за да извини недодяланите обноски на краля, обясни, че не бивало да се сърдят на младия войнствен монарх, ако предпочита да разсича трудностите с меча си, вместо да сключва договори. От най-ранното си детство дон Алфонсо обикалял от един военен лагер в друг и се чувствал по-добре на бойното поле, отколкото на масата за преговори. Но, прекъсна се дон Манрике, той не бил дошъл да говори за работа, а да поздрави колегата си с настаняването му в Толедо и помоли дон Йеуда да покаже на него и на сина му къщата, за чиито чудеса говорел целият град.
	Йеуда с удоволствие изпълни ролята на гид. Минаха покрай безмълвните, дълбоко покланящи се слуги, прекосиха покритите със скъпоценни килими помещения, безброй коридори и стълбища. Дон Манрике хвалеше с думи на познавач, дон Гарсеран наивно и с възхищение.
	В градината срещнаха децата на дон Йеуда.
	— Това е дон Манрике де Лара — представи гостите домакинът, — първият съветник на краля, нашия господар, и почитаемият му син, рицарят дон Гарсеран.
	Рахел огледа гостите с детско любопитство. Тя се включи в разговора, без да се смущава, но латинският й се оказа недостатъчен, макар че беше учила усърдно, и като се смееше на грешките си, помоли господата да говорят на арабски. Разговорът стана още по-оживен. Двамата гости похвалиха остроумието на доня Рахел, умението й да си служи с модните изрази, които на арабски звучаха двойно по-обстоятелствено, доня Рахел се засмя и гостите се засмяха заедно с нея.
	Четиринайсетгодишният Алазар, който съвсем не беше глупав, заговори с дон Гарсеран за конете и рицарските упражнения. Младият господин бе запленен от свежия дух и жизнеността на момчето и отговаряше с готовност. Дон Манрике приятелски посъветва домакина да повери момчето си на някой от големите благороднически домове като паж. Дон Йеуда отговори, че вече е мислил за това; но премълча тайната си надежда, че самият крал ще вземе момчето на служба в двора си.
	Други грандове, най-вече приятелите на дома де Лара, последваха примера на дон Манрике и дойдоха на посещение в дома на новия ескривано.
	С най-голямо удоволствие идваха младите господа. Всички без изключение търсеха компанията на доня Рахел. Дъщерите на грандовете се показваха само на големи дворцови и църковни празненства, никога не ги виждаха сами, разговорите с тях бяха само общи и за незначителни неща. За младежите беше приятно разнообразие да се срещат с дъщерята на еврейския министър, която не бе защитена от строгия дворцов церемониал, но все пак беше дама. Те произнасяха пред нея предългите и преувеличени галантности, както изискваше куртоазията, доня Рахел ги слушаше любезно и намираше приказките им по-скоро смешни. Понякога обаче усещаше, че зад тях се криеха грубост и похот; тогава ставаше плаха и се затваряше в себе си.
	Общуването с християнските рицари беше добре дошло за нея, дори само защото й помагаше да овладее местния език, формалния дворцов латински и простонародния латински на всекидневието — кастилския.
	Господата я придружаваха с удоволствие и когато излизаше да разгледа града. Тя седеше в носилката си, от едната й страна яздеше дон Гарсеран де Лара или дон Естебан Илян, от другата страна беше брат й Алазар. Бавачката Саад я следваше във втора носилка. Викачите правеха път на малкото шествие, завършващо с черни слуги. Така обикаляха Толедо.
	Градът се намираше в ръцете на християните вече почти сто години и беше загубил част от величието и разкоша на ислямските градове; той не беше толкова голям като Севиля, но все пак в крепостта и околностите живееха повече от сто хиляди души; по-вероятният им брой беше двеста хиляди, което правеше Толедо най-големия град на християнска Испания, по-многолюден от Париж и много по-голям от Лондон.
	В това време на непрекъснати войни всички големи градове бяха крепости, дори веселата и безгрижна Севиля. В Толедо обаче всеки отделен квартал бе заобиколен от високи стени и кули, а много от благородническите домове представляваха истински малки крепости. Укрепени бяха всички порти, всички църкви и мостовете на река Тахо, които от подножието на огромния мрачен хълм, на който се издигаше градът, водеха към вътрешността на страната. Вътре в крепостта обаче се трупаха къща до къща, целият хълм бе застроен, стълбите между къщите бяха тъмни и тесни, често много стръмни, и доня Рахел ги наричаше подозрителни клисури. Навсякъде се виждаха ъгли, ръбове, стени, в които бяха вкопани тежки, огромни, обковани с желязо порти.
	Почти всички големи и солидни постройки бяха от времето на мюсюлманите, лошо поддържани, почти непроменени. Дълбоко в себе си доня Рахел беше убедена, че по време на ислямското владичество всичко тук е било много по-красиво. Затова пък се радваше на пъстрото човешко множество, което изпълваше града от ранна сутрин до късна вечер, особено главния площад Сокодовер — прастаро пазарище. Хората вдигаха шум, конете цвилеха, магаретата ревяха, всички се бутаха и блъскаха, пречеха си, непрекъснато ставаха задръствания, улиците бяха пълни с боклуци. Ала Рахел почти не усещаше липсата на красивата и подредена Севиля, защото се възхищаваше с цялото си сърце на силния, пълен с живот Толедо.
	Правеше й впечатление колко плахи и сдържани бяха тук ислямските жени. Всички ходеха плътно забулени. В Севиля жените от народа сваляха тежкото було, докато работеха и когато отиваха на пазара, а в домовете на просветените благородни господа само омъжените дами бяха забулени, но булата им бяха повече украшения, отколкото за прикритие, много тънки и скъпоценни. Тук обаче, очевидно за да не ги гледат нахалните друговерци, ислямските жени носеха дълги и плътни фереджета, и то през целия ден.
	Младите грандове, горди със своя град, разказваха на Рахел историята на Толедо. В четвъртия ден на сътворението Господ поставил слънцето точно над Толедо, следователно градът бил по-стар от останалата земя. За това имало и доказателства. Толедо съществувал и в разцвета на Картаген, и през шестстотинте години римско владичество, в продължение на три столетия бил управляван от християнските готи, след това четиристотин години от арабите. Сега, едва от сто години, благодарение на славния император Алфонсо, градът отново бил под властта на християните и те щели да останат тук до деня на Страшния съд.
	Най-добрите и славни времена, разказваха младите грандове, градът преживял под владичеството на западните готи, които изповядвали християнството, а сегашните рицари били техни потомци. Тогава Толедо бил най-богатият, най-великолепният град на света. Крал Атанагилд дал в зестра на дъщеря си Брунхилда съкровища на стойност три хиляди пъти по хиляда златни мараведи. Крал Рекаред притежавал масата на еврейския цар Соломон, която се състояла от един-единствен огромен смарагд и била обкована със злато; той притежавал и вълшебно огледало, в което се виждал целият свят. Всичко това било ограбено от мюсюлманите, те го разрушили и отнесли надалече. Неверници, кучета, варвари.
	Особено горди бяха младите господа с църквите си. Любопитна, но и смутена, Рахел разглеждаше внушителните постройки; и те й приличаха на крепости. Рахел си представи колко благородно са изглеждали по времето, когато са били още джамии, заобиколени с дървета, фонтани, редици от каменни колони, училища. А сега всичко беше голо и мрачно.
	В предния двор на църквата „Санта Леокардия“ тя намери водоскок с особено красиви бордюри, изписани с арабски знаци. Горда с умението си да чете старинните куфически писмени знаци, следвайки с пръст гравираните, вече полуизтрити букви, тя започна да превежда: _В името на Всемилостния Бог. Халиф Абд ер Рахман, победителят — Бог да удължи дните му — построи този фонтан в джамията на града Толейтола — Бог да го закриля — през седемнайсетата седмица на годината 323_. Значи това беше станало преди двеста и петдесет години.
	— Много време е минало оттогава — рече дон Естебан, който я придружаваше, и се ухили.
	Младите господа много пъти предлагаха да й покажат вътрешността на някоя от църквите. В Севиля се говореше много за християнските молитвени домове, наричаха ги места на ужаси и идолопоклонство, всички окайваха участта на красивите стари джамии, превърнати от северните варвари в църкви. Рахел гореше от любопитство да види някоя от тези църкви, но едновременно с това усещаше плахост и винаги отклоняваше предложенията учтиво под някакъв претекст. Най-после тя преодоля неловкостта си и влезе в „Сан Мартин“, водена от дон Гарсеран и дон Естебан.
	Вътре цареше полумрак, осветен от десетки свещи. Носеше се аромат на тамян. Там беше и онова, което доня Рахел желаеше и се боеше да види: картини, образи на идоли, забранени от Пророка. Макар че западният ислям пренебрегваше или тълкуваше свободно някои от заповедите му, макар да допускаше мъжете да пият вино и жените да показват лицата си незабулени, хората държаха много строго на предписанието да не се изобразява Аллах на картина, да не се правят изображения на живи същества, на хора и животни. Ала християнската църква беше цялата в образи, оформени от камък и дърво, други хора и животни бяха нарисувани плоски и многоцветни на дървени повърхности. Ето какви бяха изображенията на идолите, прокълнати от Аллах и Пророка.
	Всички хора, удостоени от бога с разум, чувство, морал, все едно евреи или мюсюлмани, трябваше да изпитат отвращение от тези картини. Те бяха дълбоко смущаващи, застинали като вледенени и въпреки това живи, странно недействителни, полумъртви, заприличаха й на рибите по пазарите. Тези варвари се осмеляваха да се приравняват с Аллаха, създаваха хора по негов образ и подобие. Тези глупаци се прекланяха пред каменни и дървени статуи, направени от самите тях, и ги забулваха в дим на тамян. Но в деня на Страшния съд Аллах ще призове пред трона си хората, посмели да правят такива изображения, ще им заповяда да им вдъхнат живот и ако те не могат, ще ги прокълне и изпрати в ада за вечни времена.
	Въпреки това Рахел се почувства странно привлечена. Опияняваща беше представата, че това бе възможно: да изобразиш един човек и да го запазиш за вечността — преходната плът, беглото изражение на лицето, мимиката, която изчезваше само след миг. Умението на смъртните да сторят такова нещо я изпълваше с гордост и едновременно с това й вдъхваше ужас.
	Господата, които я съпровождаха, й обясняваха усърдно и със страхопочитание изображенията на идолите. Спряха пред образа на мъж с мантия, изваян от дърво, който носеше гъска. Това беше светецът Мартин, на когото бе посветена църквата. Той бил офицер и излязъл на бойното поле, въоръжен само с кръст, за да удържи цялата неприятелска армия. Веднъж, когато било много студено, дал палтото си на един бедняк, след което небето го дарило с друго палто. Друг път, когато кайзерът не станал пред него, тронът му се запалил и огънят го принудил да окаже нужната почит на светеца. Всичко това можеше да се види, беше нарисувано на дървени плочки. Доня Рахел усети как главата й се замая. Този мъж беше велик дервиш.
	На друга картина се виждаше мюсюлманско момиче с кошница, пълна с рози, а пред него стоеше смаян арабин с княжески вид и одежди. С едва прикривана ирония дон Гарсеран й разказа, че това били принцеса Касилда и баща й, крал Ал-Менон от Толедо. Касилда, тайно възпитана в християнската вяра от бавачката си, пренебрегвала опасностите и се грижела всеотдайно за християнските пленници, които гладували в кралските затвори. Кралят научил за това от един блюдолизец и я изненадал. Попитал я строго какво носи в кошницата; тя носела хляб, но отговорила: „Рози“. Гневният крал повдигнал капака и хлябът се превърнал в рози. Това беше разбираемо за Рахел. Подобни неща разказваха и нейните арабски истории.
	— Аха — проговори с усмивка тя. — Била е магьосница.
	Дон Гарсеран я поправи строго:
	— Била е светица.
	Дон Естебан Илян й довери, че в дръжката на сабята му била вградена костичка от свети Илдефонсо и тази реликва вече два пъти му спасявала живота в люти битки. Колко магьосници имат тези християни, каза си с учудване Рахел и оживено обясни на придружителите си, че много добро защитно средство било също в деня на битката да накараш някой поклонник от Мека, най-добре дервиш, да плюе в утринното ти питие.
	— Много от нашите воини го правят — обясни убедено тя.
	Сред всичко ново, което Рахел виждаше, чуваше и преживяваше в Толедо, ислямското й минало угасна учудващо бързо. Вече й беше трудно да си представи чертите на приятелката си Лейла или да си припомни пронизителния, разтърсващ глас на мюезина от джамията „Асхар“, който свикваше правоверните за молитва. Но тя полагаше усилия да не забрави, продължаваше да чете на арабски и се упражняваше в изисканата и много трудна арабска калиграфия. Макар да се чувстваше еврейка, тя продължаваше да спазва мюсюлманските обреди, правеше предписаните измивания и изговаряше молитвите. Баща й не възразяваше.
	Постоянното присъствие на бавачката Саад я улесняваше да запази миналото. Вечер, докато старата мохамеданка й помагаше да се съблече, двете бъбреха за онова, което бяха видели, и го сравняваха с живота в Севиля.
	— Не общувай толкова често с неверниците, Рехия, агънцето ми — съветваше я бавачката. — Те всички ще горят в ада, защото са безсрамни, и го знаят, затова са толкова надменни, докато живеят на земята. Султанката им е най-високомерната от всички. Тази неверница живее през цялото време извън харема на мъжа си, султан Алфонсо, в някакъв северен град, и хората говорят, че бил студен и горд като самата нея.
	Това беше истина. Неверниците бяха надменни и горди. Доня Рахел още не бе виждала краля им. Дори баща й, който все пак беше един от съветниците му, се срещаше рядко с господаря си.
	От своя интендант и секретар Ибн Омар, който бе изградил добра осведомителна мрежа, дон Йеуда узна колко враждебно са се настроили към него големите благородници в кралството. След смъртта на умния Ибн Шошан те бяха умножили привилегиите си, а след поражението на краля бяха изискали за себе си нови извънредни права. Сега кипяха от възмущение, че е дошъл нов евреин, още по-хитър и алчен от предишния, който иска да им отнеме придобитото. Те ругаеха, ковяха интриги, подклаждаха народното недоволство. Йеуда изслуша доклада на секретаря си с неподвижно лице. После му нареди да разпространи новината, че новият ескривано защитава потиснатия народ срещу грабителите барони и иска да подобри благосъстоянието на гражданите и селяните.
	Водач на съпротивата срещу дон Йеуда беше архиепископът на Толедо, войнственият дон Мартин де Кардона, близък приятел на краля. Откакто християните си възвърнаха тази част на Испания, църквата водеше ожесточена битка срещу еврейските общини. За разлика от останалото население евреите не даваха десятък на църквата, а плащаха данъци непосредствено на краля. Нито един папски едикт, нито едно решение на кардиналската колегия не бе успяло да промени това старо правило. Архиепископът дон Мартин беше бесен, защото назначаването на дон Йеуда направи евреите още по-твърди отпреди, още по-непоколебими в еретичния им стремеж да не се подчиняват на светата църква. Затова той работеше с всички средства срещу новия ескривано.
	Толкова по-странно бе, че скоро след пристигането на дон Йеуда в кастильо Ибн Езра се появи, и то с приятелски намерения, секретарят на архиепископа, каноникът дон Родриге, който беше и изповедник на краля. Тихият, изключително учтив господин живееше само с книгите. Той говореше, четеше и пишеше на латински и арабски, умееше да чете и на еврейски. Разбираше се с Йеуда, но още по-добре му беше с мъдрия приятел на домакина, Муса Ибн Дауд.
	Помещенията на Муса бяха удобно обзаведени. Старият човек бе преживял две заточения, беше изстрадал много беди и бедност и бе доказал, че може да понася нуждата, без да се оплаква. Но не скриваше, че обича удобствата. С обичайната си добродушна гордост Муса показа на каноника многото тръби на отоплителната инсталация и подплатените с филц стени, които се оросяваха чрез изкусна напоителна система и даряваха благодатен хлад през горещите летни дни. Книгите на Муса бяха наредени грижливо, любимият му писмен пулт бе поставен на добре осветено място. Красивата кръгла зала, подходяща за спокойно съзерцание, се разтваряше към градината.
	Жадният за знания каноник не можеше да се насити на библиотеката. Той се възхищаваше на разнообразните книги от всички области на знанието, на изкусната им калиграфия, на инициалите и пъстрите орнаменти, на красиво изработените и щедро украсени калъфи на свитъците, на елегантните, извънредно здрави корици на подвързаните книги. Най-много обаче го възхищаваше материалът, на който бяха написани повечето книги и който бе почти непознат за християнския свят: хартията.
	Нещастните учени от християнските кралства продължаваха да пишат на пергамент, на животинска кожа, и това не само им костваше повече усилия, но и материалът беше много скъп и трябваше да го пестят. Често писарите трябваше да се задоволяват с вече изписани пергаменти, да изтриват с много усилия написаното преди години, да го изстъргват и заличават, за да изложат собствените си мисли върху старата материя. Кой можеше да знае дали добронамерените днешни писачи не заличаваха най-благородните мъдрости на старото време, за да запазят за бъдещето своите може би глупави и наивни мисли…
	Дон Йеуда обясни на каноника как се произвежда хартията. В мелниците приготвяли каша от белезникава растителна маса, наречена катун, после я разстилали и изсушавали и производството не било скъпо. Най-добрата хартия идвала от Хатива и била едрозърнеста. Наричали я хатви. Дон Родриге претегли в грижовните си ръце една от книгите, написани на хатви, и се учуди като дете. В толкова малко място и тегло се беше побрала толкова много мъдрост. Йеуда му разказа, че възнамерявал да изгради работилници за хартия и в Толедо. Приготовленията вече започнали, имало достатъчно вода, почвата била подходяща за отглеждане на растенията. Дон Родриге беше във възторг. Йеуда обеща да му намери хартия още сега.
	По-късно дон Родриге и старият Муса седнаха сами в малката, отворена кръгла зала и заговориха бавно и отмерено. Дон Родриге разказа, че в християнските страни също били чували за научните постижения на Муса, особено за голямата историческа книга, която пишел, както и за преследванията, на които бил подложен. Муса благодари с учтив поклон. Дълъг и мършав, той седеше удобно на възглавниците, леко приведен, големите меки очи гледаха кротко и знаещо. Не говореше много, но думите му бяха плод на широки познания, на богат опит и зряло обмисляне. Те звучаха поновому и възбуждаха, макар понякога да бяха доста смущаващи.
	Много неща притесняваха каноника в новото кастильо Ибн Езра. Между надписите, които светеха от стенните фризове, имаше няколко еврейски. Не му беше лесно да ги разчете между многото завъртулки и орнаменти, които ги заобикаляха. Горд с познанията си по еврейски, каноникът успя да разбере, че бяха от светото писание, от Книга на Еклесиаста. Да, потвърди Муса, точно оттам били взети, после вдигна тояжката си и показа на новия си приятел как изреченията се виеха между безбройните арабески, губеха се и отново изникваха, прочете му ги и ги преведе на латински. Ето какво гласяха написаните слова:
	Съдбата на синовете човешки и съдбата на животните е съдба една: както умират едните, тъй умират и другите, и едно е диханието у всички, и човек няма предимство пред добитъка, понеже всичко е суета. Всичко отива на едно място: всичко е произлязло от пръст, и всичко ще се върне в пръстта. Кой знае: духът на синовете човешки възлиза ли нагоре, и духът на животните слиза ли надолу, в земята?
	Дон Родриге следеше с внимателен поглед еврейските знаци на стената и се убеди, че Муса преведе съвсем точно. Той помнеше превода на свети Йероним, но там думите звучаха другояче. Май в устата на мъдрия и добродушен Муса дори от словото Божие лъхаше лек мирис на сяра…
	Но какъвто и да беше, мъжът, който се грижеше за библиотеката на кастильо Ибн Езра, привличаше каноника още повече от богатствата й. Спокойно излегналият се на възглавниците си Муса му изглеждаше вечен и безвременен като мъдростта. Понякога му се струваше, че не е по-стар от него самия, петдесетгодишния, друг път обаче му изглеждаше дошъл от древността. Блясъкът на тихите, малко подигравателни очи го омагьосваше и смущаваше; въпреки това усещаше, че с този човек можеше да разговаря много по-свободно, отколкото с повечето искрено вярващи християни.
	Той му разказа за академията, чийто председател беше. Съзнаваше, че неговата скромна школа не можеше да се сравнява с тази на мюсюлманите, но се стараеше да обучава учениците си както в мъдростта на арабите, така и в ученията на древните западни мъдреци.
	— Не мисли, о, мъдри Муса — обясняваше оживено той, — че съм тесногръд. Наредих дори да преведат корана на латински. В академията ми работят и някои неверници, евреи и мюсюлмани. Ако позволяваш, понякога ще ти водя един или друг от учениците си, за да го почетеш с мъдрия си разговор.
	— Направи го, достопочтени дон Родриге — отговори любезно Муса. — Доведи ми някои от учениците си. Но ги предупреди да внимават. И ти също внимавай! — Той посочи друг надпис на стената и дон Родриге се смути още повече, защото изречението беше отново от Светото писание, този път от Пета книга Мойсеева: „Проклет да е, който отбие слепеца от пътя му“.
	Когато най-после се сбогува с домакина, много по-късно, отколкото беше възнамерявал — наистина беше останал неприлично дълго, дон Родриге изрече шеговито:
	— Би трябвало да ти се разсърдя, дон Йеуда. За малко да ме изкушиш да престъпя десетата заповед. Вярно е, че не ламтя да притежавам къщата и животните ти, нито слугите и слугините ти. Но се боя, че пожелах с цялата си душа твоите книги.
	Настоятелят на еврейската община дон Ефраим посети Йеуда, за да поговорят за делата на сънародниците си.
	— Както се очакваше — подхвана той, — славата и блясъкът ти донесоха на общината ни нова благословия, но и нови притеснения. Завистта към твоето величие разпали омразата на архиепископа, този нечестивец Исав*. Дон Мартин извади отново прашния пергамент, онова нареждане на кардиналската колегия отпреди шест години, според което не само синовете на Едом, а и потомците на Авраам са задължени да плащат десятъка си на църквата. Някога благородният алфаким Ибн Шошан — Бог да благослови справедливата му душа — отблъсна напора на остригания. Сега обаче нечестивецът е решил, че е дошло времето да ни притисне до стената. Писмото му до алхамата е пълно със заплахи.
	[* Исав — Първородният син на Исаак, продал първородството на брат си Яков срещу паница леща. Преди смъртта си, чрез измама, измислена от жена му Ребека, Исаак дава благословията си на Яков. От това се поражда дълбоко вкоренената вражда между Израил (потомците на Яков) и Едом (потомците на Исав). Исав символизира онези, които не са избрани от Бога според Неговия промислителен избор.]
	Дон Йеуда знаеше, че зад изискването на десятък от еврейската община се криеше много повече от парите. Ако църквата излезеше победител, основната привилегия на евреите беше застрашена: те вече нямаше да се подчиняват непосредствено на краля, съдбата им щеше да зависи от архиепископа. Дълбоко в себе си дон Йеуда трябваше да признае, че загрижеността на дон Ефраим имаше своите основания. Този път архиепископът можеше да постигне целта си. Дон Мартин беше близък приятел на краля; сигурно постоянно му натякваше, че е длъжен да поправи греха, който бе сторил с издигането на евреина Ибн Езра, като най-после задължи евреите да плащат църковния десятък. Все пак Йеуда се показа уверен:
	— Нечестивецът няма да успее и този път. Впрочем, нали всичко, което се отнася до данъците, е в моята компетентност? Позволи аз да отговоря на писмото на архиепископа.
	Това съвсем не беше в намеренията на дон Ефраим; той не искаше да предостави нито едно от делата си на Йеуда.
	— Никога не бих си позволил — отклони учтиво той — да те натоваря с още задължения, господарю и учителю Йеуда. Всъщност аз съм дошъл да те запозная с една друга, много по-скромна грижа на алхамата. Великолепието на дома ти, излишъкът от блага, с които те е дарил Всемогъщия, славата, с която те е обкръжил чрез милостта на краля, станаха трън в очите на всички врагове на Израил и огромен бодил в черното сърце на архиепископа. Затова непрекъснато втълпявам на алхамата да не привлича вниманието към себе си, да не дразни злите сили с излишен блясък. Моля и теб да не ги дразниш, господарю и учителю Йеуда.
	— Разбирам загрижеността ти, господарю и учителю Ефраим — отговори спокойно Йеуда, — но не я споделям. Моят опит показва, че блясъкът на властта плаши и внушава уважение. Ако покажа слабост или оскъдица, архиепископът ще стане още по-дързък срещу мен и срещу вас.
	На следващия саббат дон Йеуда отиде в синагогата.
	Остана учуден колко гола и мрачна беше тази нова светиня на испанското еврейство; дон Ефраим не търпеше разкош дори тук. Ала когато отвориха светото книгохранилище, където съхраняваха свитъци на тората, арон харкодеш, оттам засияха и заблестяха свещените украси на изписаните рула, скъпоценно избродираните покрови, златните, изкусно изковани подноси и корони.
	Дон Йеуда бе призован да прочете седмичния откъс от писанието. В него се разказваше как Валаам, езически пророк, излязъл на пазара и започнал да ругае народа на Израил, ала Бог го принудил да благослови неговия народ и еретикът възкликнал: „Колко красиви са шатрите ти, Якове, колко прекрасни са скиниите ти, Израил, разпрострели са се като долини, като градини с много вода, като алоеви дървета, засадени от Йехова, като кипариси на брега на реката. Ти поглъщаш народите, езичниците, неприятелите, ти строшаваш костите на преследвачите си“.
	Йеуда прочете стиховете с предписаната стародавна напевност, прочете ги не без усилие, акцентът му вероятно прозвуча чуждоземно на събралите се в синагогата хора, даже малко смешно. Но никой не му се присмя. Еврейските мъже и жени от Толедо го слушаха с уважение, вълнението на говорещия завладя и тях. Този мъж, когото съдбата бе определила да стане мешумад в ранната си младост, се бе върнал доброволно и разкаян в съюза на Авраам и сега той, могъщият, ще помогне благословията, за която се говореше в откъса, да се изпълни и за тях.
	Рахел вече можеше да изповядва свободно юдейската вяра, но с учудване установи, че сега й е много по-трудно да се чувства еврейка. Тя четеше често във Великата книга, мечтаеше с часове, вживяваше се в прочетеното и си представяше историите, които се разказваха там за делата на отците, кралете и пророците. Могъщото, възвисеното, дълбоко набожното, което се описваше там, но и слабото, дребното, злото, всичко оживяваше пред нея и тя беше горда и щастлива, че произхожда от такива прадеди.
	Ала с евреите, които живееха в Толедо, не я свързваше почти нищо, макар да бе изпълнена с твърда и честна воля да се присъедини към народа си.
	За да опознае своите братя, тя ходеше често в еврейския град, в худерията. При тези разходки я придружаваше дон Бениамин Бар Абба, младият роднина на старейшината дон Ефраим. Каноникът Родриге бе въвел дон Бениамин в кастильо Ибн Езра; младият мъж беше един от учениците му, преводач в академията.
	Дон Бениамин беше само на двайсет и три години, но се отличаваше с остър ум и дълбоки знания. В него имаше нещо момчешко, закачливо и дяволито, което привличаше Рахел. Скоро двамата станаха добри приятели. Често се смееха на неща, които никой наоколо не намираше смешни; доня Рахел се обръщаше към приятеля си Бениамин да й обясни някои по-особени въпроси, за които не можеше да се допита до баща си и до чичо Муса.
	От своя страна той й разказваше непринудено за най-съкровените си желания. Например че роднината му дон Ефраим, парнасът на еврейската община, не му харесвал; бил твърде хитър и ако самият той не бил толкова беден, нямало да издържи нито ден повече в дома му. Доня Рахел никога не бе имала беден приятел; тя го измери с учуден и много любопитен поглед.
	Бениамин спазваше еврейските обреди само за да не събуди недоволството на дон Ефраим, но не им отдаваше значение. Затова пък се възхищаваше от арабската мъдрост и обичаше да говори за великите древни народи, вече изчезнали от лицето на земята, особено за елините или йонийците, както ги наричаше. Един от тези йонийци на име Аристотел според него бил равен по мъдрост на учителя Мойсей. При всичко това той се гордееше, че е от еврейския род; защото евреите бяха народът на Библията и вярно я бяха опазили през хилядолетията.
	Този Бениамин беше водач на Рахел в худерията. В Толедо живееха повече от двайсет хиляди евреи, още пет хиляди се бяха заселили извън стените и макар че никой закон не ги принуждаваше, повечето обитаваха своя квартал, защитен от другите с яки стени и укрепени порти.
	Евреите живеели в Толедо от незапомнени времена, разказваше Бениамин; даже градът извеждал името си от еврейската дума „толедот“ — редица от поколения. Първите евреи дошли тук като пратеници на цар Соломон, за да поискат дължимите данъци от варварите. През повечето време живеели добре. Но под властта на християните вестготи страдали от жестоки преследвания. Ожесточено ги преследвал един от собственото им племе, някой си Юлиан, преминал към християните и избран от тях за архиепископ. Издавал все по-строги укази срещу собствените си братя и накрая издействал закон, според който нежелаещите да преминат към християнството трябвало да бъдат продадени в робство. Тогава евреите извикали арабите през морето и им помогнали да завладеят страната. Арабите поставили в градовете еврейски гарнизони под командата на еврейски военни.
	— Представи си, доня Рахел — продължи настойчиво Бениамин — какво е било, когато потиснатите изведнъж са станали господари, а някогашните потисници — роби.
	Бениамин разказваше въодушевено за книгите с поезия и мъдрост, създадени от сефарадските евреи през следващите столетия под владичеството на мюсюлманите. Цитираше й по памет пламтящите стихове на Соломон Ибн Габриол*1 и Йеуда Алеви*2. Разказваше й за математическите, астрономическите и философските писания на Авраам Бар Хия.
	[*1 Соломон Бен Йеуда Ибн Габриол — голям еврейски поет от XI век, роден в Малага. Писал под арабския псевдоним Авицеброн. — Б.пр.]
	[*2 Йеуда Бен Самуел Алеви — голям поет на Средновековието (XI в.), роден в Кастилия. Писал с арабски псевдоним Абул Хасан. — Б.пр.]
	— Всичко велико в тази страна Сефарад — заяви убедено той, — все едно дали издялано от камък или сътворено от човешкия дух, е построено от евреи.
	Веднъж Рахел сподели с него объркването, което бе изпитала при разглеждането на езическите изображения в църквата „Свети Мартин“. Бениамин я изслуша внимателно. Не можеше да реши какво да й каже. После изведнъж се развесели, извади една малка книжка и й я подаде. Това беше неговият таен бележник и в него имаше рисунки, изображения на хора. Понякога те бяха шеговити, дори злобни, друг път човешките лица бяха изобразени като животински. Доня Рахел бе учудена, втрещена, но й се дощя да се разсмее. Какво нечувано богохулство! Този дон Бениамин не рисуваше обобщени образи, каквито бяха картините в църквата, а изобразяваше лесно разпознаващи се живи хора. Той наистина се осмеляваше да се приравнява с Бога, променяше хората с наглата си и умела ръка, изкривяваше душите им. Защо земята се бавеше да се разтвори и да го погълне? А и тя, Рахел, нима тя също не участваше в богохулството, като разглеждаше тези рисунки? Но това не й помогна, тя гледаше и не можеше да се насити. Видя рисунка на едно животно, на лисица, но от хитрото й лице гледаха набожните очи на дон Ефраим. Посред целия си ужас и дълбоките съмнения Рахел избухна в смях.
	Чувстваше се най-близка с Бениамин, когато той й разказваше истории, необичайни случки от живота на великите еврейски мъже в Толедо. Например историята на раби Ханан Бен Рабуа. Той конструирал прекрасен воден часовник, състоящ се от два кладенеца, две цистерни, разположени с такова умение и така вярно изчислени, че при увеличаването на луната едната се пълнела бавно с вода, а другата се изпразвала. При намаляването на луната обаче ставало обратното и така отчитали деня на месеца, дори часа на деня. Завистливите съперници обвинили раби Ханан в магьосничество.
	— Знанието винаги прави другите подозрителни — обясни премъдро дон Бениамин. — Алкадът хвърлил раби Ханан в тъмница. Тогава цистерните престанали да се пълнят и опразват както трябва. Решили, че, преди да го затворят, ученият е повредил нарочно изкусния воден часовник, над който работил три пъти по седем години, и му заповядали да го поправи. Той обаче го развалил напълно. Тогава го изгорили.
	Кулата, в която бил затворен, стои и до днес. Можеш да видиш и цистерните, намират се в Уерта дел Рей, край полуразрушения летен замък Ла Галиана.
	Вечерта доня Рахел разказа на бавачката си Саад за бедния учен и велик майстор раби Ханан, измъчен до смърт от злите хора заради науката и изкуството си. Разказа й оживено за водния часовник, за затвора и смъртта на кладата. Бавачката Саад обаче каза:
	— Зли хора живеят в града Толедо. Ако знаеш как ми се иска да се върнем в нашата Севиля, Рехия, агънцето ми! Дано Аллах я опази цяла и невредима!


>>	Трета глава

	Братята Фернан и Гутиере де Кастро не си останаха само с празните заплахи срещу човека, който бе допуснал един обрязан да се настани в техния кастильо. Те нахлуха с въоръжени мъже в областта на дон Алфонсо, веднъж стигнаха чак до град Куенка. Нападаха пътуващи граждани и ги отвеждаха като пленници в замъците си. Грабеха добитъка на кастилските селяни. Всеки път се оттегляха в трудно достъпната си планина Албарасин с богата плячка. Дон Алфонсо беснееше от гняв. Откак се помнеше, бе мразил бароните Кастро. Когато стана крал, беше само тригодишен и един Кастро управляваше вместо него. Той се отнасяше строго и грубо към момчето и когато Манрике де Лара най-после свали от власт рода Кастро, ликуването на Алфонсо нямаше край. Ала Кастровците останаха могъщи властители в планинското си графство и все още имаха много привърженици сред кастилските грандове.
	Най-новите им дръзки набези, придружени от жестоко насилие, буквално подлудиха дон Алфонсо. Това не можеше да продължава. Той ще щурмува замъците им и ще ги разруши до основи, ще остриже двамата братя и ще ги прати в манастир; не, по-добре веднага да им отсече главите.
	Дълбоко в себе си той знаеше, че военният поход срещу бароните Кастро можеше да доведе до опасни разногласия с чичо му, краля на Арагон.
	Открай време Арагон и Кастилия имаха претенции към графството де Кастро, разположено в планинската област Албарасин, точно между двете кралства. След смъртта на последния управляващ граф синовете му, братята Фернан и Гутиере Кастро, бяха отказали да признаят върховенството на съседните кралства. Ако сега Алфонсо нахлуе в земите им, те ще се обърнат за защита към Арагон и чичо му Раймундес, старият крал на Арагон, няма да изпусне благоприятния случай да ги присъедини към кралството си като васали и да ги защити срещу нападението на Алфонсо. Това означаваше война с Арагон.
	Ала Алфонсо прогони тези съмнения още преди да се превърнат в мисли. Той ще тръгне срещу Кастровците! Ей сега ще извика Йеуда. Той е длъжен да му намери парите.
	Запътил се към кралския замък, Йеуда беше във ведро настроение. Не знаеше какво щеше да поиска от него дон Алфонсо, когото не бе виждал отдавна, и се радваше, че отива да докладва; имаше да му съобщи за нови достижения, даже носеше със себе си видимото доказателство за успех и бе сигурен, че то ще достави на краля искрена радост.
	Йеуда застана пред дон Алфонсо и започна да разказва. Няколко рикосомбрес, по-точно девет на брой, закъснели с плащанията и потвърдили с подпис и печат, че при ново забавяне ще се откажат в полза на краля от всички свои претенции за господство над определените в договора градове. Йеуда разказа още за единайсет нови образцови стопанства, за опитната работилница за коприна в близост до Талавера, за новопостроените големи манифактури в Толедо, Бургос, Авиля, Сеговия, Валядолид. Дойде редът и на голямата изненада:
	— Ти изрази пред мен недоволството си, господарю, че все още не съм довел в страната ти златари и майстори на монети. Позволи ми днес да ти представя почтително първото произведение на новата ни златарска работилница. — Гордо усмихнат, той подаде на дон Алфонсо онова, което бе донесъл.
	Кралят го погледна и засия. Досега в християнските страни на полуострова в обръщение бяха само арабските златни монети. Онова, което сега държеше в ръцете си, беше първата златна монета на християнска Испания, и тя бе кастилска. В блестящо червеникаво злато се очертаваше кралският профил, всички щяха да познаят, че е неговият, а около него бе написано на латински: „Алфонсо, с Божия милост крал на Кастилия“. От другата страна беше изобразен защитникът на Испания, апостол Яков Сантяго, възседнал коня си, с изваден меч, както много пъти бе помагал от небесата на християнските войски да поразят неверниците.
	Жадно, с детинска радост, дон Алфонсо огледа и опипа красивата монета. Много скоро златният му лик ще се разпространи във всички християнски страни, но и в тези от исляма, за да им покаже, че Кастилия е в добри ръце, под защитата на Сантяго и на крал Алфонсо.
	— Добре си се справил, дон Йеуда — похвали го той и лицето и очите му светеха от такава чиста радост, че дон Йеуда забрави всички неприятности, които кралят му бе причинил.
	Много скоро обаче образът на Сантяго напомни на краля за намерението му и за причината, поради която беше повикал тук своя ескривано. Енергичен, както винаги, без преход, той заговори по темата:
	— Щом като имаме пари, значи мога да тръгна срещу бароните Кастро. Мислиш ли, че шест хиляди златни мараведи ще са достатъчни за един военен поход?
	Йеуда, изтръгнат рязко от радостното си опиянение, разясни търпеливо, че Кастровците без съмнение ще потърсят закрилата на Арагон и дон Раймундес ще побърза да ги обяви за свои васали.
	— Твоят августейши чичо ще се намеси — напомни настойчиво той. — Събрал е значителна военна сила, защото се готви да нахлуе в Прованс, военната му каса е пълна. Ако се забъркаш във война с Арагон, дон Алфонсо, обстоятелствата ще бъдат извънредно неблагоприятни.
	Дон Алфонсо не искаше и да чуе.
	— Какво ме интересуват търгашеските ти опасения! — извика сърдито той. — Няколкостотин добри копия са достатъчни срещу братята Кастро, аз знам как да ги нападна бързо и походът ще бъде само един стремителен набег, нищо повече. Ако успея да взема Албарасин или дори само Санта Мария, малодушният ми чичо ще се задоволи да ме наругае, но няма да се намеси. Намери ми шестте хиляди златни мараведи, дон Йеуда — настоя той.
	Йеуда знаеше: онова, с което кралят искаше да заблуди него, а и самия себе си, бе само празна надежда. Макар да беше миролюбив, дон Раймундес щеше да поведе война срещу своя съсед и роднина, защото имаше добър повод за това.
	Крал Раймундес изпитваше дълбока неприязън към своя племенник Алфонсо и тя имаше своите основания. Опирайки се на старите документи, Кастилия претендираше да бъде сюзерен на страната Арагон. Да си сюзерен беше само въпрос на престиж. Могъщият крал на Англия например беше собственик на много френски графства, но признаваше върховенството на френския крал, макар че той владееше по-малката част от страната си. За стария арагонски крал нямаше никакво значение дали ще притежава по-малко или повече „престиж“. Но в лицето на своя необуздан племенник той виждаше олицетворението на празния, безнадеждно остарял рицарски идеал и се гневеше, че много мъже, между тях и собственият му син, оставаха привързани към чуждото на действителния живот рицарство и приемаха Алфонсо като свой герой. Затова бе отклонил категорично изискването на Алфонсо да го признае за свой сюзерен и го бе нарекъл отживяла глупост. От своя страна Алфонсо възвестяваше претенциите си при всеки удобен случай и се хвалеше, че ще дойде ден, когато безсрамният Арагон ще се преклони пред своя изпратен от Бога господар.
	Ако Алфонсо наистина предприемеше поход срещу бароните Кастро, намесата на Арагон ставаше неизбежна и дон Йеуда усилено размишляваше как би могъл да разясни това на краля, без да го раздразни още повече. Ала Алфонсо предвиди възраженията на своя ескривано и не пожела да ги чуе, затова го изпревари.
	— Не забравяй, че ти си виновен за всичко — процеди гневно той, — защото се настани в дома на бароните Кастро.
	През тези трудни месеци дон Йеуда бе съумял да си сложи второ лице, изразяващо тиха учтивост. Ала не можа да овладее гласа си; във вълнението си заекваше и фъфлеше. Така стана и сега, когато отговори:
	— Походът срещу бароните Кастро няма да струва шест, а двеста хиляди златни мараведи, господарю. Нека твое величество ми повярва: Арагон няма да остане бездеен и да гледа как нападаш земите на Кастро. — После реши да изправи краля пред последното, необоримо възражение: — Знаеш, че моят братовчед дон Йозеф Ибн Езра е алфаким в двора на Арагон и е посветен в плановете на краля. Августейшият ти чичо многократно е обмислял как да окаже въоръжена помощ на Кастровците. Братовчед ми и аз разменихме писма и съвети и дон Йозеф успя да отклони своя крал от това опасно намерение. Но ме предупреди, че бароните Кастро имат обвързващото съгласие на Арагон да им окаже помощ, ако бъдат нападнати.
	Младото чело на дон Алфонсо се смръщи заплашително.
	— Ти и твоят жалък братовчед — изсъска той — сте станали усърдни заговорници.
	— Щях да ти предам предупреждението на дон Йозеф още преди дни, господарю, но ти не ме удостои с милостта да ме повикаш.
	Кралят се заразхожда с нервни стъпки напред и назад. Дон Йеуда продължи да го увещава:
	— Разбирам, че твое величество гори от желание да усмири дръзките барони. Аз също имам това желание, ако ми позволиш смирената забележка. Но бъди търпелив и почакай още малко. Ако преценим спокойно, вредата, която ти нанесоха братята де Кастро, не е много голяма.
	— Те държат в подземията си мои поданици! — избухна дон Алфонсо.
	— Дай ми поръчение и ще ги откупя — предложи бързо Йеуда. — Те са все дребни люде. Ще минем само с няколкостотин мараведи.
	— Млъкни! — изрева сърдито Алфонсо. — Кралят не откупува поданиците си от свои васали. Но какво разбираш от това ти, търговецът!
	Йеуда побледня. Нали точно затова беше спорът. Братята Кастро не се признаваха за васали на дон Алфонсо. Надменните барони признаваха само грабежите и убийствата, за тях те бяха единственият начин за уреждане на разногласията. Как му се искаше да каже на краля: хайде, тръгни срещу Кастровците, безумни рицарю! Ще ти хвърля в лицето шестте хиляди златни мараведи. Но ако се стигнеше до война с Арагон, всичките му планове пропадаха. Той беше длъжен да предотврати този нещастен поход.
	— Може би — изрази надежда той — ще успеем да освободим затворниците, без да застрашим кралското ти достойнство. Може би ще издействам от Арагон да поиска пленниците от бароните де Кастро. Позволи ми да преговарям. Ако ми дадеш разрешението си, ще замина за Сарагоса и ще се съветвам с дон Йозеф. Моля те, господарю, обещай ми само едно: че няма да тръгнеш срещу бароните де Кастро, преди да ми дадеш възможност да ти говоря отново.
	— Какво си позволяваш! — изрева дон Алфонсо, но вече бе проумял глупостта на начинанието си. За съжаление евреинът беше напълно прав.
	Кралят взе отново златната монета, претегли я на ръката си, огледа я. Лицето му просветна.
	— Нищо не ти обещавам — рече той. — Но ще обмисля онова, което ми каза.
	Йеуда разбра, че не може да постигне повече. Взе си отпуск и замина за Арагон.
	Каноникът Родриге често гостуваше в кастильо Ибн Езра въпреки отсъствието на Йеуда. Почти всеки ден търсеше обществото на стария Муса. Двамата седяха в малката предна зала, съзерцаваха утихналата градина, вслушваха се в равномерния и вечно менящ се пад на водоскока и разговаряха отмерено. Стените наоколо сияеха в червено, синьо и златно и цветовете подчертаваха фризовете с древните мъдрости. Накъдрените букви на новото арабско писмо се вплитаха една в друга, заобиколени от орнаменти с форма на цветя, разширяваха се в арабески, образуваха пъстра тъкан, която покриваше стените като килим. От причудливите извивки се издигаха староарабските куфически знаци, много по-остри и ръбести, и подобните на тях еврейски, оформяха се в изречения, разтваряха се отново, смесваха се с други и отново се връщаха, необичайно обезпокояващи, тревожни.
	Родриге, вече свикнал с плетеницата на орнаментите и арабеските, проследи за кой ли път еврейската мъдрост, която Муса бе превел при първото му посещение: Съдбата на синовете човешки и съдбата на животните е съдба една… едно е диханието у всички… Кой знае: духът на синовете човешки възлиза ли нагоре и духът на животните слиза ли надолу, в земята? Още тогава духовникът бе осъзнал, че прочетените от Муса библейски стихове звучаха по-различно, отколкото в познатата му латинска версия. Най-после събра смелост и реши да поспори за това със своя арабски приятел. Ала Муса го предупреди с обичайната си любезност:
	— Не би трябвало да се впускаш в такива опасни дискусии, почитаеми приятелю. Знаеш, че когато Йероним е превеждал Библията, е бил вдъхновяван от самия Свети дух, така че думите, които Бог разменя с Мойсей на латински език, са не по-малко божествени от староеврейските. Не се стреми да станеш прекалено мъдър, достопочтени дон Родриге. Кучето на съмнението има лек сън. Би могло да се събуди и да се разлае срещу убежденията ти и тогава си загубен. И без това много от братята ти по професия от другите християнски страни наричат нашия Толедо града на черната магия, а нашите красиво извити арабски и еврейски знаци приемат като драсканици на сатаната. Ако продължаваш да проявяваш любопитство, ще те нарекат подстрекател.
	Въпреки това кротките очи на дон Родриге не можеха да се отделят от смущаващите надписи на стената. Много по-обезпокояващ от тях беше мъжът, който бе заповядал да ги изпишат. Старият Муса — дон Родриге разбра това много скоро, беше безбожник, не вярваше дори в своите Аллах и Мохамед, беше езичник и въпреки това добър, търпелив, достоен да бъде обичан. А преди всичко — и това бе най-важното — Муса беше истински учен. Той, Родриге, беше изучил всички достижения на християнските науки, бе минал тривиума и квадривиума, знаеше граматика, диалектика и реторика, аритметика, музика, геометрия и астрономия, беше се запознал с цялата позволена арабска мъдрост и с всички дадени от Бога знания; но Муса знаеше много повече, той знаеше всичко, беше мислил за всичко и разговорите с този безбожник бяха най-прекрасният Божи дар за дон Родриге.
	— Мен ли ще обявят за подстрекател? — отговори с обичайната си дружелюбна бавност каноникът. — Боя се, че еретикът си ти, мой скъпи, мъдри Муса. Боя се също, че ти си не само еретик, но и страшен езичник, който не вярва дори в истините на собствената си вяра.
	— От това ли се боиш? — попита старият, грозноват учен и силните му очи се вгледаха пронизващо в умното лице на Родриге.
	— Боя се, защото съм ти приятел и ми е мъчно, че ще гориш в ада.
	— А нима няма да горя в ада, дори само защото съм мюсюлманин? — осведоми се с мека усмивка Муса.
	— Не непременно, драги ми Муса. И със сигурност не в най-горещото.
	След кратка пауза Муса заговори замислено и думите му имаха двойно значение:
	— Почти не правя разлика между тримата пророци, в това може би си прав. За мен Мойсей е като Христос и Христос е като Мохамед.
	— Такива неща не бива дори да чувам — възрази каноникът и се отдръпна малко от него. — Защото би следвало да донеса за теб.
	Муса, с обичайната си вежливост, отклони:
	— Тогава не съм казал нищо.
	Докато се водеха тези дискусии, Муса обичаше да става, да отива до писмения си пулт и да драска по хартията кръгове и арабески. Родриге гледаше с укор и завист как приятелят му разхищаваше така небрежно скъпия материал.
	Каноникът обичаше да чете на Муса от своята хроника, за да изслушва поправките и допълненията му. В нея се говореше твърде много за мъртви светци. Те се биеха в небесните висини и често помагаха за победата над неверниците; реликвите им, носени в битките, бяха извоювали много победи за християните. Муса отбеляза, че тези свещени реликви вероятно са били свидетели и на християнските поражения; но го направи меко и делово, защото разбираше, че Родриге няма желание да разкаже за пораженията. През повечето време слушаше каноника с топло чувство и укрепваше вярата му във важността на произведението, което пишеше.
	Ала когато Муса започнеше да чете от своята „История на мюсюлманите в Испания“, бедният Родриге осъзнаваше, че написаното от него е отчайващо примитивно. Обливаха го последователно горещи и студени вълни, докато вникваше в света на този своеобразен и много смел исторически труд. „Държавите — казваше се там, не са божествени институции, а възникват от природните сили на живота. Общественото обединение е необходимо за запазване на човешкия род и култура, държавната власт е необходима, за да не се избиват хората помежду си, тъй като те са зли по природа. Силата, която оформя една държава в единно образувание, е азабиджа, вътрешната обвързаност чрез воля, история и кръв. Държавите, народите и културите, подобно на всички сътворени неща, имат определена от природата продължителност, а живота; подобно на отделните живи същества те минават през пет фази на развитие: възникване, развитие, разцвет, упадък, изчезване. Много пъти сме наблюдавали как цивилизацията се изнежва, как културите се сменят една с друга по строги, вечно едни и същи закони, постоянно непостоянни като подвижни пясъчни дюни.“
	— Ако те разбирам правилно, приятелю Муса — отсъди след края на едно такова четене дон Родриге, — ти не вярваш в нито един бог, а само в съдбата, която вие наричате кадар.
	— Бог е съдбата — отговори Муса. — Това са всички събрани познания, както във Великата книга на евреите, така и в Корана.
	Очите му, а след тях и Родриговите, проследиха надписа, с който Еклесиаста възвестяваше: „Всичко си има време, време има за всяка работа под небето: време да се родиш и време да умреш; време да садиш и време да скубеш насаденото; време да убиваш и време да лекуваш; време да събаряш и време да съграждаш; време да плачеш и време да се смееш; време да обичаш и време да мразиш; време за война и време за мир. Каква полза има работещият от онова, над което се труди?“.
	Муса видя, че каноникът е схванал написаното, и продължи:
	— А в осемдесет и първата сура на Корана, където се говори за края на света, пророкът казва: „Онова, което възвестявам, е предупреждение за вас, които искате да вървите по правия път. Но вие не можете да го желаете, ако не го иска Бог, всемогъщият“. Виждаш, почтени ми приятелю, че и Соломон, и Мохамед са стигнали до прозрението: Бог и съдбата са едно и също, или философски изразено: Бог е сумата от всички случайности.
	Когато чуваше подобни неща, дон Родриге се чувстваше потиснат и решаваше никога вече да не идва в кастильо Ибн Езра. Но само след два дни отново седеше в откритата зала, заобиколен от смущаващите надписи. Понякога дори водеше със себе си един от учениците си, най-често младия Бениамин.
	От време навреме в малката зала се появяваше и доня Рахел, сядаше тихо в някое ъгълче и слушаше внимателно как учените господа разменяха бавните си слова под тихия ромон на водоскока.
	Веднъж, подсетена от присъствието на Бениамин, тя попита каноника какво знае за раби Ханан Бен Рабуа и машината му за измерване на времето; защото беше запомнила разказа на дон Бениамин как ученият раби бил преследван и се принудил да разруши собственото си дело, как го измъчвали и изгорили, историята му просто не й излизаше от ума. Дон Родриге не искаше да повярва, че са измъчвали учените заради тяхната наука, и не беше включил историята на раби Ханан в хрониката си.
	— Разгледах цистерните в Галиана — обясни той — и ми се видяха съвсем обикновени. Не вярвам, че някога са служили за измерване на времето. Не е достоверно и че онзи раби Ханан е бил измъчван и убит. В старите хроники не открих нищо.
	Младият дон Бениамин, засегнат, че каноникът се съмняваше в разказаната от него история, възрази скромно, но уверено:
	— Все пак той е бил превъзходен учен и ти сигурно признаваш това, достопочтени дон Родриге. Създал е не само великолепен астролаб*, но и е превел трудовете на Гален на арабски и латински и е спасил медицинската наука на древните за нашето време.
	[* Уред за измерване на разстоянието между звездите. — Б.пр.]
	Дон Родриге не продължи този разговор, а заразказва за големите лекари на ранното християнство. Спомена имената на светците Кузма и Дамян, впрочем от арабски произход, които по времето на Гален изцерили много безнадеждно болни хора. Съперниците им издали на властите, че са християни. Съдиите ги осъдили, палачите ги хвърлили в морето: дошли ангели и ги спасили. Хвърлили ги в огън: пламъците не им сторили нищо. Обсипали ги с камъни: те сменили посоката си и се посипали по главите на неприятелите им. Дори след като починали, продължили да изцеляват болните. Имало например един мъж, който получил гангрена на бедрото. Помолил се пред образа на двамата светци, заспал дълбок сън и сънувал, че двамата му отрязват ранения крак и го заменят с крака на мъртъв арабин. Когато се събудил, наистина имал нов, здрав крак; намерили наблизо и мъртвия арабин, чийто крак послужил за замяната.
	— Сигурно са били големи магьосници — проговори с възхищение доня Рахел. Муса обаче каза:
	— Великите мюсюлмански лекари са постигали най-големите си лечебни успехи, докато са били живи. Познавам десетки християни, които при сериозно заболяване бързат да повикат еврейски или мюсюлмански лекар.
	Дон Родриге, настроен по-войнствено от обикновено, отговори:
	— Християните учат, че скромността е добродетел.
	— Наистина учат това, почтени ми приятелю — призна любезно Муса.
	Дон Родриге избухна в смях:
	— Всичко е наред. Ако се разболея, ще бъда много щастлив да се лекувам при теб, о, мъдри Муса.
	Дон Бениамин рисуваше тайно в бележника си. Показа на Рахел какво бе създал. На един клон беше кацнал гарван и лицето му беше досущ като на Муса. Това несъмнено бе портрет, следователно двойно забранен. Но картината беше весела, дружелюбна и Рахел хареса много и нея, и онзи, който я бе направил.


	Тъй като кралят не предприе нищо срещу бароните Кастро, привържениците им станаха още по-дръзки. Както някога хората от Бургос бяха защитавали своя национален герой Сид Компеадор срещу шестия Алфонсо, така сега бунтовните барони защитаваха братята де Кастро срещу осмия крал с това име: „Какви добри васали щяха да бъдат, ако имаха по-добър крал“. Господата де Нунес и де Аренас, от които кралят изиска забавените плащания, отговориха подигравателно:
	— Ела при нас, дон Алфонсо, и си вземи закъснелите пари, както измъкна затворените си поданици от замъците на двамата Кастро!
	Дон Алфонсо кипеше от гняв. Ако не искаше всичките му барони да се надигнат срещу него, не биваше да позволява на дръзките братя де Кастро да си играят с него като с неразумно дете.
	Кралят свика доверените си съветници на тронен съвет. Присъстваха дон Манрике де Лара и синът му Гарсеран, архиепископът дон Мартин де Кардона и каноникът дон Родриге. Дон Йеуда, новият ескривано майор, беше още в Арагон.
	Застанал пред приятелите си, дон Алфонсо даде воля на безсилния си гняв. Братята де Кастро го засипваха с позор, а неговият ескривано преговаряше със съмнителния крал Раймундес и искаше да реши рицарския спор със средствата на жалките търгаши. При това евреинът носеше главната вина за случилото се, защото се бе одързостил да се настани в кастильо де Кастро.
	— Най-добре е да го изхвърля на улицата — завърши необуздано кралят.
	Дон Манрике побърза да го успокои:
	— Бъди справедлив, господарю. Нашият евреин заслужи новия си дом. Направи повече, отколкото беше обещал. Грандовете ти плащат данъци, макар че цари мир. Седемнайсет от градовете, които бяха техни, днес се подчиняват само на теб. А ако Кастровци държат в плен няколко твои поданици, ние имаме много повече свободни рицари и крепостни, които доскоро гниеха в затворите на Севиля.
	Архиепископът дон Мартин, с червено, кръгло, изразяващо груба веселост лице под започналата да посивява коса, възрази. Одеждите, които бяха знак за църковното му достойнство, не можеха да скрият бронята; той беше твърдо убеден, че в Толедо, толкова близо до мюсюлманите, бяха в постоянно положение на война.
	— Ти прослави с много думи твоя евреин, дон Манрике — заговори гръмко той. — Новият Ибн Езра измъкна от страната ни стотици хиляди златни мараведи, аз не мога да не призная това, и някои от тях отидоха в кралската хазна, но пък нанесе големи щети на светата ни църква. Не си затваряйте очите пред онова, което става, господа! Еврейството на Толедо открай време е било дръзко, още по времето на готите, нашите прадеди, но след като ти, господарю, благоволи да удостоиш този Йеуда с толкова висока длъжност, безсрамието на алхамата стана непоносимо. Старейшината й Ефраим Бар Абба не само отказва да плати полагащия му се десятък, при което за съжаление се позовава на теб, кралю, но и е стигнал дотам, че в една синагога е оповестил с предизвикателна настойчивост благословията на Яков: „Не ще остане Юда без скиптър, нито жезълът на властта ще падне в краката му“. А аз собственоръчно извадих пред него писанията на църковните отци, за да му стане ясно, че благословията на Яков е била валидна само до пристигането на Месията, следователно е загубила стойността си с явяването на Спасителя. Само ние, християните, разбираме тайното вътрешно звучене на Светата библия. Евреите са неразумни като добитъка и се взират само в повърхността.
	— Не би трябвало да съдим толкова строго алхамата на Толедо — намеси се каноникът. — Когато навремето слепите, грешни и надменни йерусалимски евреи изправили пред своя трибунал нашия Бог и господар Иисус Христос, еврейската община на Толедо изпратила послание до висшия свещеник на Хайфа и го предупредила да не разпъва на кръст Спасителя. Това е написано ясно в старите книги.
	Архиепископът измери дон Родриге с недоволен поглед, но преглътна отговора си. Странна беше връзката между него и секретаря му. Дон Мартин беше набожен, честен до мозъка на костите си и съзнаваше, че понякога войнственият му нрав го тласкаше към думи и дела, неподобаващи за примас на Испания и наследник на свети Евгений и свети Илдефонсо. За да се покае за греховете, към които го подтикваше неразумното му сърце, той се бе обременил доброволно с постоянното присъствие на добросърдечния и кротък дон Родриге. На него щеше да се позове, ако в деня на Страшния съд го упрекнеха, че в много случаи войникът у него е надвивал свещеника.
	Та вместо към дон Родриге, той се обърна към краля:
	— Когато ти се подчини на нуждата и послуша съвета на приближените си да повикаш евреина, аз те предупредих, дон Алфонсо, и ти предсказах: ще дойдат дни, когато ще съжаляваш за това свое решение. Светият събор не без основания е забранил на християнските крале да удостояват неверниците с високи служби.
	— Кралете на Англия и Навара, както и тези на Леон, Португалия и Арагон не се съобразиха с решенията на Латеранския събор и запазиха еврейските си министри — възрази спокойно дон Манрике. — Задоволиха се само да изразят съжаленията си на светия отец. Така направи и кралят, нашият господар. Освен това той можеше да се позове на примера на августейшите си предци. Алфонсо Шести, императорът на Испания, е имал двама министри евреи, а Алфонсо Седми — петима. Не виждам как Кастилия щеше да построи новите църкви за своите светци и здравите крепости за защита срещу мюсюлманите без помощта на евреите.
	— Позволи ми още, достопочтени отче — допълни каноникът, — да ти напомня с цялото дължимо уважение за нашия приятел, преподобния епископ на Валядолид. Той също не можа да събере данъците си и трябваше да довери тази важна задача на нашия Йеуда.
	Този път дон Мартин не можа да сдържи напиращия в гърдите му гняв:
	— Ти имаш много добродетели, дон Родриге. Ти си почти светец и затова те търпя до себе си. Но ми позволи да ти кажа с цялата си смиреност: понякога кротостта и търпението ти граничат с безсрамие.
	Кралят не слушаше караниците им. Беше потънал в мислите си и сега изрази на глас онова, което го занимаваше най-силно:
	— Много пъти съм се питал защо Бог е дал на неверниците толкова сили и умения, а на нас ги е отказал. Мисля, че причината е следната: тъй като ги е проклел за вечността, решил е да ги дари с милостта си за краткото време, което прекарват на земята, и им е дал ум, блестяща реч и умението да трупат богатства.
	Останалите мълчаха смутено. Не беше обичайно кралят да изразява така открито най-съкровените си мисли, това не подобаваше на ранга му. Но той беше крал и имаше право да изказва разсъжденията си с кралско безгрижие.
	Младият дон Гарсеран ги върна към темата на съвещанието.
	— Мисля, че и ти можеш да направиш нещо, господарю — предложи почтително той. — Щом не искаш да тръгнеш срещу бароните Кастро, то поне можеш да разположиш гарнизон на границите им. Изпрати войниците си в града Куенка.
	— Съветът е добър — съгласи се гръмогласно архиепископът. — Точно така, ти ще изпратиш гарнизон в Куенка и нека войниците бъдат достатъчно на брой, та да отнемат желанието на братята Кастро да нападат твоите поданици.
	Дон Алфонсо също бе мислил за това. Добре стана, че го предложиха другите.
	— Така и ще направя — заяви твърдо той. — Даже нашият евреин няма да има какво да ми възрази — гласеше заплашително злобното заключение.
	Дон Манрике сметна, че три отряда са достатъчни да защитават Куенка срещу братята Кастро. Дон Алфонсо възрази, че след набезите на размирните барони емирът на Валенсия също можел да се нахвърли върху града, затова предпочитал да прати повече войници, най-добре двеста копия. Архиепископът, опитен във военното изкуство, изрази съмнение, че някои от войниците ще бъдат постоянно на път, за да защитават заплашените селски къщи или да придружават пътуващите граждани.
	— Изпрати триста копия, дон Алфонсо! — поиска той. Кралят изпрати петстотин копия.
	Командването на отряда беше възложено на кралския приятел дон Естебан Илян, млад, енергичен и смел благородник. Преди тръгването кралят му внуши настойчиво:
	— Не позволявай да ме позорят повече, дон Естебан! Не допускай и най-малката размирица! Ако хората на Кастро откраднат дори едно пиле от нашата земя, накажи ги! Преследвай ги до Санта Мария и им отнеми пилето! Даже това да ти струва десетина копия! — Той му връчи ръкавицата, знака на рицарското поръчение. Дон Естебан целуна ръката му и отговори:
	— Няма да имаш повод да се оплачеш от мен, дон Алфонсо.
	Войниците влязоха в малкия град Куенка и в околните села. Задачата им беше да патрулират по трудно достъпната граница по билото на планината Албарасин. Но не срещнаха нито един войник на бароните Кастро. Мина седмица, още една. Войниците на дон Естебан мърмореха, недоволстваха от досадната служба, хората от Куенка започнаха да се оплакват от потискащото присъствие на военните.
	През това време Йеуда беше в Сарагоса и преговаряше с братовчед си дон Йозеф Ибн Езра. Интелигентният господин, пълен, приятен, общителен, скептичен, му даде да разбере, че е отгатнал основанията му да иска запазването на мира. Ала и самият той държеше на това и любезно го пресрещна на половината път. Йеуда поиска Арагон да откупи кастилските пленници на бароните Кастро и да ги върне на дон Алфонсо; срещу това кралят трябваше да се откаже от претенциите си към град Дарока. Предложението на Йеуда беше приемливо за дон Йозеф и той смяташе, че ще го направи примамливо и за господаря си. Но не биваше да прибързват. Крал Раймундес беше във военния си лагер, изцяло зает с щастливото приключване на войната срещу графа на Тулуза, и дон Йозеф трябваше да изчака подходящия случай, преди да го обезпокои с едно толкова маловажно дело. Смяташе да замине при дон Раймундес след около две седмици. Помоли дон Йеуда да прояви малко търпение и да почака. Посъветва го той също да отиде с него при краля на Арагон.
	Йеуда се възползва от двете седмици. Отиде в Перпинян и приключи успешно една доста объркана сделка. След това замина за Тулуза и посети един свой роднина, Мейр Ибн Езра, еврейския бай* на града. Накрая се яви в лагера на дон Раймундес. Дон Йозеф му помогна, както беше обещал, и кралят го изслуша благосклонно. Ала старият дон Раймундес беше бавен, педантичен човек, тъй че мина цяла седмица, преди да оповести съгласието си.
	[* Упълномощено от краля лице да събира кралските приходи и ренти — Б.пр.]
	Йеуда въздъхна облекчено. Най-страшното от глупавите препятствия, които застрашаваха мирното му дело, беше отстранено. Той изпрати куриер на дон Алфонсо с вестта, че договорът е подписан и подпечатан, а самият той, Йеуда, щял да се върне след няколко дни.
	Ала тази вест още не бе пристигнала в Толедо, когато дон Алфонсо получи от приятеля си Естебан Илян дълго, объркано послание от Куенка.
	Случило се бе нещо непредвидено. Въоръжени слуги на бароните Кастро нападнали на кастилска земя стадо овце и искали да го заграбят. Хората на дон Естебан се втурнали след тях и ги преследвали чак до земята на Кастро. Там се натъкнали на отряд рицари и оръженосци. Разменили си обидни думи, стигнало се до сблъсък. При това загинал един от рицарите, за нещастие самият граф Фернан де Кастро. Не можело да се отрече, пишеше дон Естебан, че когато бил улучен от кастилската стрела, Фернан де Кастро не бил с ризница и броня, а облечен като за ловен излет, на ръкавицата си носел любимия си сокол. Никой не могъл да обясни защо кастилският войник изпратил така неразумно стрелата си; във всеки случай дон Естебан заповядал на хората си веднага да обесят виновника.
	Дон Алфонсо прочете писмото и помръкна. Начинанието му бе завършило по най-лошия възможен начин. Един обикновен войник, човек от простолюдието, беше убил позорно невъоръжен благородник, и то по кралско поръчение. Сега цяла Испания ще се надсмива над кастилския крал. Името му ще се покрие с позор.
	Другият Кастро, барон Гутиере, вече имаше основателна, рицарска причина да отмъсти за брат си. Той ще се обърне към Арагон и крал Раймундес, победителят от Прованс, ще има желания повод да обяви война на омразния си племенник Алфонсо и да го нападне. Глупавата война с Арагон, която той не желаеше, от която всички го предупреждаваха да се пази, вече не можеше да бъде предотвратена.
	Алфонсо се срамуваше от Йеуда. Срамуваше се от всички свои съветници. При това бе извършил само онова, което би сторил всеки рицар на негово място. Негов кралски дълг бе да защити добрия си град Куенка, като изпрати гарнизон да го брани. Никой не можеше да го упрекне, че бе възложил командването на смелия си приятел дон Естебан. Младият гранд беше истински рицар и носеше в ефеса на меча си костичка от ръката на свети Илдефонсо. За съжаление свещената реликва не бе успяла да прогони сатаната. Случилото се беше зло, изпратено от ада, още един от коварните номера на сатаната, и никой не носеше вина, нито той, нито дон Естебан, нито Фернан де Кастро, нито дори евреинът. Ала цялото християнство щеше да обвини него, дон Алфонсо.
	Не, този Йеуда не му донесе късмет. И точно сега, когато спешно се нуждаеше от съвета му, не беше до него!
	И добре, че не беше тук. Сега не можеше да излезе пред очите му. Нямаше да понесе обвинителните му, изпълнени с премъдрост речи. Трябваше му човек, който го разбираше изцяло, който вярваше в невинността му и съжаляваше за сполетялото го нещастие, много близък човек, който му принадлежеше.
	Без да изчака Йеуда, с малка свита кралят замина за Бургос при своята кралица, при доня Леонор.


>>	Четвърта глава

	Доня Леонор посрещна своя крал с радост. Тя го разбираше и не стана нужда той да й обяснява случилото се. Беше просто злощастно стечение на обстоятелствата, нейният Алфонсо нямаше вина.
	При това тя бе много по-притеснена от него от предстоящата война с Арагон. Беше мечтала за обединение на двете страни, а тази война щеше да разруши всичките й надежди. Все пак тя съумя да скрие покрусата си и се държеше спокойно както винаги. Присъствието и думите й бяха утеха за дон Алфонсо и той намери подкрепата, на която се надяваше.
	Като цяло той предпочиташе Толедо пред Бургос. Още момче, беше извършил в Толедо първото си голямо дело, оттам бе завладял царството си; освен това градът беше близо до вечния враг, исляма, той бе крал войник и мястото му беше близо до неприятеля. Този път обаче остана с удоволствие в прастарата християнска крепост Бургос и спомените, с които беше пълен градът, му вдъхваха сила и увереност. Неговата Кастилия беше наречена на кастильото на град Бургос, оттук далечният му прадядо Фернан Гонзалес бе провъзгласил независимостта на графство Кастилия и бе направил страната голяма и могъща. Пак тук, в Бургос, прадядо му, Алфонсо шести, бе показал, че един крал не отстъпва дори пред най-великия мъж на Испания. Онзи Алфонсо беше изгонил от града най-смелия испански герой, Сид Компеадор, тъй като бил недоволен от военното му изкуство. Кралят на Кастилия не прощаваше неподчинението на великия Сид, камо ли на някакъв си Кастро.
	Днес обаче беше друго. Сид Компеадор беше мъртъв, кралете отдавна бяха простили на най-благородния испански рицар и воин, а град Бургос се гордееше със спомените си за героя. Развеселен, но и мрачен дон Алфонсо застана пред раклата, съхранена в църквата на манастира Уелга. Сид дал тази ракла в залог на двама еврейски банкери с уверението, че е пълна с богати съкровища. После се оказало, че в нея нямало нищо, освен пясък; героят счел, че думата му е достатъчна. С тази ракла Сид бе дал нагледен пример как трябва да се отнасят рицарите към дребнавите търговци.
	Дон Раймундес от Арагон не бързаше да започне похода; открай време минаваше за колебливец. Крал Алфонсо се измъчваше от чакането и един ден предложи на доня Леонор да удари пръв.
	Тогава доня Леонор сложи край на мълчанието си. С ясни думи му заяви, че страната му не е забравила поражението от Севиля. Хората щели да недоволстват срещу новата война дори ако той е нападнатият. Да нападне при тези обстоятелства и да постъпи несправедливо било истинска лудост. Дон Алфонсо изслуша суровите й слова с мрачно мълчание.
	Най-после в Бургос пристигна Йеуда. Той бе преценил вестта за нелепата смърт на барон Фернан де Кастро в цялата й тежест. Обзет от отчаяние, хвърли цялата вина върху себе си. Пресмятанията му се оказаха погрешни. Трябваше да остане в Толедо и да държи краля под око. Интуицията му го бе напуснала. Но той беше делови човек и не се отказа от надеждата си да предотврати войната. Върна се колкото можеше по-бързо в Толедо. Узна, че дон Алфонсо е в Бургос, обърна коня си и потегли нататък. Яви се в замъка на дон Алфонсо. Кралят измисли най-различни претексти, за да не го приеме. Но доня Леонор сама изпрати да го повикат.
	При вида на умната кралица Йеуда усети прилив на нова смелост.
	— Ако твое величество разреши, ще замина за Сарагоса и ще се опитам да умиротворя краля на Арагон — предложи почтително той. — Когато бях във военния лагер, дон Раймундес благоволи да ме изслуша благосклонно.
	— Оттогава нещата се промениха — отговори просто доня Леонор.
	— Разбирате, че не бива да отида с празни ръце — продължи предпазливо Йеуда.
	— Какво би могъл да им отнесеш? — попита кралицата.
	Йеуда стана още по-предпазлив:
	— Бихме могли да обещаем, че дон Алфонсо ще се откаже от спорното върховенство на Кастилия.
	— Нашите сюзеренни права не са спорни — отвърна студено доня Леонор. — По-добре война! — заяви решително тя и измери Йеуда с толкова чужд и презрителен поглед, че той разбра: тя бе замесена от същото тесто като краля. Макар и разумна, за нищо на света не бе готова да се откаже от празната, дори смешна рицарска титла и да забрави претенциите на Кастилия към Арагон. И тя считаше трезвата преценка и зрялото обмисляне за еснафство.
	Дон Алфонсо, когато най-сетне благоволи да приеме Йеуда, беше изпълнен с ирония.
	— Ти положи много усилия и се постара да изтъргуваш хитрия си договор, мой ескривано, дори посети лично Сарагоса и Тулуза. А сега видя какво струват договорите. Ти не ми донесе късмет, дон Йеуда. Затова поне сега бъди полезен и намери нужните пари. Боя се, че ще ни трябват много.
	Дон Алфонсо провеждаше военни съвети с офицерите си. Бе изучил тънкостите на военното изкуство и реши да се противопостави на Арагон с всичките си сили. Беше му ясно, че всички предимства са на страната на неприятеля, но надеждата не го напускаше. Той беше християнски рицар и бе положил съдбата си в ръката на Всемогъщия. Знаеше, че Бог няма да допусне верният му Алфонсо Кастилски да се провали.
	И Бог възнагради вярата му. Дон Раймундес Арагонски почина внезапно, едва петдесет и седемгодишен. В разцвета на годините си, веднага след славните победи в Прованс, Бог го удари право в сърцето и го отнесе във вечността, преди да е успял да навреди на племенника си в Кастилия.
	Положението на Алфонсо се промени внезапно и щастливо. Наследникът на арагонския трон, седемнайсетгодишният инфант дон Педро, не беше като баща си. Дон Раймундес бе разширил кралството си с държавническа мъдрост, бе завоювал титли и земя в Прованс с хитрост и пускаше в ход военната си мощ само когато беше сигурен в победата. Не го беше срам да се унижава пред грандовете си, ако това щеше да му донесе пари и привилегии. Според младия дон Педро тези мирни изкуства бяха „увъртания“, недостойни за рицаря. Подобно на много други той виждаше в лицето на своя братовчед от Кастилия истинския християнски рицар. Надали щеше да потегли на война срещу дон Алфонсо.
	— Бог е с мен! — ликуваше Алфонсо пред кралицата си, а пред Йеуда се похвали: — Виждаш ли какво стана!
	Доня Леонор участваше в необузданата му радост с тиха усмивка. Отдавна мечтаеше за здрав съюз между Кастилия и Арагон и макар че не се отказваше от претенциите за върховенство, беше готова с всички средства да се бори срещу новите неприятности, които биха могли да възникнат поради тези претенции. Тя беше наследила достатъчно от политическия ум на баща си и майка си, за да знае, че, докато е сама, Кастилия никога няма да се превърне в голямо кралство, подобно на Свещената римска империя, на английското или франкското кралство. По-рано Кастилия и Арагон бяха обединени и носителят на двете корони имаше пълното право да се нарича император на Испания. През всичките тези години доня Леонор беше страдала от постоянните спорове между кралете Раймундес и Алфонсо. Сега беше твърдо решена да сложи край на разногласията и да обвърже двете страни наново и много здраво една за друга.
	За тази цел тя разполагаше с много добро средство. Доня Леонор не бе успяла да роди на съпруга си наследник, но пък имаха три инфанти, така че онзи, който вземеше за жена най-голямата, Беренгария, която наскоро бе навършила тринайсет години, имаше сериозни изгледи да наследи Кастилия. Отдавна се говореше, че инфантата трябва да бъде сгодена за арагонския принц, който един ден можеше да сложи на главата си короната на двете обединени кралства, и ако годежът все още не беше факт, причината за това е само дълбоката взаимна неприязън между двамата крале. Сега препятствието го нямаше, можеха да сгодят инфантата за младия дон Педро, а той, един от най-ревностните почитатели на Алфонсо, щеше без възражения да приеме сюзеренните права на своя тъст, когото един ден щеше да наследи.
	Дон Алфонсо изслуша учтиво и с тихо нетърпение обясненията на своята кралица.
	— Всичко това е много добре, моя умна Леонор, но мисля, че имаме време. Момчето още не е посветено в рицарство. Чичо Раймундес беше готов по-скоро да си отхапе езика, отколкото да ме помоли за тази услуга. Мисля, че първо трябва да поканим дон Педро в нашия двор, за да приеме меча и рицарското достойнство от моята ръка. Останалото ще дойде от само себе си.
	След като постигна съгласие, кралската двойка замина с известен разкош за Сарагоса, за да присъства на тържественото погребение на дон Раймундес.
	Дон Педро, младият крал, посрещна дон Алфонсо с онова радостно почитание, на което всички бяха разчитали. А възхищението му от доня Леонор надмина всички очаквания. Тя беше прекрасната дама, възпявана от поетите, обожаваната хубавица, по която рицарят чезне в чиста любов и която приема любовта му с милостивата си доброта.
	Доня Леонор беше съгласна с дон Алфонсо, че не биваше да прибързват. Само с общи, неясни слова тя намекна на младия кавалер, че двамата с дон Алфонсо са предвидили още по-тясно обвързване с братовчеда от Арагон. Държеше се с него доверчиво и приятелски, но едновременно с това майчински. Стройният млад принц разбра веднага и се изчерви до корените на косата си. Той беше възхитен от мисълта, че ще се сроди с по-възрастния, изпитан в битките рицар, а в далечно бъдеще пред него блестеше императорската корона на обединеното испанско кралство. Целуна пламенно ръката на доня Леонор и отговори:
	— Няма поет на света, който би намерил думи да възпее щастието ми.
	Повече не разговаряха за държавните работи, нито за връзките между Кастилия и Арагон. Сега най-важното беше дон Педро да бъде посветен в рицарство. Той бе седемнайсетгодишен, времето бе дошло и най-добре беше церемонията да се състои преди коронясването. Алфонсо покани принца да дойде в неговия град Бургос, за да получи рицарския меч. Обеща лично той да изпълни обреда и да организира празненство, подобаващо на двамата най-големи испански владетели.
	Дон Педро прие поканата с щастлива усмивка.
	В Бургос започнаха трескави приготовления. Дон Алфонсо заповяда целият двор да се премести там. Доня Леонор реши, че е редно да поканят и децата на новия ескривано; кралят, макар и колебливо, се съгласи.
	Когато херолдът оповести кралската покана в кастильо Ибн Езра, дон Йеуда не можа да удържи триумфа си. Съпроводени от внушителна свита, тримата отпътуваха за Бургос.
	Дон Гарсеран и един млад благородник от двора на доня Леонор приеха с удоволствие честта да разведат доня Рахел и брат й в прастария град. Момчето Алазар, чувствително към славата на рицарството, разглеждаше жадно многобройните спомени за Сид Компеадор, видя гроба и оръжията му, бойното снаряжение на верния му жребец.
	Още повече се въодушеви момъкът от подготовката за игрите. Вече бяха окачили щитовете с гербовете на рицарите, които щяха да вземат участие в големия турнир. Щеше да се състои и състезание по стрелба с арбалет. Алазар, много горд с великолепния си арабски арбалет, веднага реши, че и той ще участва. Стоеше с детско въодушевление пред голямата ограда, където бяха затворени биковете за голямата борба.
	Празничният пир в чест на дон Педро се проведе в кралския замък, в същия този кастильо, който бе дал името на страната. Крепостта беше стара, гола и строга. Подовете бяха покрити с дебели килими, стълбищата бяха поръсени с рози. По стените висяха гоблени, които представяха ловни и бойни сцени. Доня Леонор ги бе поръчала от френската си родина. Ала въпреки всички положени усилия в суровия стар кастильо едва се усещаше лек полъх на разкош и изисканост.
	В главните зали на замъка бяха наредени големи трапези и множество малки маси. Така беше и в двора. Принцът на Арагон доведе своя алфаким дон Йозеф Ибн Езра и за него и дон Йеуда бе отредена маса в двора. Може би местата им не бяха най-почетните, но подреждането на гостите при такива празненства беше много трудно.
	Градът Бургос беше известен с негостоприемния си климат. И сега, през юни, в двора на замъка беше студено и неуютно, мангалите с разпалени въглища не разпръскваха достатъчно топлина. Липсата на удобства през цялото празненство напомняше на еврейските съветници, че вътре можеха да седят много по-спокойно. Ала никой от двамата не позволи да забележат недоволството му от нанесената обида, не го признаха дори и пред себе си, а разговаряха оживено за радостните последствия, които можеше да има разбирателството между Кастилия и Арагон, за облекченията в размяната на стоки и общото съживяване на стопанството.
	Докато говореше с братовчед си, дон Йеуда често поглеждаше през масата към дъщеря си. Очевидно умната млада дама бе забелязала, че арагонският благородник от втори ранг, който й бе даден за съсед, не беше между най-добрите събеседници; въпреки това тя разговаряше оживено с него. От своя страна Алазар водеше интересен разговор с връстниците си на веселата младежка маса.
	След като раздигнаха трапезите, всички гости се събраха във вътрешността на замъка. Покрай стените бяха издигнати естради. На тях зад ниски парапети седяха дамите. Доня Рахел седеше на втория ред, често скрита от седналите пред нея. Дон Гарсеран привлече вниманието на краля към младата дама. И други млади господа бяха говорили пред него за необичайната, събудена дъщеря на евреина и той бе любопитен да я види. Когато дон Гарсеран му я показа, той стоеше доста далече от нея, но острите му очи различиха много добре чертите на лицето й, макар да я погледна само бегло. Слабичкото бледокафеникаво лице с големи очи, строго обградено от ширококрилата шапка, изглеждаше детско, високата гръд и нежната шия се издигаха гордо от дълбоко изрязания, обточен с кожа корсаж.
	— Аха — промърмори Алфонсо, — хубавичка е.
	Доня Леонор, добра домакиня, бе забелязала, че към дон Йеуда не се бяха отнесли с уважението, подобаващо за един ескривано. Тя изпрати при него един от пажовете си да го помоли да дойде при нея. Зададе му обичайните учтиви въпроси дали се е забавлявал добре и дали не му е липсвало нещо и го подкани да й представи децата си.
	Доня Рахел я погледна право в лицето с нескрито любопитство и кралицата беше готова да се разсърди, защото младата еврейка не изглеждаше никак смутена пред владетелката на тази страна. Освен това дантелите на корсажа и зелената дамаска на роклята й бяха твърде скъпоценни за едно младо момиче. Ала доня Леонор беше домакинята, тя познаваше правилата на куртоазията и остана любезна, дори даде на дон Алфонсо да разбере, че е добре да каже няколко учтиви думи на децата на своя министър. Момчето Алазар пламна в червенина, когато кралят го заговори. За него Алфонсо беше образец на героична добродетел. Страхопочтителен и наивен, той попита дали самият дон Алфонсо ще участва в игрите и сподели, че се е записал за състезанието по стрелба с арбалет.
	— Моят арбалет е изработен лично от ръката на Ибн Ихад, прочутия майстор от Севиля — поясни гордо той. — Ще видиш, господарю, че твоите воини няма да могат да ме победят.
	Вътрешно развеселен, кралят откри в момчето истински син на надменния си ескривано.
	Не толкова леко мина разговорът му с доня Рахел. Двамата размениха няколко незначителни начални фрази на латински. При това тя го гледаше с големите си сиво-сини очи спокойно и изпитателно и той също бе готов да се разсърди на непринудеността й. Търсейки тема, кралят попита:
	— Разбираш ли какво пеят йогларите ми?
	Само че неговите певци изпълняваха балада на кастилски. Доня Рахел отговори честно:
	— Разбирам много неща, но не мога да следя добре простонародния им латински.
	Това беше обичайното название на езика на простолюдието и вероятно чужденката не искаше да каже нищо лошо. Ала Алфонсо не позволяваше да очернят езика на страната му и я поправи укорно:
	— Ние наричаме този език кастилски. Говорят го няколкостотин хиляди добри хора, почти всички мои поданици. — Едва излезли от устата му, тези думи му се сториха ненужно строги и поучителни и той побърза да промени темата: — Впрочем нашата Кастилия води името си от този кастильо. Именно оттук е тръгнал граф Фернан Гонзалес. Харесва ли ти замъкът? — И тъй като доня Рахел търсеше отговор, той добави, вече на арабски: — Той е много стар и пълен със спомени.
	Младата жена, свикнала да говори каквото мислеше, отвърна:
	— Сега разбирам защо замъкът ти харесва, господарю.
	Дон Алфонсо отново се намръщи. Нима тя смяташе, че славният замък му харесва само защото се чувстваше лично свързан с него? Понечи да й отговори остро, но премълча. Все пак доня Рахел му беше гостенка, а и не беше негова работа да учи на куртоазия дъщерята на един евреин, пък бил той и министър. Затова заговори за друго.
	Без намесата на дон Манрике сигурно нямаше да допуснат еврейското момче Алазар да вземе участие в състезанието по стрелба с арбалет. Нищо че беше син на ескриваното. Със застъпничеството на първия министър обаче той можа да участва и спечели втора награда. Свободният му дух, подкупващата несдържана радост от спечеленото отличие, срамът му, че е спечелил само втора награда, искрената гордост от притежаваното добро оръжие, което наистина нямаше равно на себе си в Бургос, всичко това му спечели, макар и против волята им, привързаността на присъстващите.
	Кралят го поздрави за наградата. Алазар стоеше срещу него опиянен от радост, но и видимо измъчван от тежки съмнения. Изведнъж се реши, подаде арбалета на дон Алфонсо и заговори възбудено:
	— Вземи го, господарю. Щом ти харесва, аз ти го подарявам.
	Алфонсо беше изненадан. Синът беше различен от бащата: не търсеше пари и изгоди, затова пък притежаваше една от най-ценните рицарски добродетели — щедростта.
	— Ти си смел момък, дон Алазар — похвали го той.
	Момчето заразказва доверително:
	— Трябва да знаеш, господарю, че не ми беше трудно да победя. Упражнявам се в стрелба с арбалет още от петата си година. Който не е добър стрелец, не може да бъде приет в мюсюлмански рицарски орден.
	— Сериозно ли е това изискване? — попита дон Алфонсо.
	— Но разбира се, господарю — отговори Алазар и изброи на плавен арабски десетте добродетели на мюсюлманския рицар, които бе заучил в ранното си детство: — Доброта, смелост, учтивост и такт, дарба за поезия, за красноречие, силно и здраво тяло, умение за езда, за хвърляне на копие, за фехтовка и за стрелба с арбалет.
	Дон Алфонсо изпита леко смущение: значи той, с малката си опитност в поезията и красноречието, нямаше особени шансове да бъде приет в някой от мюсюлманските рицарски ордени.


	На третия ден започнаха борбите с бикове. В тях участваха само най-благородните грандове. Откакто Евсевий, архиепископът на Тарагона, беше тежко ранен в борба с бик, на прелатите беше забранено да участват за огромно съжаление на войнствения дон Мартин, който гореше от желание да се включи в това изконно рицарско упражнение.
	На специална трибуна, обкръжени от първите хора на кралството, дон Алфонсо и кралицата наблюдаваха игрите. Кралят беше в добро настроение; обичаше да гледа битката между човека и животното, тя стопляше сърцето му.
	На друга трибуна и на балконите на околните къщи бяха официално облечените дами, между тях и доня Рахел. Тя седеше отново зад другите, полускрита, но острият поглед на дон Алфонсо я откри и той забеляза още, че нейните очи невинаги следяха борбите, а понякога се отправяха към него. Припомни си как това младо същество, дръзко като баща си, беше казало в лицето му, че не харесва кралския замък. Внезапно го обзе желание да се включи в борбата. Не биваше да разочарова милото момче, което му подари арбалета си, трябваше да докаже силата си пред младия арагонски братовчед, който го обожаваше. Няма спор, той беше длъжен да предизвика бика и да го победи.
	Дон Манрике го закле да не излага на риск свещения си живот, да не участва в тази безсмислена борба. Доня Леонор също го помоли да се откаже. Дон Родриге му напомни, че след шестия Алфонсо нито един испански крал не е участвал в борби с бикове. Архиепископът дон Мартин даде за пример собствената си сдържаност. Ала дон Алфонсо, пълен с увереност и младежка радост, не се вслуша в нито едно възражение.
	Той захвърли кралската мантия и повика оръженосците си да му облекат плетената метална ризница. След сигнала на тромпетите херолдите провъзгласиха:
	— Със следващия бик ще се бие дон Алфонсо, по Божия милост крал на Толедо и Кастилия.
	Кралят изглеждаше много добре, когато излезе на арената, възседнал едрия си кон, само с леката ризница, която му даваше възможност да се движи свободно, червеникаво русата коса бе прибрана под железния шлем. Дон Алфонсо беше отличен ездач, и най-малкото му движение беше съгласувано с коня. Ала въпреки цялото му изкуство, първите три удара се оказаха неуспешни, а третият сблъсък беше толкова опасен, че всички извикаха уплашено. Кралят овладя много бързо и себе си, и коня.
	— За теб, доня Леонор! — провикна се гръмко той и четвъртият удар повали бика в прахта.
	Вечерта, докато се къпеше, доня Рахел разказа на бавачката си Саад:
	— Той е много смел, този Алфонсо, и днес извърши същото като в историята за търговеца Ахмед, който обиколил целия свят и веднъж влязъл в бърлогата на ламята. Не обичам борбите с бикове, според мен е много добре, дето у нас в Севиля ги забраниха. Но християните явно ги обожават, те подхождат на нрава им, а и ми беше много интересно да гледам как кралят препускаше срещу дивия бик. Много ясно забелязах как преди четвъртия удар извика нещо. Преди да влезе в бърлогата на ламята, търговецът Ахмед произнесъл първата сура на корана, вероятно и тоя крал е произнесъл някое свещено заклинание. Той е герой, но не е истински рицар. Липсват му някои важни добродетели. Не умее да говори и няма усет към поезията. Иначе не би харесвал този стар мрачен замък.
	Дон Алфонсо и доня Леонор сметнаха, че не е уместно да помрачават празничните дни с разговори, в които трябваше да бъдат споменати и уредени спорните въпроси. Така въпросът за годежа и васалната клетва остана да виси във въздуха.
	Празничната седмица отмина. Дойде големият ден на удара с меча, известен като adoubment, денят, в който дон Педро трябваше да бъде посветен в рицарство.
	На сутринта младият принц изпълни тържествената церемония на пречистващата баня. Двама духовници го облякоха. Долната дреха беше червена като кръвта, която рицарят щеше да пролива в защита на църквата и божествения ред; обувките бяха кафяви като земята, в която един ден щеше да бъде погребан; коланът беше бял като чистите мисли, които щеше да се закълне да пази.
	Когато младият принц бе поведен през застланата с рози улица към църквата на Сантиаго, всички камбани забиха тържествено. Тук, обкръжен от дамите и грандовете на Кастилия и Арагон, го очакваше дон Алфонсо. Пажовете поставиха шлема на главата на обзетия от тържествено вълнение дон Педро, облякоха му ризницата, подадоха му триъгълния щит; той вече имаше оръжия, за да се защитава. Окачиха на колана му дългия меч; така се сдоби и с оръжие, с което да напада. Две благородни дами му поставиха златните шпори; вече можеше да язди в бой за правото и добродетелта.
	Подготвен така, дон Педро коленичи и архиепископът дон Мартин произнесе молитвата с гръмкия си глас:
	— Отче наш, Който си на небето и Който си заповядал да употребяваме меча на земята, за да наказваме злото, Ти, Който, за да опазиш правото, си създал християнското рицарство: направи така, че този Твой слуга да не употреби никога меча си, за да улучи невинен, а само за да защитава Твоята правда и Твоя ред.
	Дон Алфонсо си припомни как някога самият той, още почти дете и след като бе водил кървави битки с бунтовниците по улиците на Толедо, беше посветен в рицарско достойнство. Това стана в катедралата на Толедо пред статуята на Сантиаго; самият апостол му даде посвещението. Много хора се съмняваха и твърдяха, че статуята притежавала изкусно вграден автоматичен механизъм, с чиято помощ нанасяла удара с меча. Но дон Алфонсо беше почти убеден, а и архиепископът го уверяваше, че в онзи възвишен момент статуята бе оживяла. Нима не беше редно самият Сантиаго да слезе за малко на земята и да посвети в рицарство кралския юноша от Кастилия?
	Изпълнен със съчувствие и презрение, той наблюдаваше със сведена глава покорно коленичилия пред него млад братовчед. На неговите години той бе извършил велики дела. Разбунтуваните рикосомбрес бяха поискали от него да скрепи с клетва даването на нови привилегии, на които уж имали стародавно право; но той, по Божия милост крал на Толедо и Кастилия, им изкрещя гневно с все още момчешкия си глас: „Не, не!“, а после: „Паднете на колене пред краля си, негодни грандове!“. Те го заплашиха с извадени мечове и изпратиха войниците си срещу него, той се би смело, понесе истински, болезнени удари и пробождания, неприятелите му бяха от плът и кръв. А младежът, коленичил пред него, жалкият му братовчед, беше само крал на Арагон и сигурно без съпротива щеше да положи исканата клетва пред нахалните си грандове. Арагонските барони бяха постановили следната клетва за така наречените си крале: „Ние, които сме повече от теб, те избираме за наш крал с условието да запазиш правата и свободите ни, а между теб и нас избираме съдия, който трябва да има повече власт от теб. Ако не, не. Si no, no“. Той оказваше голяма милост на такъв „крал“, като го приемаше за свой бъдещ зет и наследник, и искаше от него твърде малко, като го призоваваше да му осигури приживе върховната власт в Испания.
	Изпълнен с дълбока рицарска набожност, дон Педро произнесе думите на клетвата:
	— Кълна се, че никога няма да употребя този свой меч, за да убия невинен, а само за да защитавам правдата и свещения ред на Бога. — Той сведе глава и зачака удара с меча, предназначен да смири и в същото време да възвиси посветения и да утвърди завинаги неговия рицарски обет. И ударът дойде. Дон Алфонсо го удари по раменете с тъпата страна на меча, не много силно, но все пак достатъчно ударът да проникне през плетената ризница и да бъде усетен като болка.
	Без да иска, дон Педро сгърчи рамене. Вдигна глава и понечи да се изправи. Ала дон Алфонсо го задържа.
	— Не, скъпи братовчеде, още не! — каза той. — Ще свържем посвещаването в рицарство с васалната клетва. Дайте ми знамето! — заповяда той. Докато чакаше, свали ръкавицата от дясната си ръка. Хвана знамето в лявата и изрече тържествено: — Щом така желаеш, братовчеде дон Педро от Арагон, аз те приемам за свой добър васал и се заклевам пред всички да те защитавам, когато се нуждаеш от мен. Нека Бог ми помага! — Кралят не говореше високо, но властният му глас изпълваше цялата църква.
	Младият дон Педро, още като упоен от възбудата, от смирението и възвисяването на рицарската клетва, не разбираше какво правят с него. Доня Леонор му бе намекнала, че ще го сгодят за инфантата и един ден ще го направят крал на Кастилия. Или беше направила повече, бе му дала обещание? Защо беше тази втора клетва, защо трябваше да стане васал на Алфонсо? Дали вече беше поел това неприятно задължение с неопитните си слова? Имаше ли изобщо право да прояви недоверие и да се съмнява? Току-що се бе заклел в рицарско послушание, нима щеше да се провали още на първия изпит?
	Младият рицар остана коленичил пред по-възрастния, който настоя с мъжествения си поразяващ глас:
	— Ти, дон Педро, в знак на това, че ще ми служиш вярно и със страх от Бога, винаги когато имам нужда от теб и те повикам, целуни ръката ми! — И кралят протегна ръка към коленичилия.
	В пълната църква се възцари неестествена тишина. Арагонските благородници не можеха да повярват на ушите си. Вече цяло поколение Арагон полагаше всички усилия да се държи далече от досадната васална клетва. Защо младият им крал бе позволил на кастилеца да го подложи на този позор? Дали вече бяха разменили годежните грамоти?
	Дон Педро остана на колене, протегнатата ръка на краля беше точно пред лицето му. Онези, които стояха по-назад, протегнаха шии да видят какво ще стане.
	И то стана. Младият Арагон целуна десницата на мъжа, който в лявата си ръка стискаше знамето на Кастилия. Получи ръкавицата на рицарското поръчение и я прие без възражения.
	След известно време, когато излезе от сумрачната църква на светло, заобиколен от мрачно мълчащите арагонски благородници, дон Педро се събуди от магията и опиянението и разбра какво е станало и какво е натворил самият той.
	Но само той ли беше виновен? Крал Алфонсо го измами, въвлече го в хитър капан. Високоуважаваният мъж, образец за цялото християнско рицарство, бе превърнал свещеното действие на посвещаването в рицарство в подла клопка!
	След църковната церемония трябваше да последва народен празник. Почетната свита от кастилски барони вече чакаше. Но:
	— Тръгваме веднага, господа! — заповяда на своите дон Педро. — Ще се приберем в столицата си, за да решим какво ще правим по-нататък. — Дрънчейки с шпорите си, без да удостои кастилците с поглед и поздрав, младият крал напусна града Бургос, следван от заплашително мълчащата си свита.
	Този път дори кралицата загуби обичайната си невъзмутимост. Свърши се с така желания от нея съюз между Кастилия и Арагон. Алфонсо не постъпи като герой, а изигра детински глупав номер, като се опита да постигне с насилие онова, което можеше да бъде получено с добро и с разумни увещания.
	Ала гневът й не трая дълго. Алфонсо не беше човек на дългите преговори и толкоз. Той искаше да лети и не изтрайваше да се катери мъчително по стръмната скала. Даже английският й братовчед, най-великият крал и най-умният държавник, имаше подобни гневни избухвания; не беше сдържал ядните думи, които подтикнаха рицарите му да убият кентърбърийския архиепископ, макар да знаеше, че от това неизбежно щяха да произлязат трудности.
	Дон Манрике и дон Йеуда помолиха за аудиенция. Кралицата ги прие.
	Йеуда се разкъсваше от гняв. Безмозъчната войнственост на краля отново беше разрушила онова, което той бе изградил с толкова мъки и търпение. И дон Манрике беше възмутен. Ала доня Леонор отблъсна всеки укор срещу Алфонсо с кралска дистанцираност и хладно достойнство. Цялата вина бе хвърлена върху младия дон Педро, който бе избягал така внезапно, в противоречие с всички правила на куртоазията, преди да са успели да му разяснят очевидното недоразумение.
	Дон Манрике сметна, че наистина би било по-възпитано, ако младият рицар бе останал в Бургос. Но не бивало да забравят, че буйният младеж бил крал на Арагон. Без съмнение сега щял да приеме за свой васал Гутиере де Кастро и войната, предотвратена от милостивото небе, щяла да избухне.
	Йеуда се намеси предпазливо:
	— Може би имаме време и е редно да направим опит да изясним недоразумението. — И тъй като доня Леонор мълчеше, той продължи по-смело: — Ако има човек, който е в състояние да обясни на младия арагонски крал, че се е заблудил, и да прогони гнева му, това си ти, госпожо кралице.
	Доня Леонор мислеше усилено.
	— Ще ми помогнете ли да му напиша послание? — попита след малко тя.
	Дон Йеуда, още по-внимателно, отговори:
	— Боя се, че посланието не е достатъчно.
	Доня Леонор вдигна вежди.
	— Искате лично да замина за Сарагоса? — попита хладно тя.
	Дон Манрике побърза да се притече на помощ на Йеуда:
	— И аз мисля, че няма друг начин.
	Доня Леонор мълчеше с надменно и затворено лице; Йеуда вече се боеше, че гордостта ще надвие разума, но:
	— Ще отида — обеща след минути тя. — И ще помисля какво бих могла да сторя, за да не нараня достойнството на Кастилия.
	Кралицата не каза нито дума на дон Алфонсо, защото искаше да му спести обвиненията, а и чакаше той сам да заговори. Много скоро той отиде при нея и се оплака:
	— Не знам какво им става на всички. Избягват ме, като че съм болен. Нима аз съм виновен, че онова диво хлапе избяга? Баща му е трябвало да го възпита по-добре.
	— Той е още млад — отговори примирително кралицата. — Не бива да приемаме сериозно липсата на куртоазия.
	— Ти си добра както винаги, доня Леонор — рече кралят.
	— Мисля, че ти също имаш вина за случилото се. Трябваше да ме оставиш да поговоря предварително с него за васалната клетва. Как мислиш, дали да наваксам пропуснатото? Дали да отида в Сарагоса и да изясня недоразумението?
	Алфонсо вдигна вежди.
	— Това не е ли твърде висока чест за един хлапак? — попита остро той.
	— Все пак той е крал на Арагон и ние възнамеряваме да го сгодим за инфантата.
	Алфонсо усети лек гняв и огромно облекчение. Колко хубаво, че имаше своята Леонор. Просто, без големи думи, тя се бе заела да поправи сторената грешка.
	— Ти си най-добрата кралица за време, което изисква заобиколни пътища и хитрости — каза той. — Аз съм и си оставам рицар и нямам капчица търпение. Сигурно не ти е много лесно с мен, моя Леонор. — Ала много по-силна от думите беше ярката момчешка светлина в очите му, израз на радостта и благодарността му.
	Преди да замине за Арагон, доня Леонор се посъветва с Йеуда и дон Манрике де Лара. Постигнаха съгласие за предложението, което трябваше да бъде отнесено в Сарагоса: Кастилия ще оттегли гарнизона си от Куенка и се задължава в продължение на две години да не изпраща войска на границата на графството де Кастро. От своя страна Арагон се задължава да предотврати евентуалните прояви на враждебност от страна на барон де Кастро. Ако Гутиере де Кастро се обяви за васал на Арагон, Кастилия ще го приеме, но без да се отказва от претенциите си. Що се отнася до върховенството на Кастилия над Арагон, въпросът остава висящ и церемонията не е променила нищо; защото според закона задължението на Кастилия да защитава Арагон влиза в сила едва когато от Сарагоса изплатят определените за това сто златни мараведи, а Кастилия няма да поиска тази сума.
	Младият крал посрещна доня Леонор с прекомерна учтивост, но не скри гнева и разочарованието си от случилото се в Бургос. Тя не се опита да извини своя Алфонсо; само разказа на дон Педро колко страда братовчед му от наложения дълъг мир със Севиля, за който с много мъки е бил убеден от министрите си. С цялото си сърце желаел да компенсира поражението при Севиля и да завоюва нови победи за християнството в борбата срещу неверниците. Щастливото обединение с Арагон изведнъж станало толкова близо, че той повярвал в шанса си и с рицарско нетърпение постъпил прибързано. Тя разбирала и двамата владетели, дон Алфонсо и дон Педро. Докато говореше, гледаше младия крал открито, сърдечно, майчински, женствено.
	С много усилия дон Педро успя да запази пред прекрасната дама студеното достойнство, което подобаваше на един обиден рицар.
	— Твоите нежни думи смекчават оскърблението, което ми бе нанесено, прекрасна кралице. Много съм ти благодарен. Нека твоите съветници преговарят с моите.
	На сбогуване доня Леонор отново заговори със сладки, изискани слова за по-тясното обвързване на владетелските домове Арагон и Кастилия. Дон Педро се изчерви.
	— Аз те почитам, госпожо — отвърна той — и когато за първи път ми се усмихна благосклонно, сърцето ми разцъфтя. Ала сега настъпи ледена зима и смрази всичко. — Той помълча малко и прибави с очевидно напрежение: — Ще дам указание на министрите си да приемат предложенията на Кастилия само за да почета теб, кралице. Ще живея в мир с дон Алфонсо. Но със съюза между нас е свършено, той го разби. Не искам да стана негов зет, не искам двамата да воюваме заедно.
	Доня Леонор се върна в Бургос. Дон Алфонсо разбра, че е постигнала много: нямаше да има война.
	— Ти си умна дама, доня Леонор — похвали я той. — Ти си моята кралица и съпруга.
	И тази нощ дон Алфонсо люби жената, която му беше родила три дъщери, както през първата нощ, когато я бе познал.


>>	Пета глава

	След като мюсюлманите бяха останали господари на Ерусалим почти половин хилядолетие, Готфрид Булонски завладя града и го върна на християните. Беше изградено Ерусалимското кралство. Ала господството на християните трая само осемдесет и осем години; мюсюлманите отново щурмуваха града и го завзеха.
	Мъжът, който този път поведе мюсюлманите към Ерусалим, беше Юсуф, наречен Саладин, „Слава на вярата“, султан на Сирия и Египет, а битката, в която извоюва решителната победа, се състоя в околностите на планината Хатин, западно от Тиберия. Свидетел на тази битка стана един мюсюлмански историк на име Имад ад Дин, който беше приятел на Муса Ибн Дауд и му описа случилото се в подробно писмо:
C>
	Неприятелските конници, целите в желязо, бяха неуязвими, докато седяха на седлото, тъй като бяха покрити от глава до пети с плетените си ризници. Но паднеше ли конят, рицарят бе загубен. Те приличаха на лъвове в началото на битката, но когато тя свърши, бяха като разпръснати овце.
	Нито един от неверниците не успя да избяга. Те бяха четирийсет и пет хиляди: оцеляха не повече от петнайсет хиляди и всички оцелели бяха пленени. В наши ръце паднаха кралят на Ерусалим, графовете и министрите му. Въжетата на палатките не стигнаха да ги вържем. Видях по трийсет или четирийсет на едно въже, видях повече от сто, охранявани от един-единствен наш. Видях го със собствените си благословени очи. Бяха убити почти трийсет хиляди, но пленниците бяха толкова много, че нашите продаваха един пленен рицар за чифт сандали. От сто години не е имало толкова евтини пленници.
	Само допреди няколко часа те бяха горди и внушителни, тези християнски рицари. Сега графовете и бароните станаха плячка на ловеца, храна за лъва, надменните свободни люде бяха оковани в желязо и навързани с въжета. Аллах е велик. Те нарекоха истината лъжа, Корана измама; а сега седят полуголи, със сведени глави, ударени от ръката на истината.
	Тези слепи глупци бяха понесли със себе си в битката най-свещената си реликва, кръста, на който е загинал пророкът им Христос. И този кръст падна в нашите ръце.
	Когато битката свърши, се изкачих на планината Хатин и потънах в съзерцание. Някога на тази планина пророкът Христос е държал една от известните си проповеди. Докато разглеждах бойното поле, разбрах какво може да стори народ, благословен от волята на Аллаха, срещу друг, прокълнат народ. Видях отсечени глави, разкъсани трупове, разпръснати крайници, навсякъде умиращи и ранени, покрити с кръв и прах. И си припомних думите на Корана: неверниците ще кажат: аз не съм нищо, освен прах.
C$
	Още много такива изречения беше написал, окрилен от преживяното, историкът Имад ад Дин и заключаваше: „О, сладка, сладка е миризмата на победата!“. Муса прочете писмото и помръкна. От стената го гледаше предупредително написаното с куфически букви старо послание: „Една унция мир е по-добра от един тон победа!“. Заради тези думи немалко мюсюлмани бяха изгубили живота си през свещената война, обвинени в ерес. Въпреки това много мъдри хора не преставаха да го повтарят, обичаше да го цитира и приятелят му, историкът Имад; веднъж за малко не беше убит от един фанатичен дервиш. А сега това писмо!
	Да, беше точно както пишеше във великата книга на евреите: Йецер Ара, злото начало, е могъщо от самото си раждане. Хората искаха да ловуват и да се бият и дори един мъдър човек като приятеля му Имад се опияняваше от виното на победата.
	За съжаление през следващите дни още много хора щяха да се опиянят от виното на войната. След като Ерусалим падна отново в ръцете на мюсюлманите, върховният християнски свещеник няма да се забави и ще призове към свещена война, а това означава, че бойните полета като онова, описано от Имад с ужасяваща нагледност, ще се разпространят по целия свят.
	Така и стана.
	Вестта за падането на Ерусалим, завладян от кръстоносците преди по-малко от деветдесет години с цената на големи жертви, изпълни християнството с дива болка. Навсякъде постеха и се молеха. Църковните князе свалиха разкошните си одежди и си наложиха строго въздържание, за да служат за пример. Даже кардиналите се заклеха, че няма да възсядат конете си, докато земята, по която е стъпвал Спасителя, е омърсена от краката на неверниците. Те бяха готови да бродят пеш по християнските земи и да живеят от подаяния, за да проповядват покаяние и отмъщение.
	Светият отец провъзгласи нов кръстоносен поход за освобождаване на Ерусалим, пъпа на земята, втория рай. Обеща на всеки, който вземе кръста, вечен живот в отвъдното и опрощение на греховете в сегашното, освен това възвести световен мир за седем години, Treuga dei. Самият той даде благороден пример и приключи дългия си спор с господаря на Германия, императора на Свещената римска империя Фридрих. Изпрати легат, архиепископа на Тирус, при кралете на Франция и Англия и ги закле да сложат край на разногласията си. В настойчиви послания предупреди кралете на Португалия, Леон, Кастилия, Навара и Арагон да погребат споровете си и да се обединят като братя, за да вземат по свой начин участие в кръстоносния поход. Нареди им да ударят мюсюлманите на полуострова и да тръгнат срещу западния антихрист, халифа Якуб Алмансур, в Африка.
	Когато архиепископът съобщи на дон Алфонсо за посланието на папата, кралят незабавно свика коронния съвет, своята курия. Мъдрият дон Йеуда се престори на болен и си остана у дома.
	Архиепископът заговори със силни думи. Обясни, че тук, в Испания, кръстоносните походи са започнали по-рано, отколкото в другите страни преди повече от половин хилядолетие. Непосредствено след като мюсюлманската чума връхлетяла страната, християнските готи, прадедите на заседаващите тук господа, се вдигнали срещу тях.
	— Ние трябва да продължим тази велика, свята традиция — извика въодушевено той. Deus vult — Бог иска! — завърши той с бойния зов на кръстоносците.
	Присъстващите на съвета горяха от желание да последват този призив. Всички, дори кроткият дон Родриге, горяха от желание да го сторят. Ала знаеха, че пред тях са изправени непреодолими препятствия. Дълго седяха в горестно мълчание.
	— Спомням си как нахлухме в Андалусия — заговори най-сетне старият дон Манрике — и как стигнахме чак до морето. Бях там и когато нашият господар, кралят, отне от мюсюлманите добрия град Куенка и крепостта Аларкос. Не бих си пожелал нищо по-добро, преди да вляза в гроба, от това да тръгна още веднъж на поход срещу неверниците. Но сме обвързани с мирен договор със Севиля, който е подписан от краля и подпечатан с герба му.
	— Не ми говори за този жалък документ — отзова се гневно архиепископът. — Той е невалиден и никой няма да укори краля, ако го предаде на палача, за да бъде изгорен. Ти не си обвързан с този договор, господарю — обърна се той към дон Алфонсо. — Juramentum contra utilitatem ecclesiasticam non tenet — клетвата срещу благото на църквата не е валидна. Така е написано в сбирката от декрети на Грациан.
	— Правилно — съгласи се каноникът и сведе почтително глава. — Но неверниците не ги е грижа за това. Те настояват договорите да бъдат спазвани. Султан Саладин е пощадил повечето пленници: ала когато маркграфът де Шатийон се позовал на правото си да наруши примирието, защото клетвата му била невалидна пред Бога и светата църква, султанът заповядал да го посекат — не забравяйте това, господа! А халифът на западните неверници мисли и действа също като Саладин. Ако не спазим мирния договор със Севиля, той ще прекоси морето и ще навлезе в земите ни, а войниците му са многобройни като пясъка на пустинята; там добродетелта и смелостта няма да ни помогнат. Ако кралят, нашият господар, се позове на божественото право на църквата и обяви договора за невалиден, това няма да бъде от полза за църквата, а ще навреди на цялата страна.
	Дон Мартин изгледа ядно секретаря си; Родриге винаги намираше какво да му възрази. Без да се смущава, каноникът продължи:
	— Бог, който вижда в сърцата ни, знае колко горещо желаем да отмъстим за опозоряването на свещения град. Но Бог ни е дал и разум, за да не умножим нещастието на християнството с прибързаното си усърдие. — Дон Алфонсо размишляваше с гневно сбърчено чело.
	— Африканците ще се притекат на помощ на Севиля — проговори след малко той. — Това е вярно. Но и аз няма да бъда сам. Кръстоносците, които ще слязат на брега, ще ми помогнат да ударя мюсюлманите. И преди са ми помагали.
	— Тези кръстоносци — усъмни се дон Манрике — ще идват на отделни групи и няма да издържат дълго срещу добре подредената и дисциплинирана армия на халифа. — И тъй като кралят не изглеждаше убеден, дон Манрике трябваше да му припомни истинската причина, която принуждаваше Кастилия да остане бездейна. Той погледна Алфонсо в очите и продължи бавно и отчетливо: — Имаш изгледи да победиш само ако си осигуриш подкрепата на братовчед си в Арагон. Тази подкрепа трябва да дойде от сърцето му, за да бъде пълна и безусловна. Дон Педро трябва да се задължи да ти отстъпи върховното командване. Без единно командване християнските войски на полуострова никога няма да се справят с армията на халифа.
	Дълбоко в сърцето си дон Алфонсо знаеше истината. Без да отговори, той разпусна тронния съвет.
	Когато остана сам, бе връхлетян от необуздана ярост. Вече беше почти трийсет и тригодишен, изживял бе цели три десетилетия, а не му даваха възможност да извърши истински велики дела. На неговата възраст Александър Велики беше завладял света. Сега му се предлагаше големият, единственият случай, кръстоносният поход, а те му пречеха с отвратителните си търгашески хитрини да си извоюва славата на нов Сид Компеадор.
	Не, той няма да им позволи да го спрат. Щом онзи млад нахалник, хлапето от Арагон, отказва да го признае за свой сюзерен, той ще тръгне сам. Той е определен от Бога да бъде водач на западното християнство и няма да позволи да го лишат от тази свята длъжност. Ще намери още войска, достатъчна на брой, ще се оправи и без Арагон. Кръстоносците, които ще слязат на брега, ще му трябват само за няколко месеца, пък и те са обещали да продължат към светите земи. Ако намери още двайсет хиляди души извън собствената си войска, ще прекоси целия юг на Андалусия и ще стигне до Африка, преди халифът да е успял да подготви армията си. И тогава онзи Якуб Алмансур ще си помисли два пъти, преди да разголи източната си граница.
	Трябваха му пари, пари за военен поход, който ще трае поне половин година. Пари, за да плаща на наемниците.
	Заповяда да повикат Йеуда.
	Когато бе провъзгласен кръстоносният поход, Йеуда се уплаши и заедно с това душата му се възвиси. Ето я и голямата война, от която всички се опасяваха, която щеше да промени границите между исляма и християнството. Задачата му ставаше още по-важна. Ескриваното на кастилския крал можеше да стори повече от всички други, за да запази мира на полуострова.
	За кой ли път Йеуда разбра колко мъдър беше приятелят му Муса. През целия му живот Муса го убеждаваше: не бързай, не прави твърде много, не прекалявай със сметките, подчини се на съдбата, защото всичко останало е суета. Той обаче, Йеуда, така и не можа да се откаже от непрестанната работа, коването на планове и пресмятанията. Когато кралят едва не предизвика война с Арагон, Йеуда безспир правеше сметки, съставяше списъци и пътуваше по важни дела из страната, на север, на юг и пак на север, преговаряше и пускаше в ход интриги. Така постъпи и втория път и когато всичките му предвиждания се оказаха напразни, в отчаянието си възропта срещу Бога. Съдбата обаче, мъдра и шеговита като приятеля му Муса, превърна тъкмо онова, което му се струваше най-голямото зло, в кълн на благословия. Тъкмо скарването с Арагон, което той се опитваше да заглади поне в областта на стопанството, сега принуждаваше дон Алфонсо да стои далече от войната. Не от неговите умни сметки и планове, а от наглата, безмозъчна постъпка на дон Алфонсо дойде мирът и щастието на полуострова.
	От Севиля пристигна издателят и книжар Хакам. Той беше най-големият книжар на западния свят, за него работеха четирийсет писари, в красивата му къща бяха подредени специални стаи за книгите от различните науки. Той донесе на дон Йеуда подарък от емир Абдулла — автобиографията на персиеца Ибн Сина в оригинален ръкопис. Ибн Сина, който беше починал преди повече от сто и петдесет години, се смяташе за най-големия мислител на ислямския свят. Християнските учени, които го познаваха под името Авицена, го ценяха високо. За ръкописа, донесен сега от издателя Хакам, се бяха водили ожесточени битки. Един халиф от Кордова беше изтребил собственика на ръкописа и целия му род, за да се добере до скъпоценната книга. Йеуда не можеше да сдържи радостта си от ценния дар на емира и веднага изтича при Муса. Трогнати и умилени, двамата разгледаха писмените знаци, в които най-мъдрият от всички смъртни беше запечатал живота си.
	Заедно с подаръка издателят Хакам донесе на Йеуда и доверително устно послание от емира. Мюсюлманският княз съобщаваше на приятеля си, че халифът Якуб Алмансур вече подготвя да се прехвърли на полуострова начело на войската си и ще го стори при първата вест за нападение над Севиля. За тази цел нарочно се бил върнал от източната си граница в Маракеш. Емир Абдулла беше убеден, че приятелят му Ибрахим държи на запазването на мира не по-малко от него самия, затова го молеше да предупреди кралете на неверниците.
	За всичко това мислеше Йеуда, докато стоеше пред дон Алфонсо.
	— Ето те най-после, мой ескривано — посрещна го с ехидна учтивост кралят. — Възстанови ли се от болестта си, бедни ми Йеуда? Жалко, че не можа да вземеш участие в тронния съвет.
	— Надали щях да изразя по-различно мнение от това на твоите фамилиари — отговори спокойно Йеуда. — Като твой ескривано съм длъжен да се застъпвам за твоя неутралитет много по-усърдно от тях. Не забравяй това, господарю. Ако сега поемеш кръста, ще те последват много хора, които нямат място във войската ти. Полусвободните селяни ще се наредят под знамената, за да се възползват от привилегиите за кръстоносците. Те ще се откажат от тежкия труд на полето и ще искат ти да ги храниш, вместо те да хранят и теб, и бароните ти. Това би било пагубно за твоето стопанство.
	— Моето стопанство! — повтори подигравателно Алфонсо. — Ти не разбираш ли, жалки пресметливецо, че сега не става въпрос за стопанството, а за Божията чест и за честта на кастилския крал?
	Дон Йеуда остана на своето, макар да се опасяваше от необуздания нрав на дон Алфонсо:
	— Почтително те моля, господарю, да не ме разбираш погрешно. В никакъв случай не искам да те отклоня от войната. Дори те моля още отсега да почнеш да събираш военни данъци. Говоря за допълнителните военни налози, които разпореди папата. Работя над меморандум, който доказва, че имаш право да изискаш тези данъци, макар че все още не си се включил във войната.
	След като даде на краля време да обмисли предложението му, той продължи:
	— Хазната ти ще се попълни и от други източници, докато не участваш във войната. Търговията със страните на източния ислям е прекъсната. Големите корабопритежатели и търговци на християнския свят, търговците от Венеция, Пиза и Фландрия, вече не могат да внасят нищо от Изтока. Продуктите на по-богатата половина от света сега могат да бъдат изкупувани само чрез търговците от твоите земи, господарю. Който иска да си купи жито от някоя ислямска страна, или добитък, или благородни коне, трябва да се обърне към теб. Който иска да придобие някои от стоките, произведени от изкусните мюсюлмански ковачи, чудните им оръжия, великолепните метални изделия, който иска да се сдобие с коприна, слонова кост и златен прах, корали и перли, източни подправки, кожи, бои и стъкло, ще трябва да използва посредничеството на твоите поданици. Не забравяй това, господарю. Съкровищниците на другите владетели се изпразват, докато трае войната, а твоята се пълни. И когато те се изтощят, ти удари, господарю на Кастилия, и победи в решаващата битка.
	Евреинът говореше със страстна настойчивост. Думите му звучаха привлекателно за краля. Ала гневът беше по-силен.
	— Намери ми пари! — изкрещя невъздържано той. — За начало искам двеста хиляди! Искам да ударя сега, сега! Заложи каквото искаш, но ми намери пари!
	Йеуда, с побеляло лице, отговори:
	— Не мога, господарю. И никой друг не може.
	Целият гняв на Алфонсо срещу самия него и срещу злощастната съдба, която се стремеше да го лиши от най-благородната слава, се обърна срещу Йеуда.
	— Ти ми донесе този срам — натърти той. — Ти с твоя позорен мирен договор и проклетите ти еврейски хитрости. Ти си предател! Работиш за Севиля и за обрязаните си приятели, защото не искаш да ги нападна и да възстановя честта си. Предател си ти, предател!
	Йеуда побледня още повече, но не каза нито дума.
	— Върви си! — изрева ядно кралят. — Махай се най-после от очите ми!


	Извънредният данък, за който Йеуда говореше на краля, беше така нареченият Саладинов десятък. Папата бе разпоредил, че хората от християнските страни, които не участват в голямата война срещу султан Саладин, са длъжни поне да дадат пари, една десета част от доходите и движимите си имоти.
	За ескриваното на кастилския крал този едикт на Светия отец беше добре дошъл. Той и репозитариите му намериха, че Саладиновият десятък може да бъде изискан и в земите на крал Алфонсо. Защото, макар че богоугодни нужди задължаваха краля да остане временно неутрален, всеки знаеше, че това няма да продължи дълго и дон Алфонсо е длъжен да се въоръжава за Свещената война. Всичко това бе представено от Йеуда в подробен меморандум. Дон Манрике предаде документа на краля.
	— Хитрец е той — промърмори мрачно Алфонсо, след като го прочете. — Хитро куче, хитър търговец. Само да искаше, можеше да ми набави нужните пари. Защо не дойде самият той?
	— Мисля, че не иска отново да се изложи на гнева ти — отговори с лека усмивка дон Манрике.
	— Толкова ли е чувствителен? — подигра се Алфонсо.
	— Очевидно си го засегнал дълбоко, господарю.
	Кралят беше достатъчно умен, за да разбере, че евреинът имаше право да бъде обиден, и се ядоса на буйния си нрав. Но целият християнски свят бе тръгнал да вземе участие в Свещената война, а той, Алфонсо, беше осъден на най-страшното нещастие — на бездействие. Нима нямаше право да се дразни и да излее недоволството си върху един невинен? Евреинът беше умен мъж и бе длъжен да го разбере.
	Той затърси претекст да се види отново с Йеуда. Отдавна си мечтаеше да разшири и укрепи крепостта Аларкос, която сам бе присъединил към кралството си. Ако евреинът бе казал истината, в хазната му имаше достатъчно пари. След кратко колебание нареди на Йеуда да се яви на доклад.
	Дон Йеуда не беше простил нанесената му обида и изпита злобно удовлетворение, че Алфонсо бе изпратил да го повикат. Кралят беше разбрал много бързо, че не може да се справи без своя ескривано. Ала Йеуда нямаше намерение да отстъпи лесно и да се изложи на опасността от нови ругатни. Извини се почтително, че не бил добре.
	Дон Алфонсо, след първия изблик на гняв, се овладя и нареди на дон Манрике да изиска парите за Аларкос — много пари, четири хиляди златни мараведи. Йеуда предостави сумата веднага и без възражения и изрази верноподаническата си радост, че кралят е решил да разшири крепостта Аларкос и по този начин да покаже на целия свят, че се готви за война. Кралят не знаеше какво да прави със своя евреин.
	Много му се искаше да замине за Бургос, за да се посъветва със своята кралица. Отдавна трябваше да го стори. Доня Леонор беше бременна, очевидно след онази нощ, когато той бе отишъл при нея след щастливото й завръщане от Сарагоса. Ала в момента Бургос бе пълен с неудобни гости. Градът беше разположен на големия военен път, водещ към Сантиаго де Компостела, който беше светая светих на Европа. И през останалото време пътят беше много оживен, тъй като оттам минаваха всички пилигрими, но сега, когато предстоеше война на изток, много големи благородници искаха да си осигурят благословията на Сантиаго. Всички минаваха през Бургос, посещаваха доня Леонор, за да й изразят почитта си, и мисълта, че той, принуденият да си остане у дома, щеше да се срещне с отиващите на война, го вбесяваше.
	Ала дон Алфонсо не можеше да седи бездеен и тъжен в замъка си. Намери си работа, направи няколко пътувания. Отиде в Калатрава при рицарите от ордена, за да направи преглед на най-добрия си отряд. Отиде и в Аларкос, за да провери как върви строителството. Често викаше приятелите си, за да обсъждат суетни военни планове. Когато нямаше какво друго да прави, ходеше на лов. В един горещ ден, когато се връщаше от лов с Гарсеран де Лара и Естебан Илян, кралят реши да си почине в имението „Ла Уерта дел Рей“.
	Разположено край една извивка на река Тахо, имението беше обширно, хладно, заобиколено от рушащи се стени. Портата стоеше самотна; от арката й, издълбано с пъстри старинни букви, ги поздрави арабското послание: алафия — мир, благослов. Виждаха се храсти, малка гора, най-различни лехи; но там, където по-рано бяха отглеждали грижливо редки цветя, сега градинарят бе засадил полезни растения — зеленчуци, зеле, цвекло. Насред имението се издигаше занемареният летен палат. До него имаше изящен павилион, а на брега на реката се виждаше порутената дървена постройка за лодки и за къпане.
	Господата седнаха под едно дърво с лице към палата. Той им изглеждаше чужд, изцяло в ислямски стил. На това място, където човек можеше да се наслаждава на хлада, идващ от реката, и имаше чудесен изглед към града, открай време се строеше. Римляните построили тук вила, готите издигнали извънградски дом. Знаеше се, че сегашният палат, отдавна неизползван и полуразрушен, бил построен от арабския крал Галафре за дъщеря му, инфантата Галиана; и досега дворецът беше известен с името Паласио де Галиана.
	Днес беше горещо дори тук, над реката и градината бе паднала потискаща тишина; тримата мъже почти не разговаряха.
	— Имението е дори по-голямо, отколкото предполагах — каза дон Алфонсо. И внезапно му хрумна чудесна мисъл. Дедите му и той самият бяха рушили много и нямаха време да построят наново разрушеното; ала желанието да строят им беше вродено. Неговата Леонор строеше църкви, манастири, болници, самият той строеше църкви, замъци, крепости. Защо веднъж да не построи нещо за себе си и за близките си? Сигурно не беше трудно да се реставрира Галиана. Дворецът изглеждаше голям и удобен за живеене, през лятото беше чудесно да се живее тук и може би доня Леонор щеше да склони да прекарва в Галиана горещите летни месеци.
	— Какво мислите, господа, да изградим ли наново Галиана? — попита той. — Хайде да разгледаме двореца — предложи бодро.
	Тримата тръгнаха към сградата. Кастеланът Белардо ги посрещна, възбуден, усърден, безкрайно почтителен. Показа им зеленчуковите си лехи и обясни многословно колко красив е бил някога дворецът с мозайките, богато украсените подове, стени и тавани. Ала реката го наводнявала многократно и всичко било запустяло. Сърцето го боляло, но бил сам и не можел да стори нищо. Често ходел при кралските съветници и ги увещавал, че дворецът трябва да бъде реставриран и реката преградена с дига, но винаги му отговаряли рязко, че нямат пари.
	— Този бърборко е прав — каза на латински дон Естебан. — Палатът явно е бил невероятно красив. Старият обрязан владетел е положил всички усилия, за да задоволи дъщеря си.
	Шпорите на господата дрънчаха оглушително по крехката, изпочупена мозайка на подовете, гласовете им отекваха в празните стени.
	Дон Алфонсо се оглеждаше мълчаливо. Наистина не бива да оставям Галиана в това състояние, повтаряше си той. Дон Гарсеран рече:
	— Ще ти струва много работа и пари, но мисля, че можеш да превърнеш Галиана в истински бисер, дон Алфонсо. Припомни си какво стори твоя евреин със стария и грозен кастильо де Кастро.
	През това време Алфонсо мислеше за дръзкото неодобрение, изразено от дъщерята на евреина, когато говореха за старинния, мрачен замък в Бургос. Възбуден от думите на дон Гарсеран, младият Естебан извика:
	— Ако наистина имаш сериозно намерение да реставрираш Галиана, трябва първо да разгледаш дома на твоя евреин.
	Май бях много груб с дон Йеуда, помисли си Алфонсо. Така смяташе и дон Манрике. Добре, ще поправя стореното, като отида да разгледам дома му.
	— Вероятно имате право — отговори неопределено той.
	Както бе предсказал Йеуда, докато християнският свят воюваше в светите земи, Кастилия процъфтяваше. Кервани кораби носеха стоки от Изтока в ислямските страни на Испания и оттам те отиваха в Кастилия, която ги разпространяваше във всички християнски кралства. Когато бе обявен кръстоносният поход, бароните започнаха да роптаят и да обвиняват евреина, че им пречи да вземат участие в свещената битка, затова трябва да бъде прогонен. Ала много скоро пролича каква огромна полза за страната носеше неутралитетът. Мърморенето утихна, страхът и тайното уважение към евреина нараснаха. Все повече благородници се стараеха да спечелят благосклонността му. Един де Гузман и един де Лара, беден братовчед на могъщия Манрике, помолиха еврейския ескривано да приеме синовете им като пажове в своя кастильо.
	Муса, когато Йеуда му разказа с подчертана небрежност и скрита гордост как добре се развиват делата на страната и неговите собствени, огледа приятеля си с подигравателно възхищение, развеселен и изпълнен със съчувствие. Той не може без работа, помисли си. Трябва да върти едновременно стотина сделки и не може да живее, ако не вижда хората в постоянно движение и не чува скрибуцането на перата в кралските канцеларии, ако не праща още и още кораби през седемте морета и дълги-предълги кервани през безброй страни. Въобразява си, че го прави за мира и за народа си, и това е вярно, но го прави преди всичко, защото изпитва радост от могъществото си и от действието.
	— Толкова ли е важно — попита той — да съсредоточиш в ръцете си още повече власт, толкова ли е важно дали имаш двеста или двеста и петдесет хиляди златни мараведи? При това не знаеш дали, докато си седиш тук и пиеш подправеното си вино, някъде далече не се е разразила пясъчна буря и не е засипала кервана ти, или буря в морето не е потопила кораба ти.
	— Не се боя от пясъчните бури и от капризите на морето — отговори Йеуда. — Боя се от друго. — Пред приятеля си можеше да се отпусне, да му разкрие тайната си грижа. — Боя се от непредвидимите настроения на дон Алфонсо, който е крал, но преди всичко е рицар. Наскоро ме обиди безсмислено и сега, когато отново ме повика, ще се престоря на болен и ще откажа да се явя пред него. Само че, и аз го знам, играя опасна игра, като си придавам толкова важност.
	Муса пристъпи към писалището си и започна да драска кръгове и арабески.
	— И защо си придаваш важност, драги ми Йеуда? — попита през рамо той, — заради мира или от гордост?
	— Аз съм горд, но този път смятам, че гордостта ми е добродетел и добра сметка. У този крал безумието и разумът са толкова чудно примесени, че никой не може да предвиди как ще реагира накрая.
	Йеуда се отдалечи от краля, а той се ограничаваше да му праща къси, властни послания. Загрижеността на Йеуда растеше. Всеки ден очакваше, че непредвидимият крал ще го изхвърли от кастильо Ибн Езра и ще го прогони от страната. А може би щеше да го арестува и да го хвърли в подземието на замъка си. После го обземаше надежда, че Алфонсо ще се опита да се помири с него, като го удостои с вниманието си пред очите на целия свят. Много горчиво беше това очакване. Изпълнен с наивна тъга, синът му Алазар питаше:
	— Дон Алфонсо никога ли не те пита за мен? Защо не идва да те посети?
	— Това не е обичай в тази страна, сине мой — отговаряше уклончиво Йеуда и сърцето му се късаше от болка.
	Как си отдъхна, когато дойде пратеник от кралския замък и възвести пристигането на дон Алфонсо!
	Кралят дойде, придружен от Гарсеран, Естебан и малка свита. Опитваше се да прикрие лекото си смущение зад снизходителна, дружелюбна веселост.
	Къщата му се стори чужда, едва ли не враждебна, много приличаше на притежателя си. При това разбра веднага, че по свой начин тя бе съвършена. Множество твърде различни неща бяха подредени в единство сякаш от тайнствена сила. Без да ги е грижа, собствениците бяха пръснали навсякъде богатството си, не бяха пропуснали нито едно ъгълче. Имаше много слуги, почти невидими и все пак винаги на мястото си. Дебелите килими приглушаваха шума, тишината в къщата беше още по-силно подчертана от тихия ромон на фонтаните. И всичко това насред шумния Толедо! Ето в какво бяха превърнали неговия кастильо де Кастро. Тук кралят на тази страна се чувстваше като чужденец, като натрапник.
	Той разгледа книгите и свитъците — арабски, еврейски, латински.
	— Имаш ли време да прочетеш всичко това? — попита.
	— Чета много от тях — отговори просто Йеуда.
	В павилиона за гости той обясни на краля, че Муса Ибн Дауд е най-мъдрият лекар между вярващите в трите религии. Муса се поклони пред краля и го измери с поглед, в който нямаше нищо почтително. Дон Алфонсо поиска да му преведат една от мъдростите, които се виеха пъстри и златни по стените. И Муса преведе, както беше сторил пред дон Родриге:
	— Съдбата на синовете човешки и съдбата на животните е съдба една… едно е диханието у всички… Кой знае: духът човешки възлиза ли нагоре и духът на животните слиза ли надолу, в земята?
	Дон Алфонсо се замисли.
	— Това е еретическа мъдрост — рече строго той.
	— Тя е от Библията — поучи го любезно Муса. — Думите са на Еклесиаста, на цар Соломон.
	— Според мен тази мъдрост съвсем не е царствена — отвърна намръщено дон Алфонсо. — Един крал не отива под земята като скотовете. — Той се обърна към Йеуда: — Покажи ми оръжейната.
	— Ако позволиш, господарю, в оръжейната ще те разведе синът ми Алазар и това ще бъде най-прекрасният ден в живота му.
	Дон Алфонсо помнеше будното момче и се зарадва:
	— Ти имаш чудесен син, истински рицар! Бих искал да видя и дъщеря ти, ако разрешиш. — После се разговори дружелюбно и с вид на познавач с младия Алазар за оръжията, конете и товарните животни.
	Сетне всички излязоха в градината и там беше доня Рахел.
	Същата Рахел, която в Бургос бе дала онзи неподобаващ отговор, и все пак много различна; носеше рокля с чуждестранна кройка и беше дамата на къщата, която посреща високопоставен чужд гост. Ако в Бургос тя беше нещо необичайно, което съвсем не бе на мястото си, тук всичко — изкусно подредената градина, леещите се фонтани, чуждоземните растения, я заобикаляше в съвсем естествена рамка, а той, Алфонсо, беше чуждият, не на мястото си.
	Кралят се поклони, свали ръкавицата си, както изискваше куртоазията, взе ръката й и я целуна.
	— За мен е удоволствие да те срещна отново, госпожо — проговори той високо, за да го чуят всички. — Тогава в Бургос не можахме да довършим разговора си.
	Компанията беше станала по-голяма. Към краля и грандовете му се бяха присъединили Алазар и пажовете на Йеуда. Когато тръгнаха да разглеждат градината, дон Алфонсо изостана малко с доня Рахел.
	— След като видях дома ти, благородна дамо — заговори той на кастилски, — разбирам по-добре защо моят кастильо в Бургос не ти хареса.
	Рахел се изчерви, смутена, че го е засегнала, но и поласкана, че е запомнил думите й. Не каза нищо, само на извитите й устни заигра едва видима, трудно разгадаема усмивка.
	— Разбираш ли простонародния ми латински? — продължи кралят. Рахел се изчерви още по-силно; той бе запомнил всяка дума.
	— Междувременно се научих да говоря много по-добре кастилски, господарю.
	— Много бих искал да поговоря с теб на арабски, госпожо, но думите ще излизат от устата ми изкривени и недодялани и ще обидят слуха ти.
	— Говори спокойно на кастилски, господарю — отвърна честно доня Рахел, — нали той е езикът на страната ти.
	Думите й обидиха дон Алфонсо. По правилата на куртоазията тя трябваше да каже: „За мен звучат приятно“ или нещо подобно; вместо това беше изрекла първото, което й бе минало през ума, и бе очернила неговия кастилски.
	— Разбирам, че моята Кастилия все още е чужда за теб и ти се чувстваш като у дома си само в това кастильо — отсъди рязко той.
	— О, не — усмихна се Рахел. — Хората в тази страна са много мили с нас и се стараят да се чувстваме като у дома си.
	Сега беше негов ред да й отговори с някое от обичайните галантни изречения, като например: „Не е трудно да бъдеш любезен с дама като теб“. Но изведнъж го досрамя от измъчения, изкълчен моден брътвеж. Пък и беше очевидно, че Рахел се надсмиваше над галантното бъбрене. Как ли трябваше да разговаря с нея? Тя не беше от дамите, които очакваха преувеличена, нищо незначеща, сладникаво любовна беседа, още по-малко пък беше от простите жени, пред които мъжът можеше да се държи с войнишка грубост. Той бе свикнал всеки да заема строго определеното си място, за да знае с кого си има работа. А сега се оказа, че не знаеше каква е тази доня Рахел и как трябваше да се държи с нея. Всичко, което имаше да обсъди със своя евреин, загуби много бързо ясните си очертания и се разми. Какво искаше той от доня Рахел? Какво искаше да прави с нея? Искаше ли да спи с нея? — В мислите си той нарочно употреби грубата дума от простонародния латински, за да си отговори по-ясно. Но не можа.
	Когато се изповядваше, той отговаряше с чиста съвест, че никога не е обичал друга жена, освен доня Леонор. Не разбираше много от рицарската любов, така наречената minne. Тъй като неомъжените благороднически дъщери рядко се мяркаха пред очите на мъжете, и то винаги в обществото на много хора, куртоазията предписваше рицарите да се влюбват в омъжени дами и да им посвещават високопарни, сковани любовни стихове. Това бе само игра. Алфонсо беше спал с жени от простолюдието или с пленени мюсюлманки; с тях можеше да говори и общува, както си иска.
	Веднъж беше завързал връзка със съпругата на един рицар от Навара, но тя не му достави радост и той почувства голямо облекчение, когато дамата се върна в родината си. Кратката любовна връзка с доня Бланка, придворната дама на Леонор, също го измъчи и накрая доня Бланка полудоброволно, полупринудително отиде в манастир. Не, той беше щастлив само със своята Леонор.
	Дон Алфонсо никога не се замисляше сериозно над този проблем, но сега го прецени в цялата му сложност и се ядоса, че е подел този разговор с дъщерята на евреина. При това тя дори не му харесваше, в нея нямаше нищо кротко, сдържано, тя беше остроумна и се осмеляваше да изказва оценки, макар да бе почти дете. В нея нямаше нищо от хладната руса красота и представителност на християнските дами, нито един рицар не би й посветил стихове, а и тя не би ги разбрала.
	Не искаше да говори повече с нея, искаше да се махне от тази къща. Притихналата градина с равномерно падащата вода и тежкия сладък аромат на портокаловите цветове го изнервяше. Нямаше да й позволи да го прави на глупак. Не можеше повече да върви до нея и да сипе любезности. Ще я остави и ще си отиде.
	Вместо това се чу да казва:
	— Имам едно имение край града, казва се Ла Галиана. Къщата е построена от мюсюлмански владетел, много е стара и за нея се разказват най-различни истории.
	Доня Рахел наостри уши. Тя също беше чувала името Ла Галиана; нали там бе построен водният часовник на раби Ханан?
	— Искам да възстановя паласиото — продължи дон Алфонсо, — и то така, че новото да не се различава от старото. Твоят съвет би бил от полза за мен, госпожо.
	Доня Рахел вдигна очи, засегната, почти гневна. Нито един мюсюлмански благородник не би се осмелил да отправи такава недодялана и дръзка покана към една дама. Но веднага си каза, че с християнските рицари е друго, че куртоазията им предписва да изговарят преувеличени любезности, които не значат нищо. Тя погледна лицето на дон Алфонсо отстрани и се уплаши. В него имаше напрежение и жажда. Онова, което й бе казал, беше повече от куртоазия.
	Плаха и обидена, тя се затвори в себе си. Превърна се отново в дамата на дома. Отговори учтиво, този път на арабски:
	— Сигурна съм, че баща ми ще се радва да ти услужи със съвета си, господарю.
	Внезапно дон Алфонсо се намръщи, в челото му се врязаха дълбоки бръчки. Какво бе сторил! Беше си заслужил отказа, трябваше да го предвиди. Още от самото начало трябваше да бъде нащрек; момичето беше част от един прокълнат народ. Причината беше в тази дяволска градина, в този омагьосан дом, те го бяха накарали да говори по този начин. Той се овладя, тръгна малко по-бързо, след минути стигнаха при другите.
	Момчето Алазар се обърна веднага към него. Тъкмо беше разказал за снаряжение, чийто наличник бил подвижен във всичките си части, така че железните плочки за очите, носа и устата можели да се преместват по желание, но кралските пажове не му вярваха.
	— Казвам ви, виждал съм такива шлемове — заговори възбудено той. — Прави ги оръжейникът Абдулла от Кордова и татко ми обеща, че щом бъда посветен в рицарство, ще ми подари точно такъв. Сигурно и ти искаш да имаш такова снаряжение, господарю.
	Дон Алфонсо отговори, че също е чувал за тази новост.
	— Самият аз обаче нямам — завърши сухо той.
	— Тогава татко трябва да ти набави — оживи се още повече Алазар. — Ще ти достави голяма радост, сигурен съм. Позволи на татко да ти поръча такъв шлем.
	Дон Алфонсо се развесели. Нямаше нужда да се сърди на момчето само защото сестра му беше с остър език и прекалено чувствителна.
	— Виждаш, че ние със сина ти се разбираме много добре, дон Йеуда — каза тържествено той. — Не искаш ли да го изпратиш като паж в моя замък?
	Доня Рахел се смути още повече. Другите също прикриха с мъка учудването си. Алазар, почти заекващ от радост, избухна:
	— Сериозно ли говориш, дон Алфонсо? Наистина ли искаш да бъдеш моят уважаем сюзерен?
	Дон Йеуда, зарадван, че желанието му най-после е станало действителност, се поклони дълбоко и отговори:
	— Твое величество е твърде милостив.


	— Доколкото видях, нашият господар, кралят — каза същата вечер дон Йеуда на Рахел, — разговаря много любезно с теб, дъще.
	Доня Рахел отговори искрено:
	— Аз мисля, че кралят беше твърде учтив. Уплаши ме, татко: Той иска да възстанови летния дворец Ла Галиана и ме покани да му помогна със съветите си. Не е ли това… необичайно, татко мой?
	— Наистина е необичайно — отговори Йеуда.
	Само след няколко дни Йеуда и доня Рахел бяха поканени да вземат участие в кралския излет до Ла Галиана. Този път дон Алфонсо беше събрал около себе си голяма компания и докато обикаляха имението, не размени нито една дума с доня Рахел. За радост на гостите си обаче зададе много въпроси на тромавия и словоохотлив градинар Белардо.
	След като разгледаха къщата, им поднесоха нещо за хапване на брега на Тахо. Към края на обяда кралят, който се бе настанил удобно на едно паднало дърво, обяви с типичната си самоиронична надменност:
	— Ние владеем нашия Толедо вече почти цял век, направихме го своя столица, превърнахме го в добър град, голям, добре укрепен срещу нападенията на неверниците. За съжаление делата на честта, вярата и войната не ни оставиха време за други неща, които може би изглеждат излишни, но подобават на всеки крал, защото служат на красотата и разкоша. Нашите приятели от Юга, моят ескривано майор и дъщеря му, които гледат нашите градове и къщи с чужди, непредубедени очи, намериха замъка ни в Бургос гол и неприветлив. В час на безделие ни дойде мисълта да възстановим занемарения и отдавна запустял паласио Ла Галиана, да го направим по-красив, отколкото е бил по-рано, за да покажем на света, че вече не сме бедняци, че можем да строим великолепни сгради, когато имаме желание за това. — Такава дълга и горда реч можеше да се чуе от дон Алфонсо най-много при държавните церемонии и господата, които седяха пред остатъците от обяда, го гледаха с неприкрито учудване.
	Кралят изостави възвишения тон и се обърна към Йеуда:
	— Ти какво мислиш, мой ескривано? Нали разбираш от тези неща?
	— Летният дворец Ла Галиана — отговори отмерено дон Йеуда — е разположен на прекрасно място и от него се разкрива чуден изглед към славния ти град. Струва си да го възстановиш, господарю.
	— Добре тогава, да започваме — реши небрежно кралят.
	— Виждам едно затруднение — възрази почтително Йеуда. — Ти имаш добри войници, господарю, имаш и занаятчии. За съжаление майсторите ти не са толкова сръчни, че да въздигнат този дворец в цялото му великолепие, както подобава на желанията на твое величество.
	Кралят го погледна намръщено.
	— А нима ти не построи за кратко време голяма и великолепна къща в Толедо?
	— Повиках мюсюлмански строители и занаятчии, господарю.
	Настана мълчание. Християнството беше в свещена война с неверниците. Нима беше редно един християнски крал да даде работа на мюсюлмански майстори? И дали те щяха да се съгласят да му издигнат такъв разкошен палат?
	Дон Алфонсо огледа лицата на гостите си. По тях се четеше очакване, но не и подигравка. Еврейката също го гледаше без подигравка. Но може би дълбоко в себе си мислеше, че той не може да построи нищо друго, освен старите и мрачни замъци? Нима кралят на Толедо не може да си позволи поне веднъж да построи нещо толкова лесно и просто като летен дворец за развлечение?
	— Тогава ми събери мюсюлмански строители — нареди той със същия небрежен тон и заключи с присъщата си категоричност: — Искам и ще възстановя Ла Галиана.
	— Щом заповядваш така, господарю — отговори дон Йеуда, — ще възложа на моя Ибн Омар да събере подходящите хора. Той знае какво да прави.
	— Много добре — кимна с глава кралят. — И се погрижи всичко да стане бързо. Да тръгваме, господа! — заповяда енергично той.
	Не бе отправил нито една дума към доня Рахел нито по време на обиколката, нито докато обядваха.


>>	Шеста глава

	Дон Алфонсо копнееше все по-силно за омиротворяващото присъствие на своята Леонор. Освен това бременността й беше трудна, раждането се очакваше след шест-седем седмици и той не биваше да я оставя сама в това трудно време. Изпрати й вест, че ще замине за Бургос.
	Доня Леонор не му се сърдеше, че е останал толкова дълго далеч от нея. Съчувстваше му заради принудителното бездействие, на което бе обречен, разбираше, че му се иска да избегне срещите с воините, които заминаваха за Светите земи, и беше много щастлива, когато той най-после дойде.
	Тя се постара да му покаже колко дълбоко го разбираше. Колкото и да я болеше, съзнаваше, че Кастилия бе длъжна да остане неутрална. Нали сама видя колко дълбоко беше засегнат от обидата дон Педро. Знаеше: дори ако въпреки очакванията успееха да скърпят някакъв съюз между Арагон и Кастилия, горчивината и жаждата за отмъщение щяха постоянно да тласкат младия арагонски крал към неподчинение и разпри за върховното командване, което означаваше сигурно поражение.
	Като избра най-добрите думи, тя увери Алфонсо, че като е победил себе си, е постъпил много по-смело, отколкото ако беше на бойното поле, в най-ожесточената битка. А и всички наоколо проявявали разбиране към злощастното стечение на обстоятелствата, което го принуждавало да остане настрана.
	— Ти си и ще си останеш първият рицар и герой на Испания, мой Алфонсо — каза му тя. — Целият християнски свят го знае.
	Докато я слушаше да говори така, сърцето му се стопли. Тя беше неговата дама и кралица. Как бе издържал толкова дълго в Толедо без утехата и съветите й, без нежната й загриженост?
	От своя страна той също се постара да я разбере по-добре. Досега приемаше предпочитанията й към Бургос като женски каприз, но сега проумя, че те бяха заложени дълбоко в същността й. Израсла в домовете на баща си Хенри Английски и на майка си Елинор дьо Гиен, където много държаха на доброто образование и изисканите обноски, тя се бе почувствала изгубена в далечния Толедо. От нейния Бургос, разположен на големия поклоннически път към Сантиаго де Компостела, можеше по-лесно да поддържа връзка с изисканите дворове на християнския свят, постоянно я посещаваха рицари и поети от кралството на баща й и приближени на доведената й сестра, най-известната дама на християнския свят, принцеса Мари дьо Труа.
	Този път Алфонсо гледаше и Бургос с по-просветени очи. Погледът му проникна в строгата, стремяща се към небето красота на прастария град, който беше отхвърлил арабската лекота и бе станал суров, сух, по католически строг. Беше глупак, дето позволи на онова неразумно момиче да разколебае дори за момент вярата и обичта му към благородния рицарски Бургос.
	Сега се гневеше, че бе дал заповед да възстановят Галиана в целия й мюсюлмански разкош, и не каза нищо на Леонор. Първоначално си мислеше, че когато построят и обзаведат красивия и хладен извънградски палат, с лекота ще я убеди да прекара няколко летни седмици в Толедо. Сега съзнаваше, че Галиана няма да й хареса. Тя обичаше сдържаното, коравото, сериозното, а не мекото, разкошното, прикритото, преливащото.
	През тези седмици той правеше всичко, за да угоди на доня Леонор. Тъй като състоянието й забраняваше да язди и ловува, той също си отказа тези удоволствия и прекарваше цялото си време в замъка. Занимаваше се много повече отпреди и с децата си, особено с инфантата Беренгария. Тя беше високо израсло момиче с некрасиво, но смело лице. От майка си бе наследила любопитството към света и хората, но и честолюбието, четеше и учеше много. Тя се радваше, че кралят й посвещаваше толкова много време, но остана неразговорлива и затворена в себе си. Алфонсо не можа да се доближи до дъщеря си.
	Доня Леонор се бе примирила, че няма да роди наследник на своя крал. Но нямало нищо лошо, обясни с усмивка тя, ако за четвърти път се освободи с дъщеря. Тогава бъдещият съпруг на Беренгария щял да бъде сигурен в наследството си и да служи вярно на кастилското кралство. Тя не се отказваше от намерението си да спечели дон Педро за сериозен съюз с Арагон и възнамеряваше веднага след раждането да замине за Сарагоса, за да разговаря с него за годежа. И в този трети кръстоносен поход събирането на войските се точеше бавно, голямото пътуване към Светите земи още не бе започнало, кръстоносците бяха стигнали само до Сицилия, така че, ако постигнеха помирение с Арагон, дон Алфонсо имаше добри изгледи да участва в Свещената война.
	Засега доня Леонор си измисляше всевъзможни занимания, за да съкрати непоносимото време на чакането.
	Трябваше да решат въпроса с ордена Калатрава. Тази най-важна военна част на Кастилия се подчиняваше на краля само във военно време; иначе великият магистър беше практически независим от кралската власт. Свещената война беше добър повод да настояват за промяна. Доня Леонор предложи на съпруга си да замине за Калатрава, да поднесе дарение на ордена за изграждането на крепостните валове и въоръжаването на рицарите и да се разбере с великия магистър, дон Нуньо Перес (макар и монах, той беше вещ във военното изкуство) относно промените в правилата и обучението на рицарите.
	Трябваше да се помисли и за пленниците, които бяха паднали в ръцете на султан Саладин след завладяването на Свещения град. Папата непрекъснато изпращаше послания и настояваше пред всички християнски владетели да ги откупят. Ала Свещената война гълташе много пари, кралете се колебаеха и обещаваха за по-късно, срокът изтичаше. Султанът беше постановил откуп от десет златни крони за мъж, пет за жена и една за дете, сумите бяха високи, но не прекалено. Доня Леонор посъветва своя Алфонсо да откупи колкото се може повече пленници. Така можеше да покаже на света, че не отстъпва на другите по свещено усърдие.
	Тези проекти бяха разбираеми и близки за краля, но за да ги осъществи, му трябваха пари.
	Заповяда на Йеуда да дойде в Бургос.
	През това време дон Йеуда си седеше в Толедо в своя красив кастильо Ибн Езра. Докато целият свят воюваше, неговият сефарад се радваше на мира, делата на страната и неговите собствени процъфтяваха.
	Много скоро обаче го налегна нова грижа, страх за еврейството на Толедо и на цяла Кастилия. Според категоричния папски едикт всички, които не можеха да вземат участие в кръстоносния поход, бяха длъжни да плащат Саладинов десятък. Законът беше в сила и за евреите. Архиепископът дон Мартин побърза да се възползва от случая и поиска от алхамата да внесе данъците си.
	Дон Ефраим отнесе на Йеуда писмото на архиепископа. Думите бяха остри, заплашителни. Йеуда го прочете внимателно; отдавна беше очаквал тази заплаха.
	— Ако към другите данъци прибавим и Саладиновия десятък, алхамата ще рухне — рече с тънкия си глас дон Ефраим.
	— Ако сте решили да не плащате, не разчитайте на моята помощ — отговори направо Йеуда.
	Лицето на старейшината изрази злоба и ужас. Йеуда ни най-малко не се тревожи за еврейските данъци, каза си горчиво той. Нали си получава комисионната, проклетият лихвар; какво от това, че ние загиваме?
	Дон Йеуда отгатна мислите му.
	— Недей да ми хленчиш за пари, господарю и учителю Ефраим — произнесе укорно той. — Знам, че печелите достатъчно от неутралитета на Кастилия. Отдавна трябваше да ви поискам Саладиновия десятък. Би трябвало да се сетиш, че не става въпрос за парите, а за нещо много по-важно.
	Парнасът Ефраим беше толкова ужасен от грамадната сума, която трябваше да плати алхамата, че бе забравил всяка друга грижа; но след като Йеуда го събуди с необичайна рязкост, не можеше вече да се прави на сляп пред много по-страшната опасност. Саладиновият десятък трябваше да бъде изплатен на църквата, не на краля. Архиепископът настояваше на правата си дори когато трябваше да се събират данъци от християните и короната се бе принудила да направи някои отстъпки. Сега ставаше въпрос за евреите и дон Мартин щеше още по-категорично да държи на своята привилегия; ако постигнеше победа, това щеше да бъде краят на независимата еврейска община в Толедо.
	Дон Йеуда разясни всичко това на госта си, без да пести грубите думи.
	— Ти знаеш не по-зле от мен за какво става дума — натърти той. — Между нас и краля не бива да има посредник. Ние трябва да останем независими, както е разпоредено в старите документи. Трябва да запазим собственото си управление и съдилища, както е с грандовете. Само кралят и аз като негов ескривано имаме законно право да изискаме този данък, не дон Мартин. За това ще работя, само за това. И ако успея, ако запазим независимостта си, не съжалявайте за изгубените пари, а пейте алилуя!
	Дълбоко в себе си дон Ефраим беше убеден в правотата на Йеуда. Дори се възхищаваше от бързата му мисъл, от умението му да схване същината на въпроса. Ала не искаше да даде израз на уважението си. Твърде дълбоко беше засегнат от предстоящата загуба на пари. Остана на мястото си, без да смее да се настани удобно, потрепери, подраска едната си ръка с ноктите на другата и продължи да се оплаква:
	— Твоят братовчед дон Йозеф е издействал алхамата на Сарагоса да плати само половината от десятъка.
	— Вероятно той е по-сръчен от мен — отвърна сухо Йеуда. — Сигурното е, че няма насреща си противник като дон Мартин. — Постепенно се разгорещяваше. — Ти още ли не искаш да разбереш? Аз ще бъда доволен, ако архиепископът не успее да ни подчини на волята си. Затова съм готов да платя на краля пълния десятък и можеш да бъдеш сигурен, че сумата ще бъде тлъстичка, дон Ефраим. Автономията на алхамата трябва да бъде запазена на всяка цена. — Той говореше необичайно възбудено, заекваше и фъфлеше.
	— Знам, че си наш приятел — побърза да отговори дон Ефраим. — Но си твърде строг.
	Архиепископът получи от дон Ефраим почтителен отказ, но не изпрати второ предупреждение. Вместо това замина за Бургос, за да настоява пред краля да получи пълномощия срещу евреите.
	Йеуда се опасяваше, че дон Мартин ще успее. Алфонсо и Леонор бяха набожни, неутралитетът на Кастилия лежеше на съвестта им като камък, дон Мартин щеше да се позове на еднозначния папски едикт и да ги убеди, че трупат грях връз грях. Много му се искаше да отиде в Бургос, за да се намеси по-решително. Само уверенията на стария Муса, че тъкмо енергичните действия биха могли да развалят всичко, го накараха да се откаже.
	Като знак от небето му дойде заповедта на дон Алфонсо да се яви на доклад в Бургос.
	Архиепископът наистина засипа краля с молби и увещания. Позова се на цяла редица папски разпоредби, цитира писанията на най-висшите църковни авторитети. Нима евреите не бяха отговорили на Пилат: „Кръвта на Христос да падне върху нас и нашите деца“, и по този начин се бяха осъдили сами? Бог ги бе осъдил вечно да робуват и задължение на всеки християнски княз е да държи вратовете им превити.
	— Само ти, дон Алфонсо — горещеше се архиепископът, — само ти постоянно глезиш и галиш евреите! А в това трудно време, когато гробът на Спасителя отново падна в ръцете на обрязания антихрист и папският едикт задължава всички, значи и евреите, да платят Саладиновия десятък, ти отказваш да изпълниш волята на Светия отец и поставяш в привилегировано положение неверниците, предпочиташ ги пред добрите си поданици.
	Строгостта на архиепископа направи силно впечатление на краля и той обеща:
	— Добре, дон Мартин, ще наредя на моите евреи също да платят Саладиновия десятък.
	— Ей сега ще ида да напиша едикта! — възликува дон Мартин.
	Алфонсо нямаше предвид това. Папата беше поискал от кралете да съберат десятъка и да го използват за целите на войната; но самото събиране на парите и начините на използването им бяха единствено в неговата кралска компетентност. Този стар спор се бе съживил отново, както бе станало и при първото събиране на Саладиновия десятък, но Алфонсо, който ценеше високо дон Мартин като рицар и приятел, не можеше да му позволи да отнеме част от властта му.
	— Прощавай, но това не е твоя работа, дон Мартин — възрази учтиво той. И тъй като архиепископът беше готов отново да избухне, се опита да го укроти: — Ти не си жаден за пари, аз също не съм. Ние сме християнски рицари. Събираме плячка от неприятеля, но не се караме с приятелите си за пари. Нека и този път оставим законоведите да решат.
	— Значи ли това, че ще оставиш твоя евреин да определи законен ли е едиктът на Светия отец? — попита войнствено дон Мартин.
	— Хубавото е, че дон Йеуда е на път за Бургос — отговори спокойно Алфонсо. — Така че ще вземем и неговото мнение.
	Този път архиепископът не успя да удържи гнева си.
	— Значи искаш да се допиташ до човек, който е два пъти неверник? Той е пратеник на дявола! Да не мислиш, че ще ти даде добър съвет срещу приятеля си, емира на Севиля? Кой може да ти гарантира, че не е в заговор с него? Още фараонът е казал: „Ако ни сполети война, евреите ще се присъединят към враговете ни“.
	Дон Алфонсо се постара да остане спокоен:
	— Моят ескривано ми служи добре. Много по-добре от другите преди него. Стопанството ми е в ред, народът работи и е спокоен. Ти си несправедлив към него, дон Мартин.
	Топлотата, с която кралят говореше за евреина, стресна до смърт висшия духовник.
	— Сега разбирам — каза той, по-скоро тревожно, отколкото гневно, — че Светият отец е имал всички основания да предупреди християнските владетели да не си вземат еврейски съветници. — И той цитира посланието на папата: „Пазете се, князе на християнството. Ако съжалите евреите и ги приемете твърде близо до себе си, те ще ви благодарят като в поговорката: Mus in pera, serpens in gremio et ignis in sinu — като мишката в торбата, змията в жакета и праханта в ръкава“. Този човек ти е станал твърде близък, дон Алфонсо — заключи печално той. — Вдълбал се е в сърцето ти като червей.
	Кралят беше трогнат от мъката на приятеля си.
	— Не мисли, че искам да лиша църквата от онова, което й се полага — успокои го той. — Ще преценя доводите ти, ще изслушам и неговите и ако не чуя от устата му нещо наистина важно, убедително и безкористно, ще последвам съвета ти.
	Архиепископът остана мрачен и тревожен.
	— Не ти ли беше достатъчно — напомни му той, — че Бог те наказа заради греховете ти, като те обрече на бездействие във време, когато целият християнски свят се е вдигнал на Свещена война? Не трупай грях връз грях, Алфонсо! Заклевам те, не позволявай на неверниците да си играят със свещения папски едикт!
	Дон Алфонсо улови ръката му.
	— Благодаря ти за предупреждението — отговори топло той. — Ще си го припомня, когато другият започне да ме убеждава.
	Кралят чакаше дон Йеуда и прочувствените слова на дон Мартин не излизаха от ума му. Архиепископът беше прав: той беше станал твърде близък с евреина. Отнасяше се към него не като към човек, с когото е принуден да прави сделки, а като към приятел. Потърси го в дома му, прие сина му за свой паж, любезничи с дъщеря му и допусна подигравките и високомерието на момичето да го тласнат към възстановяването на летния палат в Галиана. Когато вземеш змията в скута ти, тя те хапе. Сигурно и той беше ухапан.
	Евреинът си позволява твърде много и на това трябва да се сложи край. Ще му поиска обяснение защо още не е обложил алхамата със Саладиновия десятък. И ако не чуе от устата му убедителни доводи, ще възложи на дон Мартин да вземе евреите под своя опека. Нито един неверник няма право да вдига глава в негово присъствие, нито един!
	Не, той нямаше право да прехвърли на църквата своите евреи. Само той беше господар на алхамата, така беше установено в старите грамоти. Никой от неговите предшественици не бе допуснал да му отнемат това право.
	Алфонсо прегледа докладите за финансовото състояние на кралството си. Те бяха благоприятни, повече от благоприятни. Евреинът му служеше добре, това не можеше да се отрече. Но той ще носи предупреждението на архиепископа в сърцето си; никой няма право да го мами.
	Първо ще поиска от евреина огромна сума за ордена в Калатрава и за откупуването на пленниците. Отговорът му ще покаже дали неговият ескривано поставя на първо място интересите на короната и кралството или собствените си и еврейските.
	Изпълнен с нетърпеливо очакване, кралят посрещна дон Йеуда.
	Самият Йеуда беше изпълнен с напрежение и безпокойство. Безкрайно много зависеше от изхода на тази среща и той беше длъжен да прояви максимална предпазливост.
	Първо разказа подробно за състоянието на стопанството. Съобщи за постигнатите значителни успехи, но не забрави и по-дребните завоевания, които можеха да развеселят Алфонсо. Описа му развъдника за коне: шейсет благородни коня от мюсюлманска Андалусия и от Африка бяха на път за Кастилия, придружени от най-опитните коневъди. Разказа му и за кастилските монети: кралските монетарници произвеждаха все по-голям брой златни мараведи и макар че изображението на Алфонсо гневеше привържениците на пророка, който не позволяваше тези неща, златните монети се разпространяваха и в ислямския свят и показваха на всички лика и герба на дон Алфонсо Кастилски. Вероятно и госпожа кралицата щеше да се зарадва да чуе, че в скоро време ще носи скъпоценни одежди, изработени от кастилска коприна.
	Кралят слушаше внимателно и кимаше доволно. Скоро обаче си припомни твърдото си решение да не позволява на евреина да стане много дързък.
	— Това звучи радващо — похвали го той, но само за да продължи със злобна любезност: — Значи най-после сме събрали нужните пари, за да ударим нашите мюсюлмани.
	Дон Йеуда беше разочарован от липсата на благодарност, но отговори спокойно:
	— Приближаваме се към тази цел по-бързо, отколкото се надявах. И колкото по-дълго живееш в мир, господарю, толкова по-добри са изгледите ти да събереш голяма и силна войска, която ще ти осигури победата.
	Дон Алфонсо зададе следващия си въпрос със същата коварна любезност:
	— Щом си решил и занапред да ми забраняваш да участвам в Свещената война, ще ми дадеш ли поне пари, за да покажа на християнството добрата си воля?
	— Имай милост и кажи по-ясно мнението си на своя недосетлив служител — помоли дон Йеуда.
	— С доня Леонор решихме да откупим пленници от Саладин — поясни дон Алфонсо. — Много пленници. — И той спомена по-голяма цифра, отколкото възнамеряваше първоначално: — Хиляда мъже, хиляда жени, хиляда деца.
	Йеуда изглеждаше стреснат и дон Алфонсо изпита злобна радост: хвана се в клопката, тази лисица, ей сега ще ми покаже истинското си лице. Ала Йеуда отговори:
	— Шестнайсет хиляди златни мараведи са много пари. Няма друг християнски владетел, който би дал толкова голяма сума за такава безкористна, богоугодна цел. Ти можеш, господарю.
	Алфонсо, не знаейки дали да се сърди, или да се радва, продължи:
	— Искам още да направя дарение на ордена Калатрава и не мога да се скъпя.
	Този път Йеуда изглеждаше сериозно стъписан. Но веднага си каза, че вероятно кралят е решил да откупи от небето опрощение за неутралитета си в Свещената война, и беше по-добре да го направи по такъв начин, отколкото като предостави събирането на Саладиновия десятък в ръцете на архиепископа.
	— Каква е сумата, господарю? — попита предпазливо той.
	— Искам да чуя мнението ти — настоя Алфонсо.
	— Можеш да дадеш на Калатрава същите пари като на Аларкос, четири хиляди златни мараведи — предложи с надежда Йеуда.
	— Ти се шегуваш, драги — отвърна приятелски кралят. — Не мога да подхвърлям на най-добрите си рицари жалки подаяния. Дарението трябва да възлиза поне на осем хиляди мараведи.
	Този път лицето на дон Йеуда потръпна и той не можа да го прикрие. Ала се поклони, без да възрази.
	— Само за час ти раздаде двайсет и четири хиляди златни мараведи за богоугодни цели, господарю. Сигурен съм, че Бог ще ти се отплати богато. — И тъй като се бе овладял бързо, продължи: — Аз очаквах, че ще пожелаеш да покажеш кралската си милост, и направих някои приготовления. — Кралят го погледна учудено и той побърза да обясни: — Смятам, че заслужаваш Бог да те дари с наследник, затова помолих законоведите си да внесат поправки в регистъра на даровете при кръщението. — В старите грамоти беше постановено, че при раждането на първия си син владетелят има право да изиска от всички васали допълнителен данък за достойно отглеждане на своя инфант, и сумите съвсем не бяха малки.
	Подобно на доня Леонор, дон Алфонсо бе погребал надеждата за наследник на трона и се зарадва, че неговият ескривано бе предвидил тази възможност. Оживен, с леко смутена усмивка, той призна:
	— Ти си предвидлив мъж, дон Йеуда.
	Тъй като евреинът му бе дал без колебание исканата сума, кралят беше готов да изпълни първоначалното си решение и да не даде исканите от дон Мартин пълномощия за събирането на данъка. Но защо Йеуда увърташе и не беше казал нито дума за данъците на алхамата и за събирането на Саладиновия десятък?
	— Какво стана с десятъка? — попита злобно той, без никакъв преход. — Казаха ми, че нагло сте се опълчили срещу църквата. Няма да търпя това, да го знаете. Не сте попаднали на такъв човек.
	Внезапното гневно нападение извади Йеуда от равновесие. Ала като си представи, че съдбата на сефарадските евреи зависи изцяло от него, той събра всичките си сили, заповяда си да остане хладен и търпелив.
	— Наклеветили са ни, господарю — гласеше отговорът му. — Отдавна съм включил Саладиновия десятък на алхамата в сметките си; без него нямаше да имам парите, които днес ми поиска. Естествено е твоите еврейски поданици да платят този данък само на теб, кралю, и на никого другиго, който би го поискал или вече го е поискал.
	Дон Алфонсо, тайно доволен, че евреинът бе оборил без усилие обвинението на дон Мартин, настави укорно:
	— Не ставай твърде дързък, дон Йеуда! Този „някой“ е архиепископът на Толедо.
	— Правата, които твоите деди са дали на алхамата и които ти си потвърдил, господарю — продължи смело Йеуда, — предвиждат общината да плаща данъци само на теб и на никого другиго. Ако заповядаш, ние веднага ще платим данъка на почитаемия архиепископ, но това ще бъде десятък и нито солдо повече, доста мършав десятък; защото опърничавият овен се стриже твърде трудно. Ала ако десятъкът отиде в хазната на твое величество, сумата ще бъде много по-голяма; защото цялата алхама на Толедо те обича и почита. — Той помълча малко и продължи с тих, настойчив глас: — Онова, което ще ти кажа сега, може би трябваше да остане в душата ми, господарю, но аз съм твой честен слуга и не мога да го премълча. За нас би било страшно и потискащо да събираме пари за завладяването на града, който е най-святото ни място от прастари времена и който Бог ни е определил като наследство. Ти, господарю, няма да изразходваш тези пари за война на изток, а за умножаването на твоето достойнство, за могъществото на Кастилия, която е и наша родина, която ни дава сигурност и благосъстояние. Ние знаем, че парите ти трябват и за нас, но не знаем за какво ще ги употреби архиепископът.
	Кралят повярва в искреността на евреина. Незнайно по какви причини, дон Йеуда вървеше по същия път като него, той му беше приятел, Алфонсо го усещаше с инстинкта си. Ала точно това не биваше. Мишката в торбата, змията в дрехата, праханта в ръкава, отекнаха в душата му словата на Светия отец. Това беше грях, двоен грях във времето на Свещената война.
	— Не ни отнемай правата, които имаме вече сто години — закле го Йеуда. — Не давай най-верните си поданици в ръцете на техния враг. Ние сме твоя собственост, не на архиепископа. Нека аз да събера твоя Саладинов десятък, господарю!
	Думите на евреина трогнаха дон Алфонсо. Ала човекът, който ги произнесе, беше неверник, а зад онзи, който го бе предупредил, стоеше Светата църква.
	— Ще преценя доводите ти, дон Йеуда — отговори без плам той.
	Лицето на Йеуда угасна. Ако не убедеше краля сега, нямаше да го убеди никога. Незнайно защо, Бог бе отнел силата на думите му. Това беше провал.
	Алфонсо видя огромното разочарование на своя ескривано. Този Ибн Езра беше направил за него повече от всички други. Стана му жал, че го е засегнал така дълбоко.
	— Не мисли, че подценявам заслугите ти, дон Йеуда — проговори топло той. — Ти изпълни поставената ти задача. Ще поканя грандовете си, за да видят как ми връщаш ръкавицата като знак за добре изпълнено рицарско поръчение.
	Доня Леонор също не беше сигурна дали трябваше да предоставят събирането на Саладиновия десятък на архиепископа. Като кралица тя не можеше да се откаже от това важно право на короната. Като християнка се винеше в грях, че извличаше изгода от подозрителния неутралитет на кралството, и се тревожеше от предупрежденията на архиепископа. Мъчителната бременност умножаваше съмненията й. Не можеше да даде съвет на своя Алфонсо.
	Кралят реши да почака Божието знамение. Най-добре беше да изчака освобождаването на доня Леонор. Ако му родеше момче, това беше знакът. Тогава щеше да прибере Саладиновия десятък в кралската хазна; защото нямаше право да намалява наследството на своя син.
	През това време той почете своя ескривано, както беше обещал. Събра всички благородници и позволи на Йеуда да му върне ръкавицата в знак на изпълнено рицарско поръчение, пое с голата си ръка десницата на своя васал, благодари му с милостиви думи, прегърна го и го целуна по двете бузи.
	Архиепископът беше бесен. Свещеническото му предупреждение не постигна целта си, пратеникът на антихриста все повече оплиташе краля в мрежата си. Ала дон Мартин беше твърдо решен този път църквата да победи синагогата. Ако трябва, ще прибегне до непочтени средства и ще победи хитростта с хитрост.
	Обясни на краля, че нямал никакво намерение да се кара с него за пари. За да му го докаже, решил да му направи предложение, което щял да защити с много усилия пред Светия престол. Разчитайки на това, че дон Алфонсо ще използва Саладиновия десятък само за въоръжаване на армията си, той щял да му предостави всички събрани пари. За себе си и за църквата запазвал единствено правото да ги вземе от евреите; всичко, което постъпело в касата му, щяло веднага да бъде преведено в кралската хазна.
	Дон Алфонсо се вгледа във вярното лице на приятеля си и разбра колко му е трудно да направи този компромис. Самият той беше наясно, че става въпрос за принципа, затова отговори:
	— Знам, че искаш само най-доброто за мен. Но мисля, че моят ескривано също е честен, като ме предупреждава да не се отказвам от едно основно право на короната.
	— Пак този неверник! — изрева ядно дон Мартин. — Той е предател!
	— Той не е предател. — Дон Алфонсо защити министъра си с искрено убеждение. — Ще измъкне десятъка от евреите до последното солдо. Вече ми обеща огромна сума за кръстоносния поход и ще я вземе точно от десятъка: двайсет и четири хиляди златни мараведи.
	Архиепископът беше силно впечатлен от цифрата, но скри смайването си и извика подигравателно:
	— Той непрекъснато обещава!
	— И досега е изпълнил всяко свое обещание — отговори дон Алфонсо.
	В сърцето на дон Мартин отекваха гръмките изречения от папския едикт: евреите, които са поели върху себе си вината за разпъването на кръста, са обречени на вечно робство, на челата им е дамгосан знакът на Каин, затова са осъдени като него да се скитат бездомни и да не се заседяват на едно място. А дон Алфонсо, един християнски княз, велик герой и рицар, стоеше пред него и вместо да удари евреите по главата и да ги превие веднъж завинаги, произнасяше думи на уважение и приятелство към дявола, който се бе промъкнал в сърцето му. Дон Мартин беше решил да постъпи хитро, да запази християнската си мекота и умереност. Сега обаче не можа да се овладее.
	— Ти си заслепен от адските сили и не виждаш накъде те води еврейският дявол! — изкрещя разярено той. — Казваш, че евреинът е направил земята ти богата и цветуща, но нима не виждаш, че този цвят е отровен? Той е покълнал от греха. Ти седиш тук и се угояваш от неутралитета си. Докато християнските владетели търпят лишения, опасности и отиват на смърт в Светите земи, за да спасят Божия гроб, ти си решил да си построиш разкошен езически дворец! И на всичкото отгоре, не даваш на църквата десятъка, разпореден лично от Светия отец!
	Тъкмо защото сам съжаляваше за решението си да възстанови Галиана, Алфонсо не можа да понесе нахалните укори на свещеника.
	— Забранявам ти да ми говориш така! — вбеси се той, но напрегна сили и се овладя. — Ти си най-големият църковен княз, дон Мартин, освен това си добър воин и верен приятел. Ако не бях убеден в това, сега щях да ти заповядам поне един месец да не ми се мяркаш пред очите.
	Още същия ден кралят повика Йеуда.
	— Няма да предоставя евреите на църквата — обяви той. — Ще ги запазя като своя собственост. Ще предадат десятъка на мен и ти ще го събереш. И се постарай да ми осигуриш тлъста сумичка, както ми обеща.
	Само след няколко дни доня Леонор роди момче. Радостта на дон Алфонсо беше безмерна. Бог беше с него и му изпрати знамение. Добре направи, че последва вътрешния си глас и не отстъпи на църквата най-важното право на короната. И когато принуди младия дон Педро да целуне ръката му в знак на васално подчинение, пак постъпи добре. Ако беше изчакал или ако вече бе сгодил момчето от Арагон за своята инфанта, сега щеше да го лиши от надеждата за наследство и двамата щяха да се скарат много по-страшно.
	Алфонсо отиде в параклиса на замъка и коленичи, изпълнен с гореща благодарност, че Кастилия ще има наследник от неговата кръв. Той ще води голямата си война въпреки всичко, ще завземе Севиля, Кордова и Гранада, ще извоюва велики победи в прослава на Бога. Ще разшири кралството, ще премести границите му далеч на юг. А ако не успее да завладее целия полуостров, Бог ще удостои с милостта си неговия син и той ще довърши делото му.
	Дон Йеуда също беше щастлив. Въпреки външната си увереност, той беше дълбоко загрижен и се страхуваше, че кралицата все пак ще роди дъщеря; тогава годежът между инфантата Беренгария и дон Педро щеше да стане неизбежен, Арагон и Кастилия щяха да станат съюзници и голямата война щеше да избухне. Сега тази страшна опасност беше отстранена.
	Той очакваше някой да сподели радостта му и потърси умния държавник дон Манрике, който винаги бе добре настроен към него. Ала получи остър укор:
	— Не забравяй, че говориш с християнски рицар! Аз също се радвам, че нашият господар, кралят, има наследник, но голяма част от радостта ми се изпарява, като си помисля, че Свещената ни война ще се отложи с още няколко години. Да не мислиш, че искам да сляза в гроба, преди да съм провел поне още една голяма битка срещу неверниците! Да не мислиш, че кастилските рицари гледат с радост как кралят им си седи до печката, докато цялото християнство води Свещена война! Твоите приказки ме обиждат, евреино.
	Йеуда сведе засрамено глава и си отиде. Все пак беше благодарен на Всемогъщия, че предпази полуострова и неговия народ от най-страшната опасност, като даде наследник на краля.
	Алфонсо подготви разкошно кръщение на своя син и за тази цел покани в Бургос целия кралски двор. Но не покани доня Рахел.
	Затова пък показа особено внимание към своя паж Алазар. Често го викаше при себе си и го предпочиташе пред другите пажове. Направи му впечатление колко малко си приличаха бодрият, красив Алазар и сестра му. Учуди се на тази неканена мисъл и побърза да я прогони.
	За кръщението Йеуда изпрати на краля и доня Леонор скъпи подаръци, не забрави и инфантата Беренгария. Беше забелязал, че младата дама е разочарована и тъжна. Очевидно тя продължаваше да храни надежда, че ще я венчаят за дон Педро, мечтаеше да сложи на главата си короната на Арагон и Кастилия, на обединена Испания. А сега тази надежда трябваше да бъде погребана.
	Инфантът беше кръстен с много тържественост и блясък и получи името Фернан Енрике.
	След няколко дни дон Йеуда се върна в Толедо.


>>	Седма глава

	Още при първия кръстоносен поход християнските рицари нападнаха първо неверниците в собствените си страни, евреите.
	Водачите на движението не искаха това; тяхната цел беше да освободят Светите земи от игото на неверниците, нищо друго. Но към кръстоносците се присъединиха много хора, които не се ръководеха от религиозни мотиви; благочестивото въодушевление се смеси с жажда за приключения и корист. Рицарите, които в родината си бяха възпрепятствани от закона, очакваха да намерят в ислямските страни богата плячка и военна слава. Крепостните селяни вземаха кръста, за да се отърват от потисничеството и да избегнат данъците. „Безбройна паплач — съобщава набожният съвременен хронист Албертус Аквентис — се присъедини към кръстоносната войска, повече за да прави грехове, отколкото за да се покае.“
	Някой си Гийом льо Карпантие от околностите на Труа, необуздан оратор и побойник, събра голям отряд от войнствени пилигрими и се придвижи с тях към Рейн. Все повече хора се присъединяваха към него, франки и немци, скоро станаха почти сто хиляди. В рейнската област тези съмнителни последователи на кръстоносците бяха наречени „братята поклонници“.
	„Надигна се — разказва един съвременен еврейски хронист — див, необуздан, жесток народ, смесица от франки и немци, и тръгна към Свещения град, за да прогони оттам синовете на Исмаил. Всеки от тези безбожници уши на дрехата си кръстен знак, събраха се големи купчини мъже, жени и деца. Един от тях, Вилхелм дърводелеца — проклето да е безбожното му име, ги насъска и каза: ние сме тръгнали към далечните земи, за да си отмъстим на Измаиловите синове. Но и тук живеят евреи, чиито деди разпънаха на кръст нашия Бог. Нека първо се разплатим с тях. Да изтребим от земята семето на Юда, ако продължават да се съпротивляват и не признават Спасителя Иисус. И всички го слушаха и говореха един на друг: да послушаме думите му. Тогава се нахвърлиха върху народа на Свещената книга.“
	Отпърво, на шести ияр, беше саббат, избиха евреите в град Шпайер. След три дни евреите от град Вормс. После тръгнаха към Кьолн. Там епископ Херман се опита да защити поданиците си. „Ала портите на милосърдието бяха затворени — продължава хронистът, — безбожниците избиха войниците и се нахвърлиха като бесни върху евреите. Преди да приемат кръщението, много мъже, жени и деца се хвърлиха във водите на Рейн с напъхани в дрехите им камъни, като викаха: Чуй ни, Израил, няма друг бог, освен нашия Адонай!“
	Същото стана и в Трир, и в Майнц.
	За случилото се в Майнц хронистът разказва:
	„На третия ден от сиван, за който някога нашият учител Мойсей е казал: бъдете готови за третия ден, когато ще се върна от Синай, та на трети сиван около обед Емихо от Лайнинген — проклето да е името на безбожника, пристигна в града с целия си отряд и гражданите му отвориха вратите. Тогава безбожниците си казаха един на друг: ей сега ще отмъстим за кръвта на разпнатия. Синовете на Свещения съюз бяха приготвили оръжия, за да се защитават; ала не можаха да устоят на неприятеля, както бяха отслабени от мъката и дългия пост. Замъкът на епископа със здравата порта на най-вътрешния двор успя да удържи известно време срещу негодниците; но заради многото наши прегрешения портите не можаха да устоят. Като видяха, че участта им е решена, и за да си вдъхнат смелост един другиму, евреите казаха: неприятелите ще ни избият, но душите ни ще отидат чисти и неопетнени в светлите градини на Едем. Щастлив е всеки, който изстрада смъртта в името на единствения Бог. Тогава решиха: хайде да принесем жертва в чест на Бога. И когато враговете проникнаха в двора, видяха мъжете да седят неподвижно, увити в молитвените си наметала. Безбожниците помислиха, че това е хитрост. Започнаха да хвърлят камъни и да обсипват със стрели неподвижните фигури. Мъжете не се помръдваха. Тогава ги пронизаха с мечовете си. А хората, които се бяха скрили във вътрешността на замъка, започнаха да се самоубиват един след друг. И наистина, на този трети сиван евреите от Майнц издържаха изпитанието, което някога Бог наложил на праотеца ни Авраам. Както той му казал: «Аз съм тук!» и бил готов да пожертва сина си Исаак, така те му поднесоха в жертва децата и близките си. Бащата пожертва сина, братът — сестрата, годеникът — годеницата, съседът — съседа си. Кога е имало такова жертвоприношение за един-единствен ден? Повече от единайсет стотици се оставиха да ги убият или се убиха сами, за да се помни свещеното име на единствения, възвишения, страшния.“
	В Регенсбург братята поклонници избиха седемстотин деветдесет и четири евреи, имената им са записани в книгата на мъчениците. Сто и осем изказаха готовност да приемат кръщението. Братята поклонници ги натикаха в Дунава, пуснаха един голям кръст да плува по водата и потопиха евреите, като се смееха и крещяха: „Сега сте християни и не смейте повече да вярвате в еврейската си ерес!“. После изгориха синагогата, а от пергаментите на Светото писание изрязаха подложки за обувките си.
	През месеците ияр, сиван и тамус в рейнската област загинаха дванайсет хиляди евреи, а в Швабия и Бавария — четири хиляди.
	Повечето светски и духовни князе не одобряваха делата на братята поклонници и бяха против принудителните кръщавания. Немският император Хайнрих Четвърти изрази в тържествена реч своето отвращение от кланетата и позволи на насилствено кръстените да се върнат към еврейството. Той заведе дело срещу архиепископа на Майнц, като го обвини, че не е защитил достатъчно енергично своите евреи и се е обогатил с имотите им. Архиепископът избяга, императорът конфискува богатството му и обезщети евреите.
	Повечето от братята поклонници намериха своя жалък край още преди да стигнат до Свещената земя. Няколко хиляди бяха убити от унгарците, водачите им Гийом льо Карпантие и Емихо фон Лайнинген се върнаха позорно заедно с окъсаните и изнемощели остатъци от дружината си. Хронистът разказва, че преди да тръгне на път, Гийом попитал един раби от Труа как ще завърши пътуването му. Ученият отвърнал: „Известно време ще живееш в блясък, но после ще те надвият, ти ще избягаш и ще се върнеш тук с три коня“. Гийом го заплашил: „Ако се върна тук само с един кон повече, ще те убия, ще избия и всички останали евреи във Франкия“. Като се върнал, бил придружен от трима конници, значи имали общо четири коня, и жадувал да убие евреина. Ала когато минавали под портата, от арката се отделил камък и убил единия от придружителите му заедно с коня. Тогава Гийом се отказал от намерението си и отишъл в манастир.
	Когато бе обявен новият кръстоносен поход, евреите си припомниха страданията на предците си, записани в книгата „Долината на сълзите“, и сърцата им се изпълниха със страх.
	Много скоро историята се повтори. Този път обаче злото дойде преди всичко от духовните и светските князе.
	Херцог Братислав от Бохемия заповяда на своите евреи да се покръстят и когато те пожелаха да напуснат земята му, за да се върнат към вярата си, обяви, че изземва цялото им имущество. Интендантът му, образован господин, се обърна към напускащите по поръчение на херцога и държа реч в латински хекзаметри:
	„Нищо от Ерусалимските богатства не донесохте в моята Бохемия. Дойдохте тук голи като просяци, така и ще си отидете.“
	Най-много страдания понесоха евреите от кралството на франките. По време на предишния кръстоносен поход Людовик Седми и Елинор дьо Гиен успяха да ги опазят. Ала кралят, който сега управляваше във Франция, Филип Август, застана лично начело на разбойниците, които грабеха и избиваха „прокълнатия род“.
	„С престъпната си хитрост — заяви той — евреите изкупиха повечето къщи в моята столица Париж. Те ни грабеха, както предците им са грабили египтяните.“ За да отмъсти за този грабеж, той заповяда на войниците си да обкръжат синагогите в Париж и в Орлеан, точно когато беше саббат, и не пусна евреите, докато не плячкоса къщите им. След това им заповяда да свалят празничните си дрехи и да се върнат по домовете си по долни ризи. Всички евреи получиха нареждане да оставят имуществото си и да напуснат кралството му през следващите три месеца.
	Повечето от прогонените избягаха в съседните графства, по име васали на френския крал, в действителност самостоятелни владетели.
	Ала дългата ръка на Филип Август ги настигна и там.
	Ето например маркграфинята на Шампан, името й беше Бланш, възрастна дама със свободен дух и добро сърце. Тя прие много от изселниците. Във франкската област съществуваше стар обичай, според който през страстната седмица хващат един представител на евреите, обикновено настоятеля на общината или равина, и му удрят плесници на обществено място в памет на страданията Христови. Маркграфинята беше разрешила на своите евреи да заменят този натурален данък с внасяне на голяма сума в полза на църквата. Крал Филип Август, раздразнен, че изселниците намериха убежище при маркграфинята Бланш, поиска от нея да отмени това разпореждане. Позова се на Свещената война и тя бе принудена да се съгласи.
	Ала съдбата спести позора на еврейските бежанци, макар и по жалък, да, дори трагичен начин. Точно преди страстната седмица един кръстоносец, поданик на крал Филип Август, уби един евреин в град Бре-сюр-Сен, който принадлежеше на маркграфинята. Тя го осъди на смърт и заповяда да изпълнят екзекуцията в деня на празника Пурим, когато евреите отбелязват падането на врага им Ханан, победен от царица Естер и приемния й баща Мардохай. Евреите от град Бре присъстваха на екзекуцията, вероятно изпълнени със злобно удовлетворение. На краля бе съобщено, че ръцете на убиеца, неговия поданик, били вързани, а на главата му сложили корона от тръни, за да се подиграят със страданията на Спасителя. Злодеецът крал, както го нарича хронистът, веднага изиска от маркграфинята да арестува всички евреи в Бре. Тя му отказа и тогава кралят изпрати в Бре войници, които хванаха всички евреи и ги поставиха пред избора или да се покръстят, или да умрат. Четирима се покръстиха, деветнайсет деца под тринайсет години бяха отведени в манастир, всички останали евреи бяха изгорени, за което в града бяха издигнати двайсет и седем клади. Доволен, крал Филип Август каза на маркграфинята Бланш: „Сега можеш да освободиш евреите си от плесниците, госпожо“. След това замина на изток, за да участва в Свещената война.
	Евреите от цяла Северна Франция не бяха сигурни за живота и имуществото си и изпратиха посланици до братята си в по-щастливите страни, в Прованс и Испания, за да ги помолят за помощ.
	Най-голямата им надежда беше в могъщата еврейска община на Толедо. За там замина човекът, който бе известен като най-великият и най-набожният между френските евреи, раби Товия Бен Шимон.
	Йеуда едва се бе завърнал, когато го посети раби Товия.
	Нашият господар и учител Товия Бен Шимон, наречен А-Хасид, благочестивият, Episcopus Judaerum Francorum, глава на евреите от Франция, беше известен и оспорван богослов. Външността му бе невзрачна, поведението скромно. Произхождаше от старо семейство на учени евреи, които преди век бяха избягали от братята поклонници и се бяха заселили в Северна Франция.
	Раби Товия говореше бавния, нечист еврейски на немските евреи, известен като „ешкенази“. Звученето му беше съвсем различно от благородния класически еврейски, с който бе свикнал дон Йеуда. Много скоро обаче той забрави произношението на госта си и се съсредоточи върху онова, което той искаше да му разкаже. Ставаше въпрос за безбройните, хитро скроени, извънредно жестоки интриги на крал Филип Август и за страшните кървави събития в Париж, Орлеан, Бре-сюр-Сен, Немур и града Сан. Гостът разказваше тромаво, описваше и най-незначителните мъчения, причинени на евреите, говореше подробно и точно за жестоките кланета — така дребното ставаше голямо, а голямото беше брънка от безкрайна верига. Отново и отново звучеше рефренът:
	— И те крещяха: „Чуй, Израил, нашият Бог е един“. И тогава ги убиваха.
	Странно звучеше разказът на невзрачния раби в тихата, разкошно обзаведена, добре защитена къща, разказ за страшни събития. Раби Товия говори дълго и настойчиво, но дон Йеуда го изслуша с неотслабващо внимание. Живото му въображение рисуваше ужасяващи картини от събитията, които описваше гостът му. В душата му се събудиха собствените мрачни спомени. Някога, преди цяло поколение, мюсюлманите в Севиля бяха постъпили по същия начин, както сега християните във Франция. И те се бяха нахвърлили първо срещу своите „неверници“, евреите, и ги бяха поставили пред избора да приемат исляма или да умрат. Йеуда знаеше от личен опит какво ставаше в душите на онези, които сега бяха нападнатите.
	— Засега ни оказват помощ само графовете и бароните от независимите земи — разказваше раби Товия. — Но миропомазаният безбожник притиска и тях и те няма да му устоят дълго. Сърцата им не са зли, но не са и добри, те няма да поведат война срещу краля на Франция само за да защитят справедливостта и евреите. Не е далече времето, когато ще се принудим да се изселим и от техните земи, и това няма да ни бъде лесно; защото не сме спасили нищо, освен кожите си и няколко свитъка от древната тора.
	Красивата къща се радваше на мир, разкош и тишина. Водоскоците ромоляха в равномерен ритъм; златни, сини и червени светеха от стените буквите на възвишените стихове. Тънките бледи устни изговаряха думите монотонно и лицето на стария раби изглеждаше странно замряло. Дон Йеуда обаче виждаше пред себе си много, много евреи, които вървяха нанякъде с уморени крака, почиваха в края на пътя, оглеждайки се страхливо дали не ги заплашва нова опасност, стисваха отново дългите пръчки, отчупени от някое дърво, и продължаваха пътя си.
	Грижата за френските евреи го занимаваше още в Бургос и бързият му ум вече нахвърляше някои проекти за помощ. Но сега, докато слушаше разказа на раби Товия, в главата му се оформи нов план, смел и труден. Но само по този начин можеше да помогне на сънародниците си. Видът на невзрачния евреин, който не молеше, не увещаваше и не изискваше, го подтикна към енергично действие.
	Когато на следващия ден в кастильо Ибн Езра пристигна дон Ефраим Бар Абба, Йеуда вече бе взел решение. Дон Ефраим, трогнат от разказа на раби Товия, бе решил да събере десет хиляди златни мараведи за преследваните във Франция, като самият той щеше да даде хиляда, и бе дошъл да помоли дон Йеуда също да даде своя принос. Ала той му отговори:
	— Няма да помогнем много на прогонените, ако ги снабдим с пари, за да преживеят няколко месеца или една година. Графовете и бароните, при които са намерили убежище, ще отстъпят пред краля и пак ще ги прогонят. Нашите братя ще тръгнат отново да странстват по земята, прокуждани отвсякъде, нападани от нови и нови врагове, обречени на унищожение. Помощта може да бъде само една: да ги заселим на сигурно място, където да живеят спокойно.
	Парнасът на алхамата беше неприятно изненадан. Сега се водеше свещена война и ако в страната влезеха тълпи бедни евреи, последствията щяха да бъдат ужасни. Архиепископът отново ще започне да насъсква паството си срещу евреите и цялата страна ще му даде право. Евреите от Толедо бяха образовани, заможни, цивилизовани и се ползваха с всеобщо уважение; ако дойдеха стотици, може би хиляди френски евреи, лишени от имуществото си, непознаващи езика и обичаите на страната, те щяха да направят твърде неприятно впечатление с чуждоземните си лоши маниери. Така нямаше да им помогнат, само щяха да навредят на себе си.
	Ефраим се опасяваше, че ако приведе тези доводи, безумно смелият Ибн Езра ще стане още по-упорит, затова ги замени с други.
	— Нима смяташ, че френските евреи ще се чувстват у дома си в нашата Испания? — попита той. — Те са дребни хорица. Занимават се с търговия, продават вино, дават пари в заем, познават само бедняшките села и градове на Франция, мисленето им е ограничено, нямат представа от големи начинания. Не ги упреквам за това; те не познават нищо друго, освен този труден бедняшки живот, много от тях са синове на бегълци от Германия, някои още помнят страданията, на които са били подложени там. Не виждам как тези мрачни, уплашени хора ще заживеят в нашия свят.
	Дон Йеуда мълчеше; на лицето му бе изписана тиха усмивка. Дон Ефраим продължи настойчиво:
	— Нашият почтен гост е много набожен и с право се слави като добър учен. В книгите му има великолепни, много дълбоки страници, но и много неща, които ме учудват. Моето мнение за морала и спазването на Божиите заповеди е по-строго от твоето, дон Йеуда, но нашият господар и учител Товия приема живота единствено като покаяние. Той и неговите привърженици не си служат с нашите мерки. Мисля, че нашите братя от Франция няма да живеят добре с нас, както и ние с тях.
	Дон Ефраим не произнесе на глас най-важното си възражение, но се надяваше, че дон Йеуда, този мешумад, вероотстъпник, ще се сети сам: раби Товия бе изрекъл най-страшните проклятия именно срещу вероотстъпниците, срещу хората, отказали се от еврейската вяра. Той не бе проявил милост дори към така наречените анусим, към нещастниците, които бяха принудени да приемат християнското кръщение под смъртна заплаха, но след това се бяха върнали към вярата на дедите си. Дон Йеуда, който беше служил на чуждия бог дълги години, и то по своя воля, трябваше да разбере, че в очите на строгия раби Товия и привържениците му хората като него са осъдени на изтребление и душите им трябва да бъдат унищожени заедно с телата. Наистина ли искаше да докара в алхамата хора, които мислеха по този начин?
	— Вярно е, че нашият гост е различен от нас — съгласи се с учудваща кротост дон Йеуда. — Хората от нашия тип са чужди на душата му, а от мъже като мен сигурно се отвращава. Немалко от привържениците му мислят като него. Но и преследваните ни братя, които някога са били допуснати в страната от моя чичо дон Йеуда Ибн Езра А-Наси, княза, са били различни и никой не е знаел дали ще привикнат към новия си живот. Те са започнали нов живот, дон Ефраим, и сега благоденстват. Мисля, че ако се постараем малко повече, ще приемем манталитета на нашите франкски братя.
	В широките си плътни дрехи дон Ефраим изглеждаше още по-немощен. Той преценяваше и пресмяташе и тревогата му се усилваше.
	— Аз бях горд, че събрахме десет хиляди златни мараведи за франкските бегълци — призна той. — Ако ги доведем тук и се окаже, че не могат да изкарват прехраната си, ще се наложи да ги издържаме в продължение на години, ако не завинаги. Десетте хиляди златни мараведи няма да стигнат за дълго. Нали трябва да внесем Саладиновия десятък! Трябва да платим и сумата, която ни е определена от фонда за откупуване на пленниците. Не са ни останали много пари, а разходите непрекъснато се увеличават. Навсякъде по света войната дава удобен повод на синовете на Едом и синовете на Агар да преследват и затварят евреите, за да изискват богат откуп. Писанието ни заповядва да освобождаваме пленниците. Според мен най-важното сега е да следваме тази заповед. Ако доведеш тук хиляди франкски бегълци, няма да ни помогнеш. Това е милостиво дело, но, прости ми откровеността, е неразумно и безотговорно.
	Дон Йеуда не се засегна от думите му.
	— Аз не съм учен човек — отвърна той, — но в сърцето и в ушите ми непрестанно звучи заповедта на учителя Мойсей: „Ако брат ти обеднява и слабее, ти го приеми да живее с теб“. Освен това съм убеден, че можем да си позволим да изпълним едно задължение, без да занемаряваме другото. Докато съм в състояние да държа прекрасната ни Кастилия далече от войната, алхамата на Толедо ще печели предостатъчно и няма да й се наложи да изпразни фонда за откупуване на пленници, за да осигури хляб и подслон на няколко хиляди франкски евреи.
	Йеуда говореше любезно, но и с едва прикрита надменност. Дон Ефраим бе обзет от панически страх. Този самоуверен човек не желаеше или може би наистина не можеше да проумее колко опасно е намерението му. Парнасът не можа да обуздае страха си и изказа дълбокото притеснение, което гризеше сърцето му.
	— А ти помисли ли, господарю и учителю Йеуда, че твоето начинание ще даде още по-силно оръжие в ръцете на архиепископа? Той ще вдигне на крак всички сили на ада, но няма да допусне в страната ни да влязат хиляди франкски евреи. Ще се обърне към грешния крал на Франция, ще се обърне към папата. Ще проповядва и ще насъсква народа срещу нас, защото сме довели в страната тълпи от просяци и неверници точно когато се води Свещена война. Засега кралят, нашият господар, е благосклонен към теб. Но дон Алфонсо се вслушва и в увещанията на архиепископа, а Свещената война работи за него и против нас. Ти си спечели вечната ни признателност, дон Йеуда, като защити нашите права и свободи срещу неприятеля. Но дали ще успееш и втори път?
	Думите на Ефраим улучиха болезнено дон Йеуда и той отново осъзна цялата трудност на начинанието, което беше замислил. Може би наистина бе надценил силите си. Ала скри съмненията си и точно както бе очаквал дон Ефраим, придаде на лицето си високомерно изражение и отговори сухо:
	— Виждам, че не одобряваш предложението ми. Хайде да сключим споразумение. Събери твоите десет хиляди златни мараведи. Аз ще издействам от краля приемането на бегълците и ще го помоля да им осигури правата и свободите, от които се нуждаят. Ще го направя, без да вдигам шум, без подкрепата на алхамата, без молитвени събрания в синагогите, без плачове, без тържествена делегация при краля. Нека всичко около изселниците бъде само моя грижа. — Той видя колко потиснат беше гостът му и сърцето му се сви: не бе искал това. В гласа му се появи повече топлота: — Но ако успея, ако кралят ми каже да, тогава ми обещай, че ще се откажеш от съмненията и страховете си, ще се откажеш от тях и в душата си и ще ми помогнеш да осъществя своето дело с цялата сила на разума, която Бог ти е дал. — И той му протегна ръката си.
	Дон Ефраим, трогнат и въодушевен против волята си, ала все още колеблив, взе ръката му и отговори:
	— Така да бъде.
	През това време кралят, опиянен от атмосферата на Бургос и от близостта на доня Леонор, забрави Толедо и грижите си. Той се наслаждаваше на спокойствието и увереността, с които бе изпълнен замъкът му в Бургос. Сега имаше син и наследник. Удовлетворението му беше дълбоко и трайно.
	Така мина много време, но след като живя далече от столицата си седмици и месеци, съветниците му настояха да се завърне.
	Едва оставил зад себе си стените на Бургос, Алфонсо бе обзет отново от предишното безпокойство и отново започна да го мъчи проклятието, на което беше обречен: да чака и да чака, без да може да разшири и обогати кралството си. Шестият и седмият Алфонсо бяха носили императорска корона, певците възпяваха великите им дела; за постигнатото от него бяха създадени само няколко жалки романса.
	Когато насреща им се появи скалата, на която беше разположен Толедо, нетърпението го обзе с дива сила и още първия ден след пристигането си нареди да повикат дон Йеуда, човека, с когото трябваше да се спазари, за да може да изпълни рицарския си дълг и да потегли на война.
	От своя страна Йеуда очакваше жадно завръщането на краля. Беше подготвил всичко необходимо, за да го запознае с големия си проект и да издейства едикт, който допускаше заселването на франкски евреи в Кастилия. Беше обмислил много внимателно доводите си. Цялата страна работеше и се развиваше, имаха нужда от нови сръчни ръце и трябваше да заселят в градовете и селата нови хора, както във времето на шестия и седмия Алфонсо.
	Най-после Йеуда се яви пред краля и започна да докладва. Разказа му за постигнатите успехи, за радващо високите доходи, за още три града, изтръгнати от непокорните грандове и подчинени сега на кралската власт. Навсякъде в страната се създаваха нови многообещаващи предприятия, най-вече в Толедо и околностите му. Йеуда разказа за стъкларската работилница, за голямата кожарска фабрика, за производството на глинени изделия и хартия, говори и за разпространението на новите златни монети и за разрастващата се кралска конюшня.
	Докато говореше бързо, делово, той размишляваше дали още днес да не представи на краля големия си проект за заселниците. Ала дон Алфонсо мълчеше и по лицето му не се четеше нищо.
	Йеуда продължи да говори. Попита почтително дали при завръщането си кралят е забелязал големите стада в околностите на Авиля. Най-после успели да подредят скотовъдството така, че пасищата да се използват разумно. И дали дон Алфонсо е намерил време да разгледа новите насаждения от черници, предвидени за копринената манифактура.
	Най-после кралят отвори уста. Да, видял черничевите гори, видял и пасищата, и още много неща, които свидетелствали за усърдието на неговия ескривано.
	— Затова не ми досаждай повече с тези работи — завърши грубо той и продължи по обичая си без преход: — Твоите заслуги са известни и признати. Сега ме интересува само едно: кога най-после ще отхвърля позорното петно от себе си и ще отида да воювам в Свещената война?
	Йеуда не бе очаквал, че благоволението на краля ще премине толкова бързо в открита враждебност. Сърцето му преля от горчивина и тревога; разбра, че ще трябва да отложи разговора за новите заселници. Ала не можа да се удържи и отхвърли неразумното натякване на Алфонсо.
	— Часът, когато ще можеш да влезеш във войната, господарю, зависи не само от финансите на страната ти. Те са в пълен ред. — Бойкият му дух го накара да продължи: — Щом другите владетели на Испания, особено Арагон, пожелаят да сключат съюз с теб и да изправят срещу халифа войска с единно командване, ще можеш да дадеш своя дял за успеха на свещената война, дори повече от това. Ще го сториш, даже да е утре. Бъди сигурен в това.
	Алфонсо смръщи чело. Евреинът постоянно го залъгваше със своето нахално, подигравателно „ако“. Обърна му гръб, заходи из стаята. После, пак без преход, запита през рамо:
	— Я ми кажи какво става всъщност с Галиана? Преустройството трябваше вече да е завършило.
	— Палатът е готов и останах възхитен, когато видях какво е направил моят Ибн Омар от старата постройка. Ако желаеш, господарю, можеш да се нанесеш там още след десет дни или най-много след три седмици.
	— Може и да поискам — отвърна небрежно дон Алфонсо. — Във всички случаи обаче ще отида да видя какво сте направили. Ще отида в четвъртък, а може би и по-рано. Ще ти изпратя вест. Ти ще ме придружиш, за да изслушам обясненията ти. Доведи и доня Рахел — заключи той с принудена лековатост.
	Йеуда се уплаши до смърт. Старата тревога от тогавашната необичайна покана на дон Алфонсо отново се събуди в душата му.
	— Както заповядаш, господарю — отговори почтително той.
	В определения час Йеуда и Рахел очакваха краля пред портата на Уерта дел Рей. Дон Алфонсо беше точен. Той се поклони дълбоко и церемониално пред Рахел и поздрави любезно своя ескривано.
	— Хайде сега да ми покажеш какво сте свършили — изрече той с малко изкуствена бодрост.
	Тримата обиколиха парка. Лехите със зеленчуци бяха отстъпили място на пъстри декоративни растения, дървета и храсти, подредени в прелестен ред. Малката гора беше оставена да расте съвсем естествено. Тихото езерце вече можеше да се оттича и над изкуствено създадения канал, който водеше към Тахо, бяха прокарани няколко мостчета. В градините растяха в изобилие портокалови дръвчета, имаше и лимони, отрупани с грижливо отгледани едри плодове, непознати досега в земите на християните. Йеуда ги показа на краля не без гордост. Мюсюлманите ги наричаха „плодовете на Адам“, защото нашият праотец опитал именно от този плод, когато престъпил Божията заповед.
	После се запътиха към двореца по широката, посипана с чакъл алея. И тук от портата ги посрещна арабският поздрав: Алафия, мир на влизащия. Разгледаха многобройните помещения. Край стените бяха поставени дивани, в нишите висяха гоблени, подовете бяха покрити с красиви килими, водоскоците създаваха приятна хладина. Мозайките на фризовете и таваните още не бяха завършени.
	— Не посмяхме да изберем стихове и мъдрости без твоето позволение, господарю — поясни Йеуда. — Очакваме заповедите ти.
	Дон Алфонсо, видимо впечатлен, не говореше много. Никога досега не бе обръщал внимание на мебелите и украсите в замъците и къщите. Този път се оглеждаше със знаещи очи. Еврейката беше права: кастелът в Бургос беше тъмен и мрачен, новата Галиана — красива и удобна за живеене. Въпреки това той предпочиташе своя стар кастел; тази изискана пищност не беше добра за един рицар. Той изрече няколко учтиви, принудени слова, мислите му се втурнаха някъде надалеч, думите замряха в устата му. Доня Рахел почти не продумваше, постепенно се умълча и дон Йеуда.
	Патиото беше повече градина, отколкото двор. И тук бяха построили голям воден басейн с фонтан. Дворът беше заобиколен с аркади, матовите огледала правеха градината безкрайно просторна. Макар и неохотно, кралят се възхити на постигнатото за толкова кратко време.
	— Идвала ли си тук, докато вървеше преустройството, госпожо? — попита изведнъж той и се обърна към доня Рахел.
	— Не, господарю — отговори младата дама.
	— Не е било много любезно от твоя страна — укори я Алфонсо. — Нали те бях помолил за съвет.
	— Моят баща и Ибн Омар разбират много повече от мен от изкуството на строежа и обзавеждането на един дом.
	— А харесва ли ти Галиана, каквато я видя сега?
	— Построили са ти великолепен дворец — отговори с искрено въодушевление девойката. — Прилича на омагьосаните палати от нашите приказки.
	Кралят не пропусна да отбележи, че тя каза „нашите“. Пак се държи като чужденка, пак ми дава да разбера, че там, където е тя, чуждият съм аз.
	— Всичко ли е такова, каквото си го представяше? Сигурно има неща, които не ти се нравят. Няма ли да ми дадеш поне някой дребен съвет?
	Леко учудена, но без да се смути, Рахел огледа нетърпеливия мъж.
	— Щом заповядваш, ще говоря, господарю. Не ми харесват огледалата в галериите. Не ми е приятно да виждам образа си в безброй повторения, а и ми е малко страшно да виждам теб, баща ми, дърветата и фонтана в действителност и в отражението им.
	— Добре, нека да махнат огледалата — реши кралят. Настана неловко мълчание.
	Седнаха на една каменна пейка. Дон Алфонсо не поглеждаше Рахел, но виждаше образа й в огледалото отсреща. Финото лице с големи сиво-сини очи под гъста черна коса изглеждаше уверено, по детски непосредствено, но зад високото чело минаваха какви ли не непокорни мисли. Не беше добре, че дори в Бургос не успя да освободи душата си от нея. Алафия, мир на влизащия в този дом, поздрави го новият му палат, но не беше добре, че бе заповядал да възстановят Галиана. Дон Мартин имаше право да го укорява: мюсюлманският разкош не подобаваше на един християнски рицар, камо ли във времето на свещената война.
	Веднъж дон Мартин му бе обяснил, че е грозен грях да спи с жена от простолюдието, малко по-простимо е да спи с мюсюлманска пленница, а да спи с благородна дама не е чак толкова страшен грях. Сигурно да спи с еврейка беше най-страшният от всички грехове.
	Доня Рахел пожела да прекъсне застрашителното мълчание и попита с изкуствено оживление:
	— Много съм любопитна кои стихове ще избереш за таваните и фризовете, господарю. Едва те ще вдъхнат душа на новия ти дом. Какви слова ще заповядаш да напишат, латински или арабски?
	Колко свободна и дръзка е тя, помисли си дон Алфонсо, как гордо ме гледа, как е уверена във вкуса и ума си. Но аз ще я надвия. Нека дон Мартин говори, каквото си иска. Накрая все пак ще воювам в свещената война и всичките ми грехове ще бъдат опростени.
	— Мисля, че няма да избера стихове, благородна госпожо, нито ще мисля дали да бъдат латински, еврейски или арабски. — Той се обърна към дон Йеуда: — Позволи ми да бъда докрай честен с теб, мой ескривано, както доня Рахел беше откровена с мен в Бургос. Вие сте направили нещо много красиво, познавачите и хората на изкуството ще го похвалят от цялата си душа. Но аз не го харесвам. Това не е обвинение, пази боже. Дори напротив, учуден съм как бързо и добре се справихте. Ако ми възразиш, че заповедта дойде от мен, а ти само я изпълни, ще бъдеш напълно прав. Ще ти кажа как беше: когато ти наредих да възстановиш Галиана, исках точно това. Но след като прекарах няколко месеца в Бургос, в моя стар строг замък, където нашата доня Рахел се чувстваше така неудобно, сега пък аз се чувствам неудобно сред този разкош. Мисля, че дори да махнат огледалата и дори когато прекрасните стихове засияят от стените, пак няма да се чувствам добре.
	— Много съжалявам, господарю — отвърна с изкуствено равнодушие дон Йеуда. — Ние вложихме много пари и труд в този дворец и съм много угрижен, че неразумните слова на дъщеря ми са те подтикнали да построиш дом, който не ти е приятен.
	Дон Мартин постъпи много дръзко, като ми забрани да строя този летен палат — каза си сърдито кралят. Само да смее да ми забрани да спя с еврейката.
	— Не се обиждай толкова бързо, дон Йеуда Ибн Езра — заговори спокойно той. — Знам, че си горд мъж, не го оспорвай. Когато някога пожелах да ти дам кастильо де Кастро като алборок, ти отказа. А нашето споразумение с теб беше голямо и важно и изисква голяма награда. Ти все още не си получил наградата си, мой ескривано. Този палат — вината е само моя, вече го казах — не е подходящ за мен, той е прекалено удобен за войника. Но на вас ви харесва, затова ми позволи да ви го подаря.
	Йеуда прежълтя, доня Рахел стана бяла като платно.
	— Знам, че си имаш дом — продължи невъзмутимо кралят, — и че не желаеш по-добър. Но може би този палат е подходящ за дъщеря ти. Нали някога Галиана е била построена за мюсюлманска принцеса? Тук дъщеря ти ще се чувства добре, къщата е най-подходящото място за дама като нея. — Думите бяха учтиви, но идваха от мрачно лице; челото беше прорязано от дълбоки бръчки, яркосветещите очи се взираха едва ли не враждебно в лика на доня Рахел.
	Алфонсо откъсна поглед от момичето, пристъпи съвсем близо до дон Йеуда и му каза в лицето, тихо, подчертавайки всяка дума, за да я чуе и Рахел:
	— Разбери ме, аз искам твоята дъщеря да живее тук.
	Дон Йеуда стоеше пред своя крал, почтителен, покорен, но не сведе очи пред него и в тях имаше луд гняв, омраза и гордост. Алфонсо не умееше да се вглежда дълбоко в душите на околните. Този път обаче, очи в очи със своя ескривано, той прозря каква борба се водеше в душата му и за частица от секундата съжали, че изобщо си бе отворил устата.
	Настаналото дълбоко мълчание обгърна тримата в тънката си мрежа. След време, напрягайки последните си сили, Йеуда отговори:
	— Ти ме възнагради богато и пребогато, господарю. Не ме погребвай в прекалената си милост.
	— Веднъж ти простих, задето отхвърли моя алборок, затова не ми отказвай втори път. Искам да подаря този палат на теб и на дъщеря ти. Sic volo — подчерта твърдо кралят, разделяйки думите, и повтори на кастилски: — Аз искам това! — После, както винаги без преход, се обърна към момичето с предизвикателна учтивост: — Няма ли да ми кажеш благодаря, доня Рахел?
	— Тук стои дон Йеуда Ибн Езра — отговори със същата твърдост Рахел. — Той е твой верен слуга и е мой баща. Затова мисля, че именно той трябва да ти отговори.
	Побеснял от безпомощен гняв, обсебен от желанието си, кралят погледна от Йеуда към доня Рахел, от доня Рахел към Йеуда. Какво си позволяваха тези двамата? Защо стоеше пред тях като смирен молител?
	Дон Йеуда превари избухването му, като каза:
	— Дай ни малко време, господарю, да намерим подобаващия отговор, с който да изразим почтителната си благодарност.


	По пътя към града Рахел седеше в носилката, Йеуда яздеше до нея. Тя чакаше баща й да заговори, да й разтълкува какво бяха преживели. Каквото той каже и реши, ще бъде вярно и справедливо.
	При разговора с краля в кастильо Ибн Езра тя беше неприятно засегната, че получи такава необичайна покана. Успокои се, когато нищо повече не се случи; ала остана и малко разочарована. Новата покана на дон Алфонсо я изпълни с ново очакване, усети и притеснение, което не беше неприятно. Ала онова, което стана днес, дръзкото, необуздано, господарско изискване, й дойде като удар. В него нямаше и следа от куртоазия. Този мъж искаше да я прегръща, да я целува с наглата си гола уста, да я обладава. И не я молеше, а заповядваше: Sic volo!
	В Севиля имаше много мюсюлмански рицари и поети, които обичаха да водят галантни разговори с Рахел; ала когато думите им минаваха границите на позволеното, тя ставаше плаха и се затваряше в себе си. Когато дамите бъбреха помежду си за любовните преживявания и за плътската наслада, тя ги слушаше смутено и с неудоволствие; дори с приятелката си Лейла говореше за тези неща само с недомлъвки. Друго беше, когато поетите възпяваха в стиховете си мъже и жени, загубили разума си от страстна любов, или когато разказвачите на приказки говореха за любовта със затворени очи и изписан на лицето копнеж. Тогава въображението на Рахел рисуваше пламтящи, объркващи картини.
	Християнските рицари също говореха постоянно за любовта, те я наричаха „мине“. Но техните слова бяха празни и преувеличени, важна беше единствено куртоазията, любовните им стихове бяха сковани, замръзнали, недействителни. Понякога младото момиче си представяше какво ли ще бъде, ако някой от облечените в желязо или в тежък брокат господа захвърлят одеждите си и прегърнат избраната жена. Тази представа я караше да диша тежко, но веднага след това й ставаше смешно и смехът прогонваше смущението и приятния гъдел.
	А сега този крал. Тя виждаше голата му, грижливо избръсната уста посред червеникавата брада, виждаше светлите очи, които святкаха диво. Чу го да казва, уж тихо, но така, че ушите и сърцето й забучаха: Аз искам това! Тя не беше страхлива, но гласът му я стресна до смърт. Не, това не бе само страх. Този глас проникна до дъното на душата й. Той заповядваше, това беше неговата куртоазия и макар да не беше нежна и благородна, тя беше мъжествена и със сигурност не смешна.
	Той й заповяда: „Люби ме!“, и тя беше разтърсена до самата сърцевина на душата си. Тя беше третият брат, който стоеше пред пещерата и не знаеше дали да премине от светлия, сигурен ден в матово златния полумрак. В пещерата го чакаше князът на добрите духове, но там беше и смъртта, унищожителката на всичко живо. Какво щеше да намери там третият брат?
	Баща й яздеше до нея със спокойно лице. Колко хубаво, че имаше такъв баща. Думата на краля я принуждаваше за втори път да промени живота си из основи. Само баща й можеше да реши. Физическата му близост, внимателните, пълни с обич очи й вдъхнаха сигурност.
	Рахел не знаеше, че въпреки спокойното си лице, дон Йеуда се мяташе във вихрушка от противоречиви мисли и усещания.
	Рахел, неговата Рахел, нежната, умната, прекрасната Рахел, неговото цветенце, трябваше да бъде отдадена в ръцете на онзи човек!
	Дон Йеуда бе отраснал в ислямска страна, където нравите и законите разрешаваха на мъжа да има повече жени. Наложницата се ползваше с много права, а ако господарят й беше благородник, всички я уважаваха. Ала никому не би хрумнало, че мъж с ранга на търговеца Ибрахим би могъл да даде дъщеря си за наложница на когото и да било, даже на емира.
	Самият дон Йеуда не бе обичал друга жена, освен майката на Рахел, загинала при нещастен случай много скоро след като го бе дарила с момчето Алазар. Дон Йеуда беше ненаситен мъж и бе имал други жени още докато тя беше жива, а и след смъртта й. Само че винаги държеше Рахел и Алазар настрана от тези жени. Забавляваше се с танцьорки от Кайро и Багдад, с уличници от Кадис, известни с любовното си изкуство; но много често след това изпитваше преситеност и се къпеше под течаща вода, преди да се яви пред чистото лице на дъщеря си. Не можеше да предаде своята Рахел в ръцете на онзи суров червенокос варварин, за да я обладава.
	Славата на рода Ибн Езра се носеше по целия свят, защото членовете му бяха направили много повече за благото на народа си от всички други сефарадски евреи. Когато ставаше дума за доброто на Израил, тези горди люде бяха готови да поемат върху себе си и най-страшните унижения. Но едно бе да унизиш себе си и съвсем друго да пратиш дъщеря си в ръцете на вълка.
	Йеуда знаеше, че дон Алфонсо не търпи противопоставяне. Можеше да стори само две неща: или да му предаде дъщеря си, или да избяга. Да избяга много далече, защото нямаше да му дадат убежище в нито една християнска страна — навсякъде страстта на Алфонсо щеше да настигне и него, и детето му. Трябваше да отиде в една от далечните мюсюлмански страни на изток, където евреите живееха сигурно и спокойно под закрилата на Саладин. Трябваше да вземе децата си и да избяга, гол и бос, затънал в дългове; защото всичко, което притежаваше, бе вложено в земите на Алфонсо. Жалък беглец, както бе дошъл при него раби Товия, той щеше да отиде в Касър-еш-Шама, при богатите и могъщи евреи от Кайро.
	Но дори ако изтръгнеше гордостта от сърцето си и се подготвеше вътрешно да приеме рухването, бедността и изгнанието: позволено ли му бе да стори това? Ако спасеше детето си от позорното смешение, Алфонсо щеше да излее гнева си върху всички евреи в своето кралство. Евреите от Толедо няма да помогнат на франкските си братя, няма да помогнат и на себе си. Алфонсо ще предостави събирането на Саладиновия десятък на архиепископа и ще лиши алхамата от изконните й права. И всички ще казват: Йеуда, този мешумад, ни докара това зло. Ще говорят и друго: един Ибн Езра ни спаси, друг Ибн Езра ни унищожи. Какво да прави?
	А Рахел чакаше. Той усещаше с цялото си същество как момичето в носилката до него чакаше. В сърцето му отекваше молитвата на голямата беда: О, Аллах, търся помощта ти в нужда и отчаяние. Спаси ме от моята слабост и нерешителност. Помогни ми да се отърва от собствената си слабост и страх. Помогни ми да се спася от човешкия гнет.
	Най-после Йеуда проговори:
	— Предстои ни да вземем тежко решение, дъще моя. Преди да говоря с теб, трябва да се посъветвам със себе си.
	— Както заповядаш, татко — отговори Рахел. А дълбоко в себе си допълни: ще бъде добре, ако решиш да избягаме, ще бъде добре и ако решиш да останем.
	В началото на нощта дон Йеуда седеше сам в библиотеката си под меката светлина на лампите и четеше светото писание.
	Прочете историята за пожертването на Исаак. Бог извикал: „Аврааме!“ и той отговорил: „Ето ме“. После се приготвил да принесе в жертва единствения си любим син.
	Йеуда се замисли за това как синът му Алазар все повече се отчуждаваше от него. Той беше силно увлечен от живота на рицарите в кралския замък и се отвръщаше от еврейската и арабската мъдрост и традиция. Наистина другите благородни пажове се отнасяха към еврейското момче като към натрапник; но съпротивата им като че ли усилваше желанието му да се изравни с тях, а неизменната благосклонност на краля му беше силна опора.
	Достатъчно бе, че дон Алфонсо му отне сина. Не можеше да му отнеме и дъщерята. Йеуда не можеше да си представи своя дом без умната, весела и мила Рахел.
	Той отвори друг свитък на великата книга и прочете за Хефтая, син на блудница и разбойник, издигнал се до водач и съдия на Израил в дните на всеобща беда. Преди да тръгне на война срещу враговете — синовете на Амон, той дал славния обет: „Ако синовете Амонови паднат в ръцете ми, Адонай, и се върна вкъщи жив и здрав, аз ще ти дам онзи, който пръв излезе да ме посрещне пред вратата на дома ми и ще го принеса в жертва“. Когато победил синовете на Амон, той се върнал у дома и бил посрещнат от дъщеря си, която играела и ликувала, а той си нямал нито друга дъщеря, нито син, тя му била единствената. Като я видял, той разкъсал дрехите си и заплакал: „О, дъще моя, защо ме тласна в това нещастие, защо донесе моята гибел!“. Но постъпил според обещаното в клетвата си.
	Йеуда видя пред себе си тънкото, бледо, мрачно, угаснало лице на раби Товия, чу безизразния и в същото време странно настойчив глас да разказва как във франкските земи бащата убивал сина си и годеникът годеницата си в прослава на единия Бог.
	От него се искаше нещо друго. То беше по-лесно за изпълнение и в същото време невероятно трудно. Трябваше да отдаде дъщеря си в ръцете на християнския крал, да я изложи на безсрамната му похот.
	На следващата сутрин дон Йеуда отиде при своя приятел Муса и заговори без заобикалки:
	— Християнският крал иска дъщеря ми, за да спи с нея. Иска да й подари летния палат Галиана, който построих за него. Трябва или да избягам, или да я предам в ръцете му. Ако избягам, той ще се нахвърли като бесен върху евреите, които са под неговата власт, и няма да допусне в страната си изселниците от франкските земи.
	Муса погледна приятеля си право в очите и видя колко беше сломен; пред него Йеуда никога не се явяваше с маска. И Муса си каза: той е прав. Ако не се подчини, заплашени са не само той и детето му, застрашени сме и аз, и евреите от Толедо, и онзи набожен, мъдър и малко луд раби Товия, и всички онези, за които той е дошъл да моли, много, много хора. Ако Йеуда не е тук да възпира краля, голямата война ще избухне много по-рано.
	И друго си каза Муса: той обича дъщеря си и не иска да й даде съвет, който би й навредил, още по-малко пък иска да я принуждава. Но съкровеното му желание е тя да остане и да се отдаде на онзи мъж. Въобразява си, че му предстои важен избор, но всъщност вече е решил: той иска да остане, не иска да избяга далеч, беден и жалък. Ако не беше така, щеше веднага да каже: трябва да избягаме. Аз също искам да остана, аз също нямам желание да страдам пак в бедност и изгнание.
	Муса споделяше възгледите на мюсюлманите за любовта и насладата. Префиненото, одухотворено „любовно служене“ на християнските рицари и певци му беше чуждо и неразбираемо. Любовта на арабските поети бе досегаема, материална. И техните млади мъже умираха от любов, и техните момичета чезнеха от копнеж по любимия; но ако мъжът си вземеше още една жена, това не бе нещастие. Любовта е в областта на сетивата, не на духа. Радостите на любовта са големи, но те са временни, не можеха да се сравняват с чистото блаженство на изследването и познанието.
	Някъде дълбоко в себе си приятелят му Йеуда вече съзнаваше, че жертвата, която се искаше от Рахел, не е чак толкова страшна. Но ако той, Муса, не се опита да го убеди с умни слова, сигурно ще направи грешната стъпка, и то само за да се похвали пред себе си и пред другите със своята душа и със своята мисия — ще избяга от Толедо заради „благото“ на дъщеря си. Много по-вероятно е бягството да й донесе повече зло, отколкото добро. Какво я очаква, ако не стане наложница на християнския крал? Ако има късмет, Йеуда ще я омъжи за сина на някой прекупвач на данъци или богат търговец. Не е ли по-добре момичето да познае големи радости и големи болки, да има необичайна съдба, не посредствена и безцветна? Арабската мъдрост от стената му напомни: „Не търси приключението, но и не бягай от пътя му“. Рахел е дете на баща си; ако трябва да избере между една порядъчна и невзрачна съдба и неясното, смущаващо, може би блестящо бъдеще, тя ще избере последното.
	— Попитай я, Йеуда — заговори спокойно той. — Попитай детето си.
	— Наистина ли искаш да предоставя решението на нея? — попита невярващо Йеуда. — Тя е умна, но не знае нищо за света. Не може да вземе решение, от което зависи съдбата на хиляди хора.
	Муса отговори ясно и делово:
	— Попитай я дали се отвращава от онзи мъж. Ако не, остани. Ти сам каза, че ако избягаш с нея, много, много хора тук ще страдат.
	Йеуда, гневен и мрачен, отвърна:
	— Значи аз трябва да заплатя за благото на другите, като направя собствената си дъщеря блудница?
	Ето ти на, каза си Муса, той е застанал срещу мен, кипи от искрено възмущение и желае да го разубедя, да оборя представите му за морала. Дълбоко в душата си е решил да остане. Той трябва да работи, не може без работата си, зле му е, когато бездейства. А може да работи според размаха си само когато разполага с власт. Ще има власт само ако остане. Може би, макар да не го признава пред себе си, той е щастлив, че кралят е поискал момичето му, и вече си мечтае как ще извлече голяма полза от страстта на Алфонсо, как ще я превърне в благословия за Кастилия и за евреите, как ще си извоюва повече власт и привилегии. Муса гледаше своя приятел развеселен и в същото време изпълнен с неясна горчивина.
	— Защо се гневиш? — попита меко той. — Защо говориш за блудство? Ако кралят искаше да направи нашата Рахел само любовница, щеше да се събере с нея тайно. Вместо това я кани в Ла Галиана. Не забравяй, че той е християнски крал, а тя еврейка и това става именно сега, посред свещената война.
	Думите на Муса затрогнаха Йеуда. Докато стоеше очи в очи с краля, той изпитваше омраза и гняв, ненавиждаше суровостта и необузданата му похот и в същото време го уважаваше за гордостта и титаничната му воля. Муса беше прав: тази плашещо силна воля бе повече от жажда на плътта.
	— В тази страна нямат обичай да си вземат наложници — отговори без предишния плам той.
	— Тогава кралят ще въведе нов обичай — отговори спокойно Муса.
	— Не е редно дъщеря ми да бъде нечия наложница, даже на краля — възрази отново Йеуда.
	— Не помниш ли, че именно наложниците на твоите предци са ставали майки на племената ви? Какво ще кажеш за Агар, наложницата на Авраам? Тя му родила син, който станал родоначалник на най-могъщия народ на земята, и името му е Исмаил. — И тъй като Йеуда мълчеше, той повтори настойчиво: — Питай детето си дали намира този мъж отвратителен.
	Йеуда му благодари и излезе. Отиде при дъщеря си и заговори:
	— Погледни дълбоко в сърцето си, детето ми, и бъди откровена с мен. Ще ти бъде ли отвратителен този крал, когато дойде при теб в Галиана? Ако кажеш: отвращавам се от този човек, аз ще те взема за ръка, ще повикам брат ти Алазар и ще избягаме оттук. Ще минем през северните планини, за да идем в земята на тулузкия граф, а оттам ще продължим през много други страни, докато видим царството на султан Саладин. Нека този мъж бушува тук, нека върху главите на хиляди хора падне нещастие.
	Дълбоко в себе си Рахел усети гордо смирение и безумно любопитство. Тя беше щастлива, избраница като баща си, инструмент в ръцете на Аллах. Изпълваше я почти непоносимо очакване.
	— Този крал не ми е отвратителен, татко — отговори твърдо тя.
	— Помисли добре, дъще моя — помоли я горещо Йеуда. — Може би от твоите думи ще последва страшно нещастие.
	— Не, татко, този крал не ми е отвратителен. — Ала щом произнесе тези думи, тя се свлече на пода и изгуби съзнание.
	Йеуда се уплаши много. Зашепна в ухото й сури от Корана, извика бавачката Саад и камериерката Фатима и им нареди да я сложат в леглото, повика и Муса, нали беше лекар.
	Ала когато Муса дойде да види припадналата, тя вече спеше дълбок, здрав сън.
	След като решението веднъж бе взето, съмненията на Йеуда се разсеяха и той се изпълни с увереност, че ще успее да осъществи всичките си смели планове. Лицето му излъчваше такава ведра смелост, че раби Товия го погледна с безкрайна тъга и горчиво обвинение. Можеше ли един син на Израил да бъде весел в тези дни на страдания! Ала Йеуда му каза:
	— Дай сила на сърцето си, господарю и учителю мой, няма да мине много време и аз ще ти донеса блага вест за нашите братя.
	От своя страна доня Рахел ходеше ту със светнало от радост лице, ту дълбоко замислена и вглъбена в себе си, вечно в очакване. Бавачката Саад настояваше да й кажат какво става, но Рахел си мълчеше и старата жена бе дълбоко обидена. Рахел имаше здрав сън, но минаваше много време, преди да заспи, и докато чакаше съня, тя чуваше гласа на приятелката си Лейла, която й казваше „О, бедничката ми!“, чуваше и дон Алфонсо, който заповядваше: „Аз искам така“. Лейла беше глупаво малко момиче, а дон Алфонсо — славен военачалник и господар.
	На третия ден дон Йеуда каза:
	— Днес ще съобщя нашия отговор на краля, дъще моя.
	— Мога ли да изкажа едно желание пред баща си? — попита Рахел.
	— Нетърпелив съм да го чуя — отговори Йеуда.
	— Добре тогава — усмихна се леко Рахел. — Искам, преди да заживея в Галиана, на стените да бъдат изписани стихове и мъдрости, които да ме насочват в правия път. Моля лично ти да избереш надписите, татко мой.
	Желанието й го трогна.
	— Сигурно ще мине цял месец, докато изпишат стиховете и фризовете — възрази той.
	Доня Рахел се усмихна отново с мрачна и едновременно весела усмивка и отговори:
	— Точно това имах предвид, татко мой. Нека остана още малко при теб.
	Йеуда я грабна в прегръдката си, притисна лицето й към гърдите си, погледна сведената й главица, а когато отново видя лицето й, то бе пълно със същото отчаяно и напрегнато очакване, което изпълваше и него.
	Тържествено шествие, водено от Ибн Омар, секретаря на Йеуда, напусна кастильо Ибн Езра. Мъже и товарни животни носеха всякакви съкровища, скъпоценни килими, редки вази, великолепно изработени мечове и ками, благородни подправки; шествието завършваше с два расови коня и три гърнета със златни мараведи. Преминаха през пазарния площад и се изкачиха към кралския замък. Хората ги зяпаха с интерес и всички разбираха, че това е керван с подаръци. Интендантът, който беше на служба, съобщи на краля:
	— Пратката пристигна.
	Смаяният Алфонсо попита:
	— Каква пратка? — После, оглупял от учудване, проследи как внесоха даровете в замъка. Скоро му стана ясно, че Ибн Езра е дошъл да му даде желания отговор, но според обичая на неверниците го правеше иносказателно. Евреинът оставаше загадъчен, както винаги, отговорът му бе твърде неясен и дон Алфонсо не можа да го разбере.
	Той се намръщи и заповяда да повикат Ибн Езра.
	— Защо си ми изпратил това златно съкровище? — попита властно. — Да не искаш да ме подкупиш, та да се застъпя за твоите обрязани? Или искаш да откупиш свещената ми война? Нима очакваш от мен да стана вероотстъпник и предател? Ти си адски нагъл!
	— Прости на верния си слуга, дон Алфонсо — отговори с каменно лице Йеуда, — но не мога да проумея гнева ти. Ти предложи на мен, недостойния, и на милата ми дъщеря пребогат дар. При нас е обичай да отговаряме на даровете с дарове. Постарах се да избера най-прекрасните неща от имуществото си, надявайки се да заслужа благоволението ти.
	— Защо говориш със заобикалки, човече? — попита нетърпеливо дон Алфонсо. — Кажи го така, че да бъдеш разбран от всеки рицар и християнин: Ще дойде ли дъщеря ти в Галиана?
	Той беше застанал съвсем близо до евреина и хвърли тези думи право в лицето му. Йеуда преглътна мъчително, смазан от позора си. Иска от мен да го произнеса гласно, каза си той, със сухи думи да се съглася, да дам детето си в леглото на този мъж, докато кралицата му живее далече и е недостижима в студения си Бургос. Ще могат ли устните ми да произнесат думите на унижението и позора? Та аз съм Йеуда Ибн Езра! Но той ще си плати, този разюздан крал. Ще си плати, като извърши безброй добри дела против волята си!
	А Алфонсо мислеше: Изгарям. Умирам. Кога най-после ще заговори това куче? Как само ме гледа! Направо да те хване страх от погледа му.
	Йеуда се поклони. Поклони се дълбоко, едната му ръка докосна пода.
	— Щом като това е твоето желание, моята дъщеря ще живее в Галиана, господарю.
	Дон Алфонсо забрави необуздания си гняв. Широкото му лице бе огряно от искрена момчешка радост и светна като слънце.
	— Това е прекрасно, дон Йеуда! Какъв чудесен ден! — Толкова детски непосредствена бе радостта му, че Йеуда беше готов да му прости.
	— Дъщеря ми има само една молба — допълни спокойно той. — Преди да влезе в новия си дом, иска фризовете и надписите да бъдат напълно завършени.
	Изведнъж Дон Алфонсо стана отново недоверчив.
	— Какви са тези надписи? Да не искате да ме измамите? Защо са тези увъртания?
	Дон Йеуда си припомни с безкрайна горчивина за праотеца Яков, който служил седем години, за да се ожени за милата си Рахел, а после още седем, докато този човек не искаше да чака и седем седмици. Отговори му честно и гласът му трепереше от болка:
	— Хитростта и интригите не са присъщи на дъщеря ми, дон Алфонсо. Опитай се да разбереш, че доня Рахел има желание да прекара още малко време под закрилата на своя баща, преди да тръгне по новия си път. Опитай се да разбереш, че нейното желание е да намери добре познатите й мъдри думи на новото, може би опасно място.
	Алфонсо попита с дрезгав от вълнение глас:
	— Колко време ще мине, докато приготвят надписите?
	— След по-малко от три месеца дъщеря ми ще бъде в Галиана.


>	Втора част


E>
	И той се затвори с еврейката почти пълни седем години, като не мислеше нито за себе си, нито за кралството си, нито се интересуваше от нещо друго.
@	Алфонсо ел Сабио, Кроника Генерал,
@@	около 1270 г.
E$
E>
P>
	Седем години остана кралят
	сам със своята еврейка,
	като не се разделяха никога,
	и той я обичаше така силно,
	че забрави и кралството си,
	и самия себе си.
@	От романса на Сепулведа
P$
E$


>>	Първа глава

	Алфонсо отвори очи и вече бе напълно буден. Не му беше необходимо време за прехода от съня и сънуването към действителността. И днес се ориентира веднага в необичайната арабска стая, в която през тъмната завеса на малкия прозорец проникваше приглушена утринна светлина.
	Гол, строен, с бяла кожа и червено — руси коси, той лежеше на разкошното легло и се чувстваше ленив и дълбоко задоволен.
	Беше спал сам. Само след няколко часа Рахел го бе отпратила; така беше направила и в трите предишни нощи. Искаше да се събужда сама. Вечер и сутрин, преди да му се покаже, правеше дълги приготовления, къпеше се в розова вода и се обличаше грижливо.
	Алфонсо стана, протегна се, разходи се гол в неголямото, покрито с килими помещение. Тананикаше си нещо и тъй като всичко наоколо беше тихо и приглушено, затананика по-силно, запя високо една военна песен, пееше я с пълни гърди, за да излее радостта си.
	Откакто беше в Галиана, не бе виждал нито една християнска душа, с изключение на градинаря Белардо. Не допускаше до себе си дори приятеля си Гарсеран, който идваше всяка сутрин да се осведоми за желанията и заповедите му. Преди всеки негов час бе запълнен с хора и действия, всяка минута говореше или вършеше нещо; сега за първи път беше сам и прекарваше дните си в безделие. Толедо, Бургос, свещената война, цяла Испания потънаха в дълбок мрак; не остана нищо, само той и Рахел. Макар и учуден, кралят се наслаждаваше на това напълно ново усещане. Това беше животът, истинският живот; всичко преди него бе полусън.
	Той спря да пее, протегна се, прозина се широко, засмя се без причина.
	След това отиде при Рахел. Закусиха, той пилешки бульон и месен пастет, тя яйце, сладкиши, плодове; той пиеше силно разредено вино с подправки, тя лимонов сок с много захар. Той я гледаше горд и радостен. Тя беше загърната в рокля от лека коприна; носеше и малък воал, какъвто се полагаше на омъжена жена. Но колкото и да се криеше и обвиваше във воали, той познаваше всяка частица от нея.
	Двамата разговаряха оживено. Тя имаше да му разкаже и обясни толкова много; повечето от нещата, които я засягаха, му бяха чужди и той искаше да знае всичко. Разбираше я, все едно дали тя говореше на арабски, латински или кастилски. И той непрекъснато се сещаше за нещо ново, което сигурно я интересуваше и което трябваше да й разкаже сега, още в този момент. Всяка дума, която си казваха, беше важна дори когато звучеше игриво и безсмислено, а когато бяха сами, всеки си припомняше казаното от другия, замисляше се над него и се усмихваше. Беше прекрасно, че се разбираха така добре, макар да бяха напълно различни. Дълбоко в сърцата си двамата бяха едно, всеки знаеше точно какво изпитва другият: безгранично щастие.
	А какво блаженство ги обземаше, когато се сливаха! Предусещаха сливането, виждаха го да се приближава. Минаваше само частица от секундата и то беше там, те копнееха за него и се опитваха да го забавят, защото копнежът беше не по-малко прекрасен от удовлетворението.
	Ла Галиана имаше голям парк. Сред белите, строги стени, които я заобикаляха, винаги имаше нещо ново за откриване и с всяка частица от стария палат, с малката гора, павилиона, езерцето бяха свързани странни истории и спомени. Там се намираха и двете полуразрушени цистерни, оставени от строителите, както си бяха — онази прастара машина на времето, създадена от раби Ханан. Рахел разказа на Алфонсо за живота и смъртта на учения; Алфонсо я изслуша, но не се заинтересува много и не каза нищо.
	Двамата познаваха в подробности и често обсъждаха историята на принцеса Галиана, чието име носеше имението. Баща й, крал Галафре от Толедо, построил този палат специално за нея. Привлечени от мълвата за чудната й красота, тук идвали много кандидати за женитба, между тях Брадаманте, кралят на съседната Гуадалахара, мъж с великански ръст, и крал Галафре обещал дъщеря си именно на него. Френският крал Карл Велики също чул за красивата принцеса Галиана и дошъл в Толедо под измисленото име Мене, наел се на служба при Галафре и победил най-могъщия неприятел на краля, халифа от Кордова. Галиана се влюбила в героя Карл и благодарният крал Галафре му я обещал за жена. Тогава измаменият кандидат, великанът Брадаманте, обявил война на Толедо и извикал Мене — Карл на двубой. Бързото издигане на Карл му създало много неприятели между придворните и те внушили на крал Галафре, че Мене се стреми да завладее короната му. Галафре решил да го убие, но принцеса Галиана предупредила любимия си, избягала с него в град Аахен и станала християнка и негова кралица.
	Рахел бе готова да повярва, че Галиана се е влюбила в краля на франките и е избягала с него. Но не вярваше, че Карл е победил великана, и никога нямаше да повярва, че е станала християнка. Алфонсо възрази:
	— Дон Родриге е открил тази история в старите книги, а той е много учен мъж.
	— Аз пък ще попитам чичо Муса — реши Рахел. Леко раздразнен, Алфонсо каза:
	— Палатът на Галиана бил разрушен, когато прадядо ми завладял Толедо. Не го възстановили, защото някога Толедо бил непосредствено до границата. Днес обаче Калатрава и Аларкос са в мои ръце и Толедо е най-сигурният ми град. Затова можах да ти построя отново Галиана, без да те излагам на опасност.
	Рахел се усмихна с разбиране. Той нямаше нужда тепърва да я убеждава какъв герой, рицар и велик крал е; това беше известно на всички.
	Алфонсо караше Рахел да му обяснява мъдростите, изписани по стените; повечето от тях бяха със старинни куфически букви, но Рахел ги четеше без усилие. Тя му разказа как се е научила да чете и пише. Първо прости стихове от корана и деветдесет и деветте имена на Аллах, изписани на вече разпространилото се ново писмо „неши“, по-късно овладяла старите куфически букви, а накрая чичо Муса я научил и на еврейски. Алфонсо й прости многото излишни знания, защото тя беше Рахел.
	Между мъдростите на стената беше и прастарото арабско изречение, което чичо Муса толкова обичаше: „Прашинка мир струва повече от железен товар победи“. Рахел му прочете старата пословица; думите излизаха от детските й устни внушителни, звучни, не съвсем ясни. Алфонсо не разбра и тя му преведе на латински: „Една унция мир струва повече от цял тон победи“.
	— Това са глупости — отзова се властно Алфонсо. — Тази мъдрост е за селяните и гражданите, не за рицарите. — Но тъй като не желаеше да нарани Рахел, добави: — В устата на една дама звучи много приятно.
	— Веднъж и аз съчиних поучително стихотворение — разказа й по-късно той. — Когато взех Аларкос. Бях заел планинския гребен южно от Нар Ел Абиад и го бях подсигурил със силна стража, подчинена на някой си Диего, васал на моите барони де Аро. Този човек допусна да изненадат постовете му и за малко нямаше да взема Аларкос. Оправда се, че заспал и забравил да обиколи стражите. Заповядах да го вържат за кола на една палатка. Тогава съчиних поучителни стихове. Я да видим дали ще си ги припомня. „Да бди всеки, който се стреми да придобие главата и щита на врага. Вълкът, ако заспи, остава без плячка. Мъжът, ако заспи, не постига победа.“ Накарах да го напишат с много големи букви и Диего трябваше да го чете високо и ясно първата, втората и третата сутрин. Едва на четвъртия ден заповядах да избодат очите, които се поддали на съня и не видели неприятеля. Така взех Аларкос.
	Този ден Рахел остана мълчалива.
	Тя прекарваше горещите часове в затъмнената си стая, чиито стени бяха обшити с филц, напоен с вода, за да създава прохлада. През това време дон Алфонсо се излягаше под сянката на някое дърво в парка или търсеше компанията на градинаря Белардо, който работеше и през горещите часове или поне се преструваше, че работи. Първия път Белардо понечи да се отдалечи, за да не смущава господаря си, но дон Алфонсо го повика при себе си. Той обичаше да разговаря с хора от нисшите класи. Говореше езика им, говореше с техния маниер, затова те му се доверяваха и при цялото си страхопочитание му казваха истината. Кръглото, тлъсто, хитро лице на Белардо и селските му шеги веселяха краля. Той започна все по-често да го вика и да разговаря с него.
	Белардо имаше приятен глас и Алфонсо го караше да му пее. Най-много обичаше да слуша романси. Изслуша с интерес романса за дамата Флоринда, наречена Ла Кава. Флоринда и приятелките й разголили нежните си крачета и измерили обиколката им с жълта копринена панделка, мислейки, че никой не ги наблюдава. Ала скрит зад завесата на един прозорец, крал Родриго гледал забавленията им и сърцето му пламнало в буен огън. Повикал Флоринда и й казал: „Флоринда, цвете мое, аз съм сляп и болен от любов. Излекувай болестта ми и аз ще ти благодаря със своя скиптър и с короната си“. Отначало Флоринда не му отговорила, даже била много засегната. Накрая обаче станало, както искал той, и Флоринда, цъфтящата, изгубила цвета си. Скоро кралят трябвало да изкупи вината си, а с него пострадала и цяла Испания. И до днес, като попитат кой от двамата е по-виновен, мъжете казват: Флоринда, а жените: Родриго.
	Така пееше градинарят Белардо. Алфонсо го слушаше и в един момент заподозря, че нахалникът нарочно му е напомнил за съдбата на последния готски крал Родриго. Защото други романси разказваха как бащата на прелъстената Флоринда, граф Хулиан, се съюзил с арабите, за да си отмъсти на крал Родриго, повикал ги в Испания и кралството на християнските готи било унищожено заради греховната страст на дон Родриго. Ала градинарят Белардо имаше глупаво и невинно лице, освен това явно беше развълнуван от песента; сигурно не бе помислил нищо лошо.
	Всеки следобед Рахел се къпеше в езерото. Един ден помоли Алфонсо да поплува с нея. Той се съблече плахо пред дамата, стана му неловко, че тя също се съблече пред него. Дълбоко вкоренените предразсъдъци се обадиха. Мохамед беше предписал на своите правоверни три, не, пет измивания всеки ден, евреите също спазваха строго правилата на хигиената, така предписваше религията им, затова светата църква гледаше неодобрително на хората, които се миеха твърде често.
	С лек сладостен вик Рахел потопи едното си краче във водата, после се хвърли бързо и решително и заплува. Алфонсо я последва и скоро откри, че му доставя огромно удоволствие да плува и да се гмурка.
	После двамата седнаха голи край езерото, за да изсъхнат на слънцето. Беше горещо, следобедната мараня трептеше, цветните лехи и портокаловите дървета разнасяха тежък аромат, цвърчаха и скриптяха щурци. Неочаквано Алфонсо запита:
	— Познаваш ли историята на Родриго и Флоринда?
	Рахел я знаеше.
	— Само че — настави премъдро тя, — дето разказват, че кралството на готите загинало заради грешната им любов, това е приказка. Чичо Муса ми го обясни много по-точно. Християнската държава била остаряла, готските крале и войници били изнежени. Затова нашите могли да ги надвият бързо и с малко военна сила.
	Алфонсо беше готов да се разгневи, задето тя бе казала „нашите“. Но тълкуванието на онзи подозрителен Муса му хареса.
	— Мисля, че твоят Муса е казал истината — отговори добродушно той. — Крал Родриго е бил лош войник и се е оставил да го победят. Междувременно обаче ние изучихме военното изкуство — продължи той, като се изправи. — Сега изнежени са твоите мюсюлмани с всичките им килими и стихове и с деветдесет и деветте имена на Аллаха, на които са те научили. Ние ще разрушим стените и кулите им, ще стъпчем князете им в прахта, ще изравним градовете им със земята и ще поръсим отгоре им сол. Ще хвърлим всички мюсюлмани в морето, благородна госпожо, и ти ще го видиш сама. — Алфонсо стоеше гордо изправен, с упорито и весело лице.
	Рахел се сви и посърна, завладяна от усещането, че двамата бяха напълно чужди един на друг. Той беше прекрасен, нейният Алфонсо, както стоеше сега пред нея, силен, весел, горд, мъжествен, струваше си да го обича. И беше много по-умен, отколкото се представяше. Великолепен и властен, той бе роденият господар на Кастилия и може би на цяла Андалусия, чиито брегове се миеха от морето. Но най-доброто, което съществуваше под небето и на небето, оставаше скрито за него. Той не знаеше най-важното, не знаеше нищо за духа. За разлика от него тя го знаеше, защото имаше баща си и чичо Муса, защото принадлежеше към народа на Великата книга.
	Алфонсо усещаше какво става в сърцето на Рахел. Знаеше, че тя го обича с цялата си душа, харесваше всичко в него, добродетелите му и излишъка на сила, който може би беше порок. Ала най-доброто в него, рицарството, оставаше неразбрано за нея, тя можеше само да го обича. Моите кучета разбират повече от нея, помисли си грубо той и в същия момент съжали, че не е взел кучетата си в Галиана. Тогава обаче разбра, макар и не съвсем ясно, че в душата на неговата Рахел съществуваха кътчета, недостъпни за него. В нея имаше нещо арабско, еврейско, завинаги чуждо. То щеше да остане напълно непонятно за него, той можеше най-много да го унищожи със сила. Още по-смътно, без да знае как да го изрази, той усети, че така беше и с цялата страна Испания. Тази земя беше негова, той я притежаваше, дадена му бе от Бога, той беше кралят и я обичаше. Но в тази Испания имаше обширни земи, които принадлежаха на евреи и араби, те му се подчиняваха и в същото време оставаха затворени за него.
	Като видя как се бе свила Рахел, изцяло негова, изцяло зависеща от него, една дама, изпаднала в беда, той си припомни рицарския си дълг.
	— Няма да хвърля твоите мюсюлмани в морето нито утре, нито вдругиден — утеши я той. — И в никакъв случай не исках да те нараня.
	Бяха минали само няколко дни, а те се чувстваха така, сякаш бяха прекарали в Галиана целия си живот. Въпреки това не се уморяваха, не се оплакваха, че всички дни са еднакви, дори напротив, дните и нощите бяха твърде кратки, винаги имаха да си кажат нещо ново, намираха все нови поводи за оживени разговори.
	Рахел седеше край фонтана в патиото и разказваше приказки. Сребристите струи на водоскока се издигаха и падаха, а тя разказваше, двайсет приказки, сто приказки, които се преплитаха като надписите по стените. Разказа му историята за заклинателя на змии и жена му, разказа му случката с великодушното куче и приказката за смъртта на влюбените от племето усра, както и онази за мрачния учител. После му разказа историята за еднозъбия и двузъбия, какво станало с изискания господин, който очаквал дете. Разказа му и приказката за яйцето на птицата рока, и приказката за портокала, който се отворил, когато поетът понечил да го изяде, разрязал го и пред очите му блеснал голям град, където преживял невероятни приключения.
	Рахел седеше на стъпалата към фонтана, опряла глава върху ръката си, и докато разказваше, често затваряше очи, за да види по-ясно онова, което ставаше в приказката. Тя разказваше обстоятелствено, типично по арабски:
	— На другата сутрин — добро утро, скъпи слушателю и кралю — нашата вдовица отишла при търговеца… — Или се прекъсваше и питаше: — Я ми кажи, драги слушателю и кралю, какво би направил ти на мястото на лекаря?
	Той я слушаше и постепенно разбираше с какви чудни неща е пълен светът. Внезапно осъзна колко чудна беше и неговата собствена история, която досега бе смятал за съвсем естествена. Защото преживяното от него не отстъпваше по колорит на чутото от приказките: как стана крал само на три години, как грандовете се караха кой да му бъде настойник и го влачеха от лагер в лагер и от град на град, докато навърши четиринайсет години, изкачи се на кулата на църквата „Сан Роман“ в Толедо и с глас, който бе още по момчешки пронизителен, призова гражданите да застанат на страната на краля си и да се вдигнат на борба, за да го спасят от ръцете на бароните му. И как, все още много млад, помоли за ръката на английската принцеса, която беше още дете, и как тя трябваше да пътува дълго, докато стигне до него, защото бяха във война с Леон, как най-после стана и сватбата. И как през целия си млад живот продължи да води войни и да се бие с неверниците, с бунтуващите се грандове, да спори с краля на Арагон, с краля на Леон, с кралете на Навара и Португалия, дори със Светия отец, въпреки искрената си набожност. Как строеше църкви и манастири, крепости и накрая летния палат Галиана. Как сега седеше тук и бе намерил смисъла на живота си: тази жена и тези приказки, на които наподобяваше собственият му живот.
	Рахел измисляше все нови игри. Показа му се в момчешките дрехи, които носеше при пътуване. Окачила на колана си кама, се разходи пред него горда, крехка, красива и непохватна. Подари му богато украсен халат от тежка коприна и пантофи, целите обшити с перли. Алфонсо облече халата с неохота, а когато тя го помоли да седне на пода с кръстосани крака, отказа рязко, дори грубо.
	За да заглади недостойното си държание и да я умилостиви, че не е оказал нужното внимание на подаръка й, той се показа пред нея в броня. Беше сложил само леките сребърни доспехи, които носеше в празнични случаи. Рахел бе искрено възхитена от стройната му елегантна фигура, от смелото му излъчване. Разказа му как е треперила, докато той се е борил с бика. Ала когато го помоли да се покаже пред нея в истинските си бойни доспехи, които носеше в бой, той отказа, не й отговори и когато го попита за славния му меч Фулмен Деи, Божията светкавица.
	Рахел не преставаше да го хвали и пред бавачката си Саад. Тъй като тя мълчеше мрачно, младата жена й каза направо:
	— Ти не го харесваш, не можеш да го понасяш.
	— Как бих могла да не понасям човека, който се харесва на агънцето ми! — възрази Саад, но след малко призна: — Ядосвам се, че не те е направил своя султанка. А и ти си твърде добра дори за негова султанка.
	Бавачката остана загрижена и нещастна и един ден извади най-хубавото, което бе скътала в мощната си гръд — сребърен амулет с пет лъча, прилични на разперените пръсти на ръката. Това беше „ръката на Фатима“, забранен, но много силен амулет. Тя закле Рахел да го носи и питомката й бе искрено трогната от този голям жест.
	Когато бавачката Саад имаше нужда да й се купят някои неща от града, трябваше да се обръща към Белардо. Двамата се разбираха с мъка, тлъстият неверник и дебелата дойка никак не се харесваха. Но и двамата бяха бъбриви. Често сядаха на някоя пейка в сянката на дърво, тя дълбоко забулена, и започваха да се ругаят. Тя беше твърдо убедена, че той не разбира нищо, и изказваше на гърлен, бърз арабски пренебрежителните си оценки за краля, нашия господар; градинарят укоряваше и оплакваше на груб кастилски ужасното престъпление на християнския крал, който спеше с еврейка, докато другите владетели воюваха за Светите земи. Без да се разбират, двамата си кимаха в знак на съгласие.
	След време дон Алфонсо нареди да доведат кучетата му. Рахел не ги хареса. Той се боричкаше с животните, по време на ядене им хвърляше големи парчета месо. Това отблъскваше Рахел, която бе свикнала с тишината и приличието на масата. Дон Алфонсо забеляза недоволството й и престана да дразни и храни кучетата, но трудно можеше да се отърве от старите си навици. Двамата играеха шах. Тя играеше добре, вълнуваше се и размишляваше дълго, преди да направи следващия ход. Това го правеше нетърпелив, веднъж я помоли най-после да премести фигурата. Тя го погледна учудено, това не беше обичайно в ислямските страни. Самият той прибързваше и веднъж понечи да върне един свой ход. Това я засегна; щом беше докоснал фигурата, трябваше да играе с нея. Любезно насочи вниманието му към правилото, но той каза „У нас не е така“ и върна фигурата си. До края на играта Рахел остана мълчалива и му позволи да я победи.
	Ходеха да ловят риба. Пътуваха с лодка по реката. Тя го помоли да поправя грешките й на латински и кастилски и от своя страна се опита да подобри неговия арабски. Той схващаше бързо, но не обръщаше внимание на тези неща.
	В Галиана имаше пясъчни, слънчеви и водни часовници. Рахел не ги поглеждаше. Единственият й часовник бяха цветята. В градината цъфтяха рози от Шираз, които се отваряха по обед; имаше и лалета от Кония, които отваряха чашките си едва късно следобед, а жасминът изпускаше истинския си аромат едва среднощ.
	Една сутрин Гарсеран успя да проникне в покоите на Алфонсо и съобщи:
	— Баща ми е тук.
	Широкото, ясно чело на краля се смръщи заплашително.
	— Не искам да виждам никого — извика сърдито той. — Не искам!
	Гарсеран помълча малко и каза:
	— Баща ми, твоят пръв министър, ме помоли да ти кажа, че носи толкова много новини, колкото бели коси има по главата си.
	Алфонсо, още по пантофи, се разхождаше напред-назад. Гарсеран го следеше с поглед и изпитваше съжаление към приятеля си. Накрая Алфонсо отговори злобно:
	— Помоли баща си да потърпи още малко. Ще се видя с него.
	Дон Манрике не обвини краля си с нито една дума, а веднага заговори за работа, сякаш двамата се бяха разделили едва вчера. Великият магистър на ордена Калатрава искал спешна аудиенция. Епископът на Куенка пристигнал в Толедо и молел да говори лично пред краля за делата на града. Същата молба изказала делегацията от Логроньо, дошли и молители от Вилянуева. Всички се тревожели, че не могат да говорят с краля. Алфонсо отговори сърдито:
	— Да не искаш вечно да седя там и да чакам кой ще се появи с поредната безсрамна молба? Няма и два месеца, откакто дадох на епископа от Куенка хиляда златни мараведи. Не искам да виждам алчното му, лицемерно набожно лице.
	Дон Манрике продължи доклада си, сякаш Алфонсо не бе казал нищо:
	— Вилянуева е получила обещания и чака. Трябва да подпишеш привилегиите на Логроньо. Трябва най-после да решиш делото на Лопе де Аро, присъдата не бива да чака дълго. Великият магистър не може да продължи строежа в Калатрава без твоето одобрение. Граждани от твоя град Куенка гният в затворите на де Кастро.
	Алфонсо го погледна мрачно, но вече без предишния плам, и отговори:
	— И аз съм чакал, и то дълго. Ти знаеш това, дон Манрике. — И след малко заключи: — Утре ще бъда в Толедо.
	После отиде при Рахел. Огорчението и досадата го правеха невнимателен и той съобщи рязко:
	— Утре трябва да бъда в Толедо. — Тя побледня като смъртник.
	— Утре ли? — попита безсмислено.
	— Ще остана само за малко — увери я бързо той. — На третия ден ще се върна.
	— На третия ден — повтори тя и думите й прозвучаха така, сякаш нищо не бе разбрала. — Не отивай — помоли тя и повтори още много пъти: — Не отивай.
	Дон Алфонсо потегли за града рано сутринта и Рахел остана сама.
	Утрото беше безкрайно, а трябваше да мине още едно и още едно, докато той се върне при нея.
	Тя отиде в градината, отиде на брега на Тахо, върна се в къщата, слезе отново в градината, погледна към мрачния Толедо, а розата от Шираз беше все още затворена, не бе станало пладне. След като розата се отвори, часовете започнаха да се точат още по-бавно. Рано следобед Рахел лежеше в сянката на своята стая, беше горещо, кога най-после ще дойде вечерта? Тя отиде отново в градината, но лалетата бяха затворени, сенките почти не се бяха удължили.
	Най-после се стъмни, но тогава стана още по-мъчително.
	Нощта продължи цяла вечност. Настана сиво-черно утро, сивото просветля, през завесите проникнаха белезникави ивици. Тя стана, окъпа се, нареди на прислужничките да я намажат и облекат, като непрекъснато се бавеше. Донесоха й закуска, но плодовете не бяха сочни, сладкишите нямаха вкус. Пред вътрешния й взор стоеше Алфонсо, който ядеше и пиеше лакомо и небрежно. Тя му говореше, изричаше пред въздушния му образ влюбени думи, хвалеше сухото, мъжествено лице, червено — русите коси, неголемите, остри зъби. Ръцете й се плъзгаха надолу по слабините и хълбоците му и тя изричаше безсрамни думи, които никога не би казала на своя Алфонсо от кръв и плът. Рахел се изчерви и се разсмя.
	Започна да си разказва приказки. В тях се говореше за великани и чудовища, които избиваха всички живи същества около себе си и се хранеха с мозъка от костите на неприятелите си. Те говореха с думите на Алфонсо, но чудовищно изкривени. Алфонсо бе един от тези необуздани герои, но тя не можеше да го открие. Пък и това не беше истинският Алфонсо, а преобразен, омагьосан герой, който чакаше любимата си да го спаси и да му възвърне предишния вид. Тя щеше да отиде при него и да го спаси.
	Рахел си припомни първия път, когато разговаряше с него в Бургос и му каза, че мрачният му кастел не й харесва. Припомни си и султанката му доня Леонор, която я измерваше с благосклонен, но студен поглед и се опитваше да я прецени. В душата й покълна лека боязън, но тя побърза да я прогони.
	Написа писмо на Алфонсо. Нямаше намерение да му го даде, но трябваше да признае колко много и защо го обича. Написа думите с цялата сила на сърцето си: „Ти си великолепен, ти си най-големият рицар и герой на Испания, ти излагаш живота си на опасност заради глупави неща, защото така правят рицарите, това е безсмислено и завладяващо и затова те обичам. Скъпи мой, нетърпеливи, войнствен, ти си шумен, буреносен, нетърпелив като дива птица и аз искам да се отпуснеш в скута ми“. Тя прочете написаното и кимна сериозно, с неукротима страст.
	За да научи езика, тя беше прочела малка книжка с франкски стихове, един от които й бе харесал особено много. Потърси книгата и научи стихотворението наизуст. „Каза му дамата: Всяка клетва ще положа зарад теб, приятелю мой и съкровено желание на сърцето ми — mon ami e mon vrai desir. Каза й рицарят: С какво съм заслужил, госпожо, та ме обичаш толкова силно? Каза дамата: Защото си точно такъв, какъвто те сънувах, mon ami e mon vrai desir.“
	Рахел отиде в парка. Градинарят Белардо събираше праскови и тя го помоли да остави няколко по клоните, за да не тъгува дървото — така правеха в Севиля. Белардо веднага спря да бере прасковите, но тя усети зад готовността му скрита враждебност.
	Седна на брега на Тахо, загледа се към Толедо и отново се отдаде на мечти. Мислеше за Алфонсо в сребърните му доспехи. Тя ще му подари доспехи, изработени от оръжейника Абдулла в Кордова, синкавочерни, с много подвижни части, елегантни и при все това много по-сигурни от тежките рицарски брони. Баща й ще поръча доспехите.
	Изведнъж се сети, че бе обещала на баща си да отива при него вечерта преди саббата, за да прекарват заедно целия свещен ден. Той не бе поискал това, тя му го предложи, а сега се оказа, че е забравила! Стъписана, тя проумя до каква степен се бе отдалечила от родния си баща. Този петък ще отиде при него. Не, в петък ще се върне Алфонсо, но следващия петък тя ще отиде при баща си и нищо няма да я спре.
	Нито един от съветниците на краля в Толедо не посмя да отправи към него обвинителни думи, но той усети неодобрението им. Всъщност какво го беше грижа! Нямаше да понесе срещата с един-единствен човек. Йеуда. Но той не се появи.
	Денят на дон Алфонсо беше пълен с работа, аудиенции, съвещания, проучване на грамоти. Той говореше, спореше, премерваше доводи за и против, решаваше, подписваше. Стараеше се да гледа хората и предметите с необходимата острота и твърдост, но през цялото време се чувстваше обгърнат от меката мъгла на Галиана, от магията на Рахел. Докато говореше, работеше и подписваше, непрекъснато мислеше: Какво прави тя сега? Дали е на мирадора или в патиото? Дали е облякла зелената рокля?
	През нощта изгоря от копнеж. Искаше да мисли за разширяването на крепостта Калатрава и за спора с епископа на Куенка. Вместо това в ума му изникваха арабски стихове, изричани от Рахел, опитваше се да възстанови цялото стихотворение, но въпреки добрата си памет не можа да намери всички рими и се ядоса ужасно. Виждаше ясно устните на Рахел, от които излизаха стиховете, той не разбираше, тя искаше да му помогне, протягаше ръце към него и го чакаше. По тялото му пълзеше нова горещина, сърцето му биеше до пръсване, не можеше да лежи повече.
	Най-после трите безкрайно дълги дни свършиха и той се върна в Галиана. Срещата изпълни и двамата с безгранично, разкъсващо, небесно ликуване.
	Тя му даде онова, което желаеше, но то не му беше достатъчно. Не бяха достатъчни ласките, целувките и прегръдките, не бе достатъчно дори сливането. Той я желаеше още по-дълбоко и беше бесен, че нямаше насита за желанието му.
	Той беше в единение с нея много повече, отколкото със себе си. На нея можеше да каже неща, които не бе казвал никому, даже на себе си, да се държи гордо, детински, като крал и като глупак. А когато бе готов да повярва, че й е разкрил тайната на тайните си, близостта й го караше да открива нови неща, още по-тайни, скрити някъде много дълбоко в него. Очакваше с напрежение отговорите на Рахел; те бяха почти винаги неочаквани, но той ги разбираше веднага. Обичаше я и когато мълчеше; защото кой друг можеше да мълчи така красноречиво, да се съгласява и да отхвърля, да ликува, да плаче и да кори?
	И отново времето престана да тече за двамата, нямаше вчера и утре, само преизпълнено днес.
	Внезапно Рахел разкъса блаженството на безвремието.
	— Днес следобед ще отида в Толедо при баща ми — заяви тя.
	Алфонсо я погледна изумено. Тя полудяла ли е? Или може би той? Не може да е казала такова нещо. Сигурно не бе я разбрал. Той попита, заеквайки. Тя потвърди:
	— Днес следобед ще отида при баща ми. Ще се върна в неделя сутринта.
	В гърдите му се надигна гняв.
	— Ти не ме обичаш! — изкрещя възмутено той. — Още почти не се познаваме, а искаш да ми избягаш. Това е смъртна обида. Ти не ме обичаш!
	Докато кралят хвърляше в лицето й груби думи, после още по-груби, Рахел мислеше: той е съвсем сам, моят горд крал. Няма си никого, освен мен. А аз имам и него, и баща си.
	Ала цялото това тържество не й помогна да преодолее осезаемата болка, която усещаше още отсега при мисълта, че тази вечер няма да бъде до него, и през нощта, и още цял един дълъг ден и една цяла дълга нощ.


>>	Втора глава

	Дон Йеуда усещаше липсата на Рахел много по-болезнено, отколкото бе очаквал. Понякога го обземаше душеща ревност към Алфонсо. Друг път си представяше как омразният крал ще получи някой от своите пристъпи на ярост и ще му изпрати обратно Рахел, опозорена и смазана.
	Алазар също му създаваше грижи. Двусмисленото му положение, позорната слава на сестрата и мразеният от много хора баща правеха живота на момчето в замъка все по-труден. Ала той не търсеше съвет от баща си, както Йеуда се опасяваше и се надяваше; все по-често се затваряше в себе си, почти не се показваше навън, а когато идваше в бащиния си дом, ходеше из къщата мрачен и мълчалив.
	Наближи първата събота след заминаването на Рахел.
	Открай време, още в Севиля, саббатът беше голям ден за Йеуда. Този седми ден за почивка Бог бе дарил на своя народ с пожеланието Израил да се чувства свободен и издигнат над другите народи дори през годините на бедствия. Макар да беше човек на действието, Йеуда почиташе саббата, както беше наредено, забравяше работата си и изразяваше радостта си, че и той, и народът му са Божии избраници.
	Въпреки всички внушения на разума той се надяваше, че Рахел ще дойде при него още първата събота. Когато тя не се появи, разумът победи разочарованието. На втората събота обаче нито разумът, нито силата на волята можаха да победят разкъсващата го мъка. Събра в ума си поне сто основания, поради които Рахел не можеше да дойде; но не преставаше да се измъчва от безплодни размишления: какво става с детето ми? Защо ме напусна дъщеря ми?
	След това Алфонсо отиде в Толедо, Йеуда гореше от желание да се яви пред него, имаше и добър претекст, защото работата не можеше да чака. Но се страхуваше от себе си и от необузданото си сърце, затова не отиде в кралския палат. Почака кралят да го повика, почака цели три дни и накрая се зарадва, че не дойде пратеник от замъка, и побесня от гняв, когато Алфонсо напусна Толедо, без да го повика.
	Дойде и третата събота без Рахел. Двамата бяха в заговор срещу него: християнинът, войникът, човекът без дух и съвест, и неговата толкова мила и умна дъщеря; бяха се наговорили да го измъчват с мълчание, да изтръгнат сърцето от гърдите му. Рахел беше загубена за него.
	Следващата седмица дойде вест от нея. А после, в навечерието на съботата, дойде и самата тя.
	Йеуда беше плах пред физическата близост, но този път прегърна Рахел с цялата си сила, притисна я до себе си, отметна главата й назад, наслади се на милото й личице. Тя се отпусна в прегръдката му, затвори очи и той не можа да разбере какво е преживяла. Едно обаче беше сигурно: дъщеря му не изглеждаше нещастна, тя си беше неговата Рахел и бе станала още по-красива.
	Той я помоли да запали свещите, както изискваше от жените старият обичай, и те разнесоха светлината си в падащата съботна нощ. Вечерта беше чудно красива. Йеуда изпя песента на Йеуда Алеви:
	„Ела, любими, ела, саббат, посрещни годеницата си.“ След това прочете псалма на Давид, примесвайки в него своето ликуване: „Радвайте се, небеса! Ликувай, земьо! Бушувай, море! Дървета и гори, славете Господа!“.
	Седнаха да вечерят, с тях беше и Муса. Рахел изглеждаше вглъбена в себе си, но весела. Противно на навиците си Муса погали ръката й и каза:
	— Колко красива си станала, дъще.
	По време на вечерята говориха за много неща, но не за онова, което беше в мислите на всички.
	Тази нощ Рахел спа добре и дълбоко. Йеуда продължаваше да се измъчва от съмнения, а може би и от ревност, но поне мъката беше изчезнала, неговата Рахел беше отново тук.
	На другия ден, когато Рахел остана сама с баща си и двамата седнаха в патиото пред големия фонтан, тя го погледна, отначало колебливо, после искрено и открито и накрая отговори на незададения въпрос:
	— Всичко е наред, татко мой. Не съм нещастна. — И: — Щастлива съм — призна тя и беше съвсем искрена: — Много съм щастлива.
	Йеуда, който винаги намираше точните думи, сега не знаеше какво да каже. Голям товар падна от сърцето му, това беше сигурно, но още не знаеше радва ли се или не.
	Откакто живееше в Галиана, Рахел се беше върнала към мюсюлманските обичаи, но сега си припомни, че е еврейка. На вратите на кастильо Ибн Езра, като на всеки еврейски дом, бяха окачени знаците на юдейската вяра — тръбички, в които бяха заключени пергаментови свитъци с прослава на вярата в единия и единствен бог на Израил и с обета за безпределното отдаване. Рахел реши, че ще постави една такава месуза и в Галиана.
	Дойде нощта и с нея авдала, разделението, свещена и тъжна церемония, която разделя саббата от дните на седмицата, разделя святото от обичайното. Запалиха свещта, напълниха чашата с вино, донесоха билката, съхранявана в скъпоценна кутийка, Йеуда благослови виното и отпи, благослови билката и вдъхна още веднъж съботния й аромат, благослови светлината и угаси свещта във виното.
	Казаха си лека нощ със смесени чувства, защото щеше да мине цяла седмица, преди да се видят отново. Рахел заспа бързо, цялата изпълнена с очакването на утрото, когато отново щеше да се върне в Галиана.


	Каноникът дон Родриге имаше човеколюбиво сърце, стремеше се да изпълнява съвестно християнското задължение за послушание, но понякога човеколюбието му изпадаше в противоречие с повелите на послушанието. Светият отец бе обявил кръстоносен поход и дълг на Испания беше да вземе участие в него; но като си помислеше, че отново е избухнала голяма война и хората по света се избиват помежду си и се разкъсват взаимно, той се радваше, че поне засега неговият полуостров е останал пощаден. Тази радост беше грешна и нощем, когато размишляваше, че докато хиляди и хиляди християни понасяха страдания и умираха в Светите земи, той и неговите испанци живееха в благоденствие, обхващаше го такъв горещ срам, че скачаше от леглото си и спеше на голата земя.
	Скръбта, породена от общото бедствие, се усилваше още повече от мъката, която му причиняваше дон Алфонсо. Той беше изповедник на краля и го обичаше като свой по-млад брат. Блестящият рицар и крал умееше да печели сърцата на хората. Откакто бе започнал хрониката си, Родриге се радваше, че ще я завърши с описание на властването на този свой любим ученик и духовен син; дори вече бе намерил думите, с които щеше да представи същността на осмия Алфонсо: vultu vivax, memoria tenax, intellectu capax — живо лице, силна памет, здрав разсъдък. А ето че сега неговият Алфонсо бе извършил най-големия и най-опасния, третия смъртен грях, непростим за добрия християнин!
	Той, Родриге, беше длъжен да подтикне Алфонсо към разкаяние, защото само то можеше да го спаси от духовната смърт. Дон Родриге беше добър познавач на човешките сърца, виждаше, че грешникът е опиянен от дивия аромат на своя грях и всяко предупреждение би било напразно. Понякога, докато се самобичуваше, за да убие плътта си, той имаше чувството, че е поел върху себе си част от Алфонсовия грях. Разбира се, той беше смъртен и не можеше да се одързости да поеме върху себе си чуждите грехове, както бе сторил Спасителя, и го съзнаваше; въпреки това тази ерес благосклонно се прокрадваше в часовете на самобичуването му.
	Дон Родриге постоянно си налагаше покаяния, но те не можеха да му дадат нищо повече от чувството за изпълнен дълг; ала понякога, в благодатни часове, той усещаше сладостна, неземна лекота. Тялото му изчезваше, земното се разтваряше и той преминаваше в състояние на неземно блаженство, където нямаше нищо, освен духа и Бога.
	Вече се бе отказал от надеждата да помогне на краля да преодолее смъртното си заблуждение, когато в един такъв час бе осенен с Божията милост и всичките му съмнения се разсеяха. Почувства, че Бог е чул молитвите му. От най-далечните дълбини на душата му израсна увереността, че Бог ще го дари със способността да каже точните думи на точното място.
	Не се засегна, когато тъкмо в тези дни на увереност архиепископът му поиска сметка.
	— Докога ще стоиш бездеен и ще гледаш как духовният ти син Алфонсо потъва в калта? — извика властно дон Мартин. И още преди другият да отговори, продължи: — Припомни си Финеес, внука на Аарон, който се опълчил срещу човека, блудствал с мидианитянката!
	Каноникът устреми към него замислен поглед и отговори тихо, с лека усмивка:
	— Не мога да си представя, че Бог ще се зарадва, ако изляза с оръжие срещу краля, нашия господар, и доня Рахел.
	— Знаеш, че се изразих образно — разсърди се още повече архиепископът. — Ще ти кажа само едно: нужно ти е повече усърдие.
	— Разчитам на Бога — отвърна дон Родриге. — Той ще вложи в устата ми точните думи в подходящо време.
	Архиепископът разбра, че е безсмислено да настоява повече. Вече седмици наред размишляваше дали пък не беше лично негово задължение да посочи на краля колко чудовищно е прегрешението му. Беше му струвало много усилия да възложи тази задача на набожния, мек Родриге, който беше толкова далече от истинския живот, почти светец, и когато каноникът отговори на любезното му предупреждение само с нищо незначещи набожни приказки, побесня от гняв. Трябваше веднага да намери повод, за да покаже на своя секретар колко е недоволен от него.
	Между двамата имаше отдавнашен спорен въпрос. Докато целият християнски Запад броеше годините си от раждането на Христос по примера на римския игумен Дионисий Малки, испанските владетели започваха летоброенето трийсет и осем години по-рано, с годината, в която император Август беше направил от полуострова единна държава. Тъй като различията в датите водеха до постоянни неразбирателства в кореспонденцията с чужбина, дон Родриге се опитваше да пригоди правилата на архиепископската канцелария към тези на чуждите князе. В добри часове архиепископът търпеше благосклонно тази приумица на своя жаден за нововъведения секретар. Когато беше в лошо настроение, винаги го нападаше. Така и днес, без преход, заговори строго:
	— Със съжаление виждам, скъпи господарю мой и братко, че пак си започнал да поставяш на писмата ни датите на папската канцелария. Често съм ти изразявал волята си, че испанската църква желае да запази своеобразието си. Не съм склонен да се откажа от права, които са по-стари от пълномощията на папата. Не забравяй, че предшественикът ми в Толедо е поставен на този престол лично от апостол Петър.
	Дон Родриге разбра защо началникът му изведнъж бе решил да поднови стария спор за летоброенето. Не му се щеше да се впуска в дебати, затова каза примирително:
	— Имай доверие в подчинения си, достопочтени отче. Божията милост ще бъде с мен, когато трябва да спася душата на нашия господар, краля.
	Алфонсо стоеше пред месузата — свитъка с прослава на вярата, закачен от Рахел на вратата на дневната й стая.
	— Какво е това? — попита той с тънка ирония, но без грубост. — Колко още промени ще извършиш в тази къща?
	— Всяка къща има нужда от промени — отговори весело тя. — „Когато домът е готов, идва смъртта“ — цитира тя старата арабска пословица.
	— Аха — промърмори Алфонсо. — Е, един амулет няма да ни навреди.
	Рахел не отговори. Прощаваше му, че видя в знака на нейната вяра само един обикновен амулет. Какво разбираше той, който коленичеше пред изображенията на своите богове, от единствения, неделимия, невидимия Бог на Израил? Той не беше нищо повече от рицар и войник, не изпитваше страхопочитание пред най-висшето, тя отдавна знаеше това. Но странно, това не го принизяваше пред нея. Героизмът му, толкова безбожен и пагубен, топлеше сърцето й.
	От своя страна Алфонсо започваше да си дава сметка за неща, които доскоро само предусещаше. Може би животът му в Галиана не подобаваше на един рицар, може би беше предал кралските си задължения: но той бе готов да плати щастието си с такова предателство. Да живее с Рахел беше смисълът на съществованието му. Страдаше дори когато трябваше да се лиши от нея само за минути. Никога нямаше да я изостави, той го усещаше, знаеше го, това беше страшно, но бе и висше блаженство.
	И Рахел като него беше преизпълнена от щастие. Тя не живееше тук, за да изпълни някаква „мисия“. Живееше с Алфонсо, защото така искаше, защото това я правеше щастлива. Алфонсо християнинът, рицарят, варваринът, й беше скъп точно такъв, какъвто беше. Той беше крал, подчиняваше се на един-единствен закон, на своя вътрешен кралски глас и този глас имаше право дори когато му заповядваше да ослепи мъжа, заспал на поста си, или да сравни неприятелския град със земята и да го посипе със сол.
	С него и за него тя изпитваше гордост от неща, на които по-рано се усмихваше снизходително. Той й разказваше за дивите готски и нормански крале, неговите прадеди, и тя се възхищаваше от делата им заради него. Той хвалеше грубата сила на своя простонароден латински, на кастилския, и тя се стараеше да научи езика му.
	Алфонсо се радваше като момче, когато я слушаше да употребява думи и изрази от кастилския войнишки език. За да й благодари, се намяташе с арабския халат, когато тя сядаше край фонтана и му разказваше приказките си. Ала когато го помоли да си обръсне брадата, защото искала да види цялото му лице, той отказа рязко, дори грубо.
	— Така правят само йогларите, фокусниците — възмути се той.
	Рахел не се разсърди, даже избухна в смях. Между двамата нямаше отчуждение, те бяха едно както в първите си дни.
	Дойде петък и тя се приготви да отиде при баща си. Този път Алфонсо не се опита да я задържи; но седеше със сърдито лице като обидено дете.
	Рахел го напусна така неохотно, както и първия път. Ала още по пътя към кастильо Ибн Езра усети дълбоко желание да види отново баща си; имаше чувството, че отива да почерпи от него помощ и подкрепа.
	И тя наистина ставаше по-силна от близостта с баща си. В Галиана беше само част от Алфонсо, не самата тя; възхищаваше се на неговата цялост и се чувстваше по-нискостояща, защото чувствата й бяха противоречиви. В присъствието на баща си обаче знаеше: нейната противоречивост беше добродетел, бе щастие, макар и опасно.


	Този път Алфонсо не отиде в Толедо: не искаше да вижда скованите, излъчващи мълчалив укор лица на съветниците си. По-добре да остане в Галиана без Рахел и да понесе мъчението.
	Когато остана сам, се почувства потиснат от чуждата къща. Меките дивани и килими, многоцветните орнаменти, ромонът на водоскоците, всичко го потискаше.
	Застана пред един от фризовете, изписани с еврейски мъдрости. Имаше добра памет и бе запомнил думите, които Рахел му преведе. Богът на евреите уверяваше избрания си народ във вечната си милост и му обещаваше тържество над всички останали народи. Алфонсо изпитваше парещ копнеж по Рахел и едновременно с това, докато стоеше пред дръзкия, недостоен надпис, си каза: сигурно съм омагьосан, дето страдам така по нея. Евреите бяха същества, които дяволът използваше за своите цели с Божието съгласие. Змията в пазвата, въглен в ръкава, мина му през ума. И Рахел, макар и против волята си, беше вещица и го бе омаяла с магията си.
	Той излезе навън и се отпусна под едно дърво.
	Повика градинаря Белардо да си побъбрят. Попита го направо:
	— Какво мислиш за живота ми тук?
	Кръглото месесто лице на Белардо изрази глупаво смайване.
	— Не ми подобава да ти кажа какво мнение имам за теб, господарю, не ми подобава дори да го мисля — отговори най-после той.
	— Хайде, кажи ми — заповяда нетърпеливо дон Алфонсо.
	— Щом трябва, ще ти кажа: това е смъртен грях и не подобава на един велик господар.
	— Продължавай! — настоя Алфонсо.
	— И е жалко — продължи доверително градинарят Белардо, — че всички ние и може би ти самият, господарю, се лишаваме от радостта на сърцата си и от основното удоволствие на живота.
	— Продължавай да говориш спокойно — окуражи го кралят.
	— През последните месеци непрекъснато мисля за блажения си дядо. Когато беше в добро настроение, той обичаше да разказва за голямата свещена война, в която взел участие на младини.
	Виждаш ли, господарю, ето какво станало. Когато гръцкият император Алексей помолил Светия отец за помощ, та да освободи Светите земи, писал му какви страдания понасят християните там и как светите изображения на Спасителя са обезобразени, липсва им ту нос или ухо, ту крак или ръка. Писал му и как езичниците мохамедани отвличат и опозоряват християнските дъщери, как карат майките им да пеят, а после се забавляват с майките и принуждават дъщерите да пеят весели романси. Освен това гръцкият император писал, че независимо от свещената война, от езичниците могат да се спечелят големи богатства и че жените на Изтока са много по-красиви от западните. Целият християнски свят се трогнал и бил обзет от свещен гняв след това писмо, така било и с моя блажен дядо. Той избродирал кръст на дрехата си, купил си стар кожен колчан и шлем и тръгнал на дълъг път с милостивото позволение на твоя преблажен дядо. Изобщо не мога да си представя как се е справил старият човек; е, тогава е бил доста по-млад. Щом най-после пристигнал, оказало се, че другите вече са завладели всичко, богатствата и жените, а много хора били мъртви. Така че изобщо не се стигнало до битка и дядо ми не донесъл у дома нищичко от Изтока. Но все пак това беше най-доброто, което имаше в живота си, защото се помолил на камъка, където седял самият Спасител, пил от водата, от която пиел самият Спасител, и потопил тялото си в свещената река Йордан. Когато беше в добро настроение, дядо ми разказваше преживелиците си. За нас той беше светец, господарю. Белардо замлъкна, потънал в спомените си.
	— Продължавай — подкани го Алфонсо.
	— Би било много хубаво — в глупавите очи на Белардо светна замечтаност — и ние да преживеем това свято удоволствие. Какво толкова може да ни се случи във войната срещу ужасните мохамедани? Ако всичко свърши добре, ще плячкосаме пари и жени, а ако свърши лошо, ще си живеем весело в рая.
	— Накратко — резюмира дон Алфонсо, — според теб е позорно да седя тук и да не правя нищо.
	— Да ме пази Бог от такива отвратителни мисли за твое величество! — извика уплашено Белардо.
	Приказките на глуповатия градинар, колкото и нелепи да бяха, продължиха да занимават ума на Алфонсо. Всички бяха забелязали, че той занемаряваше дълга си на крал и рицар, че се „изнежва“, както бяха сторили древните герои Херкулес и Антоний или еврейският рицар Самсон с неговата Далила. Тъй като не издържаше в палата, той прекара цялото си време в градината, дори спеше под открито небе и сънят му не беше добър.
	Щом Рахел се върна, отново го завладя предишната магия. Арабската същност на палата престана да го отблъсква. Животът в Галиана беше добър, той никога не бе водил по-добър живот. Смееше се и се чудеше на себе си като малко момче колко бе щастлив. В сърцето му пусна корени весела упоритост. Ако се изнежваше, то беше, защото той самият искаше така; никой нямаше право да идва при него и да му говори празни приказки за вина и разкаяние. Истинското щастие, с което го бе дарила Рахел, не можеше да идва от сатаната. По-скоро Бог го бе удостоил с особената си милост, защото беше крал, и тази благосклонност бе ново доказателство за мисията му. Той беше дон Алфонсо, Алфонсус Рекс, осми по ред. Той отговаряше за делата си. Живееше с Рахел, защото такава беше Божията и неговата кралска воля.
	Когато следващия петък Рахел се приготви да отиде при баща си, той каза:
	— Не искам да се промъкваш тайно в моята столица. Не искам дамата, избрана от крал Алфонсо, да се крие.
	Рахел замина за Толедо в открита носилка. Самият крал заповяда на свитата си да дойде в Галиана, яхна коня си и потегли тържествено нагоре към града, към своя замък.
	Пажът Алазар се яви пред краля с почтителна молба. Щитоносецът Санчо му се подиграл заради обожанието му към доня Хуана и той решил да го призове на двубой. Затова молел коленопреклонно своя господар да му окаже милостта и да го повиши в длъжност, за да бъде в състояние да изпрати поканата за двубоя.
	Молбата на момъка беше справедлива; той бе служил в кралския замък повече от необходимото, работеше добре и имаше право да очаква, че кралят ще му даде желаната степен. За съжаление дон Алфонсо не можеше да направи едно еврейско момче свой оръженосец.
	— Опитай се да разбереш, Алазар — отговори след кратък размисъл кралят, — ти имаш всички положителни качества, които се изискват от добрия рицар. Само че в нашата страна рицари стават само християните.
	Момчето се изчерви.
	— Съзнавам това — отговори тихо то. — Преди да се явя пред очите на твое величество, се допитах до съвестта си и прецених всички доводи за и против. Желая да стана християнски рицар.
	Алфонсо бе изненадан и объркан. Хиляди, десетки хиляди евреи се оставяха да ги избият, но не се отказваха от религията си, а това момче, без някой да го е принудил или дори да го е поискал от него, беше готово да се отрече от вярата си.
	— Говори ли с баща си? — попита с известна неловкост той.
	— Не — отвърна без колебание Алазар и добави упорито: — Никой не ме е убеждавал да приема, не искам и никой да ме разубеждава.
	Смущението на Алфонсо се разсея. Този млад човек бе видял светлината именно в двора на Кастилия, в неговия двор. И внезапно в ума му изникна мисълта, която досега не бе допускал близо до себе си, представата, че и любимата му би могла да бъде озарена от светлината на истинската вяра. Нима тя вече не бе добила усет към рицарското в него, към войнствения дух, който по-рано беше толкова чужд на сърцето й? Мисълта, че би могъл да направи Рахел християнка, внезапно придаде нов, ясен смисъл на връзката и отне греховното от страстта му. Толкова бурна беше радостта му, че едва успя да отговори спокойно на Алазар.
	— Онова, което чух от устата ти, мое момче, ми достави дълбоко и искрено удовлетворение — каза развълнувано той.
	— Но аз не съм богослов и не знам какво точно трябва да се направи, преди да те допуснат до тайнството на кръщението. Ще говоря с дон Родриге.
	Убеден, че по този начин е получил благосклонното Божие предупреждение, той реши най-после да поговори с духовния си баща за делата си. Още преди да заговори за молбата на Алазар, открито призна на дон Родриге колко тясно е свързан с Рахел.
	— Не ми казвай, достопочтени отче — продължи поривисто той, за да предотврати съветите и заплахите на каноника, — не ми казвай, че тази страст е грях. Ако наистина е, то грехът е добър, блажен и аз не се разкайвам за него. — И заключи пламенно: — Аз обичам тази прекрасна жена повече от всичко на света и нашият небесен Отец, който е разпоредил така, ще ми прости.
	Когато дон Алфонсо започна да говори, дон Родриге се изпълни с набожна благодарност, че Бог бе трогнал сърцето на грешника. Много скоро обаче радостта му премина в ужас, като осъзна колко дълбоко беше заблуждението на краля.
	— Ти говориш много — промълви тъжно той, когато Алфонсо свърши, — искаш да ме изпревариш и да ми попречиш да ти кажа желаните от мен строги думи. Но дълбоко в себе си знаеш всичко, каквото имам да ти кажа, знаеш го отдавна и много по-добре, отколкото бих могъл да ти го кажа.
	Алфонсо погледна в угриженото му лице и попита:
	— Загубих ли милостта Божия, отче? Обречен ли съм на вечно проклятие? — Тъй като каноникът му отговори с потиснато мълчание, чувствата го отнесоха в друга посока. — Е, добре — заключи лекомислено той, — тогава ще приема проклятието с достойнство! — И попита предизвикателно: — Къде са праотците на моите праотци, крале, които не са приели Христовото учение? Знам къде са. Нека Бог ме изпрати при тях!
	Въпреки голямото си отчаяние, Родриге не можа да потисне вродената си мекота:
	— Не прегрешавай още по-страшно, сине мой, не пускай такива богохулни шеги! Дълбоко в сърцето си ти не вярваш и на думичка от езическите приказки. Нека по-добре помислим смирено какво можем да сторим за душата ти.
	Кралят се усмихна с дръзката си момчешка усмивка и помоли:
	— Не се натъжавай толкова, достопочтени отче и приятелю. Бог е милостив и няма да стори зло на мен, бедния грешник. Повярвай ми. Бог ми изпрати знак. — И му разказа за молбата на Алазар.
	Каноникът слушаше със съсредоточено внимание и част от тъгата му го напусна. Знаеше колко закоравели в своята високомерна мъдрост и заблуда бяха обитателите на кастильо Ибн Езра, самият той никога не би направил опит да разтопи сърцето на един от тях, а този дон Алфонсо, в действителност благословен от Бога, само прие момчето в замъка си и обърна сърцето му към благия Спасител! Тази заслуга изкупваше голяма част от греховете му.
	Алфонсо видя колко развълнуван беше дон Родриге и с приятелско доверие му разкри и последното кътче на гордото си сърце.
	— Подобно на духовните лица, кралят е надарен от Бога с тайни знания, недостъпни за другите — обяви той. — Знам, че Бог ми е изпратил тази прекрасна жена, за да я събудя за нов живот и да спася душата й.
	Каноникът беше огорчен от надменната увереност на своето духовно чедо, но трябваше да признае, че в думите му имаше зрънце истина. Божиите пътища не са наши пътища. Може би греховната страст, в която се бе заплел кралят, носеше не нещастие, а благословия.
	Така или иначе, дон Родриге трябваше да изпълни трудната си задача. Честното намерение на дон Алфонсо да спаси душата на доня Рахел не го освобождаваше от задължението да му забрани плътската връзка с нея. Но още от самото начало знаеше, че кралят няма да се подчини на тази забрана.
	— Намерението ти да спечелиш доня Рахел за нашата света църква е добро, сине мой и господарю. Но не можеш да се отървеш с толкова леко изкупление.
	— Какво още искаш да направя? — попита с едва скривано нетърпение дон Алфонсо.
	Родриге, разгневен на собствената си слабост, го посъветва:
	— За една или две седмици се дръж далече от всичко светско. Оттегли се в някое от духовните убежища на страната ни, вглъби се в себе си и почакай Божият глас да ти заговори.
	— Искаш твърде много — отвърна дон Алфонсо.
	— Искам много по-малко, отколкото би трябвало. Трудно ми е да поискам от любимия си син наказанието в целия му размер.


	Раби Товия, който живееше в дома на дон Ефраим, прекарваше цялото си време в стаята, постеше, молеше се, задълбочаваше се в Светото писание. Всеки миг от живота, учеше той, използван за друго, вместо за вглъбяване в Господа и неговото откровение, е похабен и напразно пропилян.
	Ученият беше станал строг и фанатичен след многобройните страдания, които бяха сполетели събратята му. Тази последна година го подложи на най-тежките изпитания. Когато крал Филип Август прогони евреите от Париж, той събра членовете на своята община и ги отведе в Бре-сюр-Сен. Когато маркграфинята Бланш поднови едикта, според който на велики петък трябваше да бичуват публично представител на еврейската община като възмездие за страданията Христови, сънародниците му настояха раби Товия да се скрие някъде по-далече, защото предполагаха, че властите ще изберат именно него за това унижение. По време на отсъствието му кралят бе предприел онази страшна наказателна акция срещу евреите от Бре, жената на раби Товия беше изгорена, децата му отведени в манастир. Когато дойде в Толедо, ученият разказа само за страданията на другите, не за своята лична мъка. Забрани на онези, които бяха запознати със случилото се, да говорят за съдбата на близките му, така че евреите от Толедо научиха много по-късно какво се бе случило в действителност.
	В самотата на тъмната си стаичка ученият имаше време и възможност да обмисли на спокойствие случилото се в Бре и съмненията дали е постъпил правилно, като е отстъпил пред настояванията на общината и е напуснал град, се засилиха. Ако беше останал, ако бе приел унижението върху себе си, щеше да бъде удостоен с милостта да приеме смъртта заедно с жената и децата си и по този начин да прослави името на единствения Бог.
	Открай време раби Товия възприемаше разкаян самобичуването като върховен Божи дар; не можеше да си представи по-добро увенчаване на земното си съществование от мъченичеството, от самопожертвованието, евреите му казваха „акеда“. Според него смъртен грях е да окачиш на къщата си кръст или да зашиеш кръст на дрехата си при вестта за наближаването на кръстоносците. „Ако разбойниците — учеше той — поискат да им предадете един от мъжете, за да го убият, или една от жените, за да я обезчестят, тогава ги оставете да избият всички ви, но не се подчинявайте на волята им. Проклет да е онзи, който е станал идолопоклонник, за да спаси живота си. Той ще остане проклет във вечността дори ако само след седмица се върне в съюза на Израил.“
	„Най-скъпоценната корона — учеше той — е смирението, най-отбраната жертва е съкрушеното сърце, най-висшата добродетел е предаността. Набожният, когато е осмян и бичуван публично, благодари на Всемогъщия за наказанието и в сърцето си се кълне да се поправи. Той не се опълчва срещу онези, които му причиняват страдание, а се предава в ръцете на мъчителите си. Той мисли непрекъснато за деня на своята смърт. Ако му отнемат най-скъпото, жената и децата, той се прекланя смирено пред справедливостта на провидението. Ако враговете го принуждават да се отрече от вярата си, той жертва живота си с радостно смирение. Не роптайте, когато виждате благоденствието и надменността на езичниците; пътищата Божии са благотворни дори когато целта им остава скрита за десетки и стотици години.“
	Раби Товия също не постигаше с лекота тази преданост, защото сърцето му беше буйно и кораво. Немалко евреи бяха излели омразата си към преследвачите в диви стихове, пълни с гняв и укор към „разбойниците и степните вълци“, към „разпнатите им идоли“, към „помията на кръщението“. Безмерни бяха плачовете им, кресливи молитвите за отмъщение. „Справедливи Боже — провъзгласяваха тези стихове, — не забравяй пролятата кръв! Не допускай да бъде покрита със забвението на пръстта! Упражни своя съд над моите врагове, оповести го чрез пророците си! Нека могъщата Ти ръка запрати в дъното на долината Йосафат моите противници!“ Поетите отправяха обвинения и към самия Бог: „Кой си ти, Господи, та не ме чуваш? Защо търпиш безбожието и ликуването на Едома? Езичниците проникнаха в твоя храм, а ти мълчиш! Покажи се, стани, дай воля на гласа Си, Ти ли си най-немият между немите?“. Когато четеше тези стихове, раби Товия не можеше да попречи на сърцето си да се препълни с възмущение. Ала веднага след това се разкайваше. „Смее ли глината да каже на грънчаря: Какво ми причиняваш?“ — ругаеше се той и съкрушението му ставаше още по-фанатично.
	Вярващите го наричаха пророк. И той самият, докато седеше в самотата на стаята си и се вглъбяваше във Великата книга, виждаше странни неща и се възползваше от дарбата си да ги оформи в думи. Съзираше благочестивите, изповядващи истинската вяра, да живеят в градината на Едем, озарени от Божията светлина, виждаше как богохулниците горяха в пещите на геената, в ада, задаваше им въпроси и онези от петия, най-страшния кръг, отговаряха: „Това ни е наказанието, задето в земния си живот се отрекохме от Адонай и се молихме на разпнатия“. Те му разказваха, че трябва да горят дванайсет месеца, докато душата им бъде унищожена заедно с тялото; после адът щял да изплюе пепелта им и вятърът да я отвее под краката на праведните. Той виждаше и себе си посред нощ в синагогата, където бяха събрани мъртвите от последните седем години; между тях, като мрачни сенки, бяха и онези, които щяха да умрат през следващата година. И докато седеше със затворени очи над светите книги, той обикаляше улиците на Толедо, виждаше познати лица, които не хвърляха сянка, и разбираше: за тях бе отреден скорошен и страшен край. Не без удовлетворение той видя между тях лицето на Ибн Езра, проклетия мешумад, който бе предал дъщеря си в ръцете на езическия крал, за да я направи своя блудница.
	Наскоро пристигнаха нови, още по-страшни вести от франкските евреи. Както бе предвидил раби Товия, много от големите графове и господари последваха примера на краля, ограбиха своите евреи и ги прогониха извън границите на земите си. Раби Товия слушаше и четеше, а после се надигна и отиде при парнаса Ефраим.
	Колкото и странен и неразбираем да беше за дон Ефраим този раби Товия, старейшината не можеше да се изтръгне от магията, която излъчваше сивият, бледен, ала пламтящ отвътре човек; и когато той го потърси сам, противно на навиците си, бе обзет от страх и някаква странна жажда да чуе какво имаше да му каже.
	По обичайния си кротък начин раби Товия му заяви, че е решил да напусне Толедо и да се върне при своите евреи. Заплахата се умножавала, а той не вярвал, че толедските евреи ще помогнат на застрашените. Бегълците не можели да останат дълго в земята на франките и след като сефарадската граница била затворена за тях, той щял да ги отведе в Германия, откъдето дошли дедите им.
	В главата на дон Ефраим се надпреварваха многообразни, противоречиви чувства и мисли. Зовящите за помощ ставаха все повече и за алхамата беше най-добре да остане свободна от тези гости, защото опасността се увеличаваше с броя им. Но бъдещето, което ги очакваше в Германия, беше повече от неясно. Император Фридрих щеше да ги пусне в земите си, но евреите бяха подложени на най-жестоки преследвания именно в Германия; императорът беше заминал на изток и името му не бе достатъчно да ги опази от враговете им. Раби Товия знаеше това не по-зле от него. Ученият беше необуздан фанатик на вярата и това го караше по-скоро да желае мъките и изпитанията за своите братя, отколкото да се опитва да ги предотврати. Може би беше по-добре да го посъветва да остане…
	Докато дон Ефраим размишляваше мълчаливо, раби Товия продължи:
	— Казвам ти откровено, за мен е по-добре, дето онзи Йеуда Ибн Езра не ни донесе помощта, която обеща. Много ми беше неприятно, че трябваше да получим помощ от един мешумад, който предаде добродетелната си дъщеря в ръцете на идолопоклонника. Не искам парите и помощта му. Защото е писано: не бива да носиш платата на блудството в Божия дом.
	Тихият монотонен говор на раби Товия правеше омразата и презрението в словата му още по-силни. Дон Ефраим изпита злобно удовлетворение, че намери потвърждение на собственото си отвращение от Йеуда в думите на божия човек, но тъй като беше справедлив, трябваше да го защити.
	— Ако в западния свят има поне един наш брат, който е в състояние да ви помогне, това е дон Йеуда, а в неговата добра воля не можем да се съмняваме. Почакай още малко, господарю и учителю Товия. Не бива нетърпението и строгостта да затворят пътя на нашите преследвани братя към благодатната ни Кастилия.
	Раби Товия съжали, че се е оставил гневът да го надвие. Съгласи се да почака още малко.


	Дон Йеуда беше потиснат. Измъчваше се от мисълта, че толедските евреи презират и него, и дъщеря му. И в същото време ги извиняваше: нима не бяха прави да изпитват отвращение?
	Измъчваше го и грижата за Алазар. Момчето не бе говорило пред него за намерението си да премине към християнството, но Йеуда беше почти сигурен, че синът е забравил завинаги истините на еврейското учение и арабската мъдрост. И само той беше виновен за това! Вместо да държи сина си далече от опасния двор на рицаря и войника Алфонсо, той сам го бе тласнал към него.
	Вина, вина! Сам се бе обременил с тежка вина!
	Той се гордееше със своята мисия. Въобразяваше си, че е пожертвал дъщеря си в прослава на Бога. Но Бог отхвърли жертвата му — дните минаваха и това ставаше все по-ясно. Той очакваше, че връзката между Рахел и Алфонсо ще улесни задачата му да доведе франкските бегълци в Кастилия; вместо това тя забави още повече спасителното дело и може би го опропасти завинаги. Кралят го избягваше, не го бе викал при себе си много отдавна, не му даваше възможност да изложи молбата, която изгаряше сърцето му.
	В такова състояние на духа беше дон Йеуда, когато го потърси парнасът Ефраим. Той беше счел за свой дълг да го уведоми за намерението на раби Товия.
	Йеуда бе дълбоко потресен. Този Ефраим Бар Абба не беше престанал да се съмнява в него и сега щеше да тържествува и да му извика в лицето, че и раби Товия не вярва в обещанието му да създаде дом за преследваните чеда на Израил и го смята за празни приказки. Ученият предпочиташе да отведе застрашените евреи в опасната Германия, вместо да го почака още малко. И не благоволи да дойде, за да му каже това лично, а изпрати дон Ефраим. Набожният човек го избягваше като чумав.
	— Знам, знам — отговори горчиво той, изпълнен с горещ срам, — раби Товия ме презира с цялата сила на строгото си, набожно, ограничено сърце.
	— Ти остави нашия господар и учител Товия да чака много дълго — отвърна дон Ефраим. — Разбираемо е, че е пожелал да потърси спасение другаде. Знам, че обещанието ти беше искрено, но се боя, че в тази работа благословията на Господ не е с теб.
	Йеуда пламна от гняв. Дон Ефраим беше посмял да го обвини открито във високомерие!
	— Трябва ми време, за да издействам тази важна привилегия — отговори ядно той. — Не очаквах, че ще трае толкова дълго, и разбирам унинието ти. Но не забравяй как бързо се промениха времената, и то не към добро. Когато направих предложението си, ставаше въпрос за хиляда и петстотин, най-много две хиляди бегълци. Сега са най-малко пет или шест хиляди. Разбирам съмненията ти и знам, че никак няма да ни е лесно да допуснем в страната си толкова много просяци. — Той млъкна за миг, погледна Ефраим право в очите и продължи: — Мисля, че намерих решението. Когато преминат нашата граница, бегълците не бива да са просяци. Трябва да им дадем пари, още от самото начало. Мисля, че четири златни мараведи на човек са достатъчни.
	Ефраим зяпна изумено.
	— Ти говориш за шест хиляди бегълци! — извика с тънкия си глас той. — Откъде ще вземеш толкова пари?
	— Няма да се справя сам, тук си прав — отговори учтиво Йеуда. — Половината от сумата, около дванайсет хиляди мараведи, ще предоставя аз, но за останалото се нуждая от твоята помощ, господарю и учителю Ефраим.
	Парнасът седеше насреща му, дребен, увит в прекалено топлите си дрехи. Безумните планове на Йеуда го изпълваха с неохотно възхищение. Удовлетворен беше и от смирено отправената молба за помощ от страна на горделивеца. Но как да му помогне? Дванайсет хиляди златни мараведи! След като алхамата бе дарила огромни суми за подпомагане на бегълците, нямаше откъде да съберат толкова много пари. Но ако не намереха пари, раби Товия щеше да отведе франкските бегълци в Германия и в благочестивото си безумие да ги изложи на сигурна смърт!
	Не, само това не! Дон Ефраим не можеше да го допусне! Нямаше да има нито един спокоен час. Трябваше да помогне на Ибн Езра! Трябваше да изстиска парите от алхамата!
	А може би — в сърцето му покълна грешна надежда, — може би планът на Йеуда все пак ще се провали. Този фокусник, този престъпник и пророк си въобразяваше, че може да иска всичко от езическия крал само защото му бе дал дъщеря си да блудства с нея. Ала той не познаваше християните и техните крале и се опияняваше от манията си за величие.
	Делово, с едва забележима ирония дон Ефраим уточни:
	— Ако алхамата ти осигури исканата сума, ти се задължаваш да издействаш заселването на шест хиляди франкски евреи. Правилно ли те разбрах?
	Йеуда, също така делово, потвърди:
	— Искам всеки франкски евреин да влезе в Кастилия с по четири златни мараведи в джоба. Аз ще приготвя дванайсет хиляди и ако алхамата се задължи да ми предостави останалата сума, поемам задължението да издействам кралски едикт, който позволява на бегълците да се заселят в Кастилия.
	Дон Ефраим зададе следващия си въпрос все така твърдо и безмилостно:
	— И в какъв срок, господарю мой и учителю Йеуда, се задължаваш да ни представиш едикта?
	Йеуда го изгледа с дива ярост. Колко беше нагъл, този Ефраим Бар Абба. За първи път не бе постигнал желания успех и вече започваха да надигат глава. Но той се овладя бързо. Алхамата имаше право да се отнася към него като към лош длъжник; той не бе изпълнил даденото обещание.
	Е, все още не беше банкрутирал. Може би ако напрегнеше всичките си сили в последно, върховно усилие на волята, Бог щеше да приеме жертвата му и да пречупи злата воля на краля.
	С внезапна решимост той се изправи, махна на Ефраим да остане седнал, отиде в библиотеката, донесе един свитък на Светото писание, отвори го, намери търсеното, сложи ръка върху свещените стихове и заговори тихо, но с едва удържана страст:
	— Тук, в твое присъствие, господарю и учителю Ефраим Бар Абба, се заклевам: преди да свърши празникът на шатрите, ще издействам от дон Алфонсо, осми по ред, привилегия за заселването на шест хиляди франкски евреи в страната Сефарад.
	Ефраим, дълбоко стъписан, се изправи бавно. Йеуда, със същата страст, настоя:
	— А сега, свидетелю, запомни в какво се заклех и прочети словата от писанието, както е дълг на свидетеля!
	Ефраим се наведе над свитъка и прочете с треперещите си бледи устни:
	„Ако си положил клетва, не се бави да я изпълниш; защото Бог, твоят господар, ще я поиска от теб и ще ти я вмени в грях. Трябва да спазиш онова, което е излязло от устните ти, и да направиш онова, за което си се заклел.“
	И Йеуда каза:
	— Амин, така да бъде. Ако не изпълня онова, което съм обещал, ще ме прокълнеш и ще ме отлъчиш.
	— Амин, така да бъде — потвърди Ефраим.


	Алфонсо прекара времето за покаяние в обителта за каещи се в Калатрава. Опитваше се да се укори за осъдителното си поведение в Галиана, опитваше се да се разкае. Ала не съжаляваше за нищо, радваше се на онова, което бе направил, знаеше, че няма да се откаже. Мирните дни на манастирското усамотение само укрепиха веселата момчешка упоритост, с която се бе опълчил срещу тъгата на дон Родриге. Той изгаряше от копнеж по Рахел и това не беше адският огън, а милостта Божия. Освен това беше сигурен, че ще спаси душата й.
	В такова настроение се върна в Толедо. Ала го споходи някакво странно вълнение, изпита чувството, че трябваше да навакса пропуснатото в манастира. Затуй се задължи да остане още един ден в Толедо и да се върне в Галиана едва вечерта на следващия.
	Хвърли се в работата си, зарадван, че тя изискваше цялото му внимание.
	Дон Педро Арагонски бе събрал голяма войска и възнамеряваше в най-близко време да нахлуе в мюсюлманската област на Валенсия. Архиепископът дойде специално да съобщи тази вест на дон Алфонсо. Дон Мартин бе узнал със задоволство, че каноникът е успял да подтикне краля към уединение и разговор с Бога, и беше уверен, че сега дон Алфонсо ще изслуша с готовност предупрежденията на църковния княз. Затова се постара да му изясни със силни думи какъв страшен позор пред целия християнски свят би било, ако най-големият крал на полуострова остане бездеен, докато Арагон е решен да встъпи в Свещената война.
	След това обаче, без никакъв преход и за голямо учудване на дон Алфонсо, той възхвали с възвишени слова йогларя Хуан Веласкес. Обикновено църквата имаше само думи на укор за двусмисленото изкуство на простонародните певци. Хуан Веласкес обаче бе спечелил сърцето на архиепископа и той го допусна да пее и да играе в двореца му. Дон Мартин беше сигурен, че кралят също ще хареса новия йоглар и изразителния кастилски, на който възпяваше делата на Ролан и Сид, да не говорим за акробатичното му изкуство.
	Дон Алфонсо заповяда да повикат йогларя. Да, дон Мартин се оказа прав: простичките, но силни романси го затрогваха до дън душа.
	Нямаше право да остави меча си да ръждясва. Заговори пред стария си искрен приятел дон Манрике, че е крайно време да нанесе удар.
	Архиепископът отговори, че и неговото нетърпение е не по-малко от кралското. Ала като прочел списъка на разходите, съставен от кралския ескривано, надеждата му за скорошен военен поход угаснала. Дон Йеуда използвал арабски цифри и той, Манрике, едва успял да ги разчете, тъй като бил свикнал с римските, а и църквата отхвърляла арабските. За съжаление необходимите суми се оказали толкова огромни, че просто не можели да минат без арабските цифри.
	— Най-добре е лично да обсъдиш всичко това с твоя ескривано, господарю — посъветва го той. — Трябва да знаеш какво ще ни струва войната срещу халифа.
	През цялото това време Алфонсо изпитваше неловкост от неизбежната среща с бащата на Рахел, макар и примесена с леко, гъделичкащо желание. След като дон Манрике спомена Йеуда, той разбра, че е крайно време да го повика.
	Изпрати херолд в кастильо Ибн Езра, но изпрати и втори херолд в Галиана, за да предаде послание на доня Рахел, съвсем кратко, написано на латински, арабски и кастилски: „До утре, до утре, до утре“.
	Когато получи съобщението на краля, Йеуда си отдъхна. Каквото и да донесеше тази среща, то щеше да бъде по-добро от чакането.
	Двамата застанаха един срещу друг и всеки откри у другия нещо ново. Йеуда потърси и намери в лицето на варварина черти, които биха могли да привлекат неговата Рахел, а смутеният крал откри в лицето на евреина немалко от чертите на своята любима.
	— Искам да ти кажа, мой ескривано — започна с малко принудена бодрост дон Алфонсо, — че благодарение на твоето благоразумие страната ни е в много добро положение и по-добро от това надали можем да желаем. Затова искам най-после да започна така желания от мен военен поход. Ти си преценил, че ще са ни необходими двеста хиляди мараведи. Мога ли да ги имам?
	Йеуда беше подготвен да чуе всевъзможни глупави приказки и да ги обори, преди да заговори за големия си проект. Затова отговори спокойно:
	— Можеш да ги имаш, господарю. Но някога говорехме за поход срещу Арагон, не срещу халифа.
	В първия момент кралят намери, че възражението е добре дошло, но не пожела да го признае дори пред себе си.
	— Щом Арагон е решил да води война, защо и аз да не мога? — попита настойчиво той.
	— Твоят августейши братовчед от Арагон няма мирен договор с халифа на Валенсия — възрази все така спокойно дон Йеуда.
	Алфонсо помрачня.
	— Човекът, който допринесе толкова много за сключването на този злощастен мирен договор, не би трябвало да ми напомня за това.
	Лицето на Йеуда остана безизразно.
	— Фактите са налице, все едно произнесени на глас или не — отвърна той. — Впрочем, не е много вероятно дон Педро да осъществи този поход. Братовчед ми Йозеф Ибн Езра е достатъчно смел и често казва в лицето на краля си неприятни истини. Сигурно ще му напомни, че халифът ще се върне от Изтока в столицата си веднага след обявяването на войната и ако Арагон удари, ще се прехвърли в Андалусия. Докато е сам, Арагон не може да води война. Същото важи и за Кастилия.
	Дон Алфонсо седеше срещу своя ескривано с ядно стиснати устни, в челото му се бяха врязали дълбоки бръчки. Все същото възражение, все същата стена, в която се блъскаше без полза. Войната не беше възможна, докато кралят на Арагон оставаше негов враг.
	— Знам, господарю — продължи с настойчив глас Йеуда, — че сърцето ти жадува да осъществи този поход. Нека твое величество ми повярва, че братовчед ми дон Йозеф и аз непрестанно размишляваме как да издействаме истински мир между нашите велики владетели.
	Кралят се ядоса още повече. Нито един Ибн Езра не можеше да постигне мир и съюз с Арагон. Евреинът го знаеше не по-зле от него. Нима му се подиграваше?
	Йеуда усети недоволството на краля. Може би времето не беше подходящо за запознаване с големия му проект за еврейските бегълци. Ала той бе положил клетва, пред него се възправяше, голямо и заплашително, отлъчването от истинската вяра, срокът беше кратък. Кой знае кога щеше да има втора такава възможност да говори с краля. Трябва да говори.
	И той го стори. Алфонсо слушаше мрачно. Лисицата бе решила да покаже истинското си лице.
	— Допреди малко ме уверяваше, че искаш да ми помогнеш най-после да започна моята свещена война! — отговори ядно той. — А сега искаш от мен да пусна в страната си твоите евреи! Казвам ти го направо в хитрото лице: ти си решил да ми пречиш с всички средства. Ти не искаш да водя тази велика война. Не искаш да се обединя с краля на Арагон. Ти ме насъскваш срещу Арагон, а твоят хитър братовчед насъсква Арагон срещу мен. Само се виете като змии, лъжете и мамите, истински банкери, търговци и евреи, такива сте вие! — Кралят не викаше, говореше тихо и това правеше речта му още по-опасна.
	Не биваше да му излагам молбата си, каза си Йеуда. Въпреки всичко трябваше да говоря. Положих клетва пред небето и не мога да я върна. Дързостта беше най-добрата защита.
	— Обиждаш ме несправедливо, господарю, обиждаш братовчед ми. Ние правим най-доброто, на което сме способни. Вярно е, че не можем да сторим кой знае какво. — Той събра смелост и продължи: — Познавам човек, който може да постигне много повече от нас. Това е твоята кралица. Тя е по-умна от всички нас. Иди при нея. Помоли я да предприеме нещо, за да умиротвори краля на Арагон.
	Кралят стана от мястото си и заходи напред-назад.
	— Ти си невероятно нахален, мой ескривано — проговори обвинително той, в гласа му имаше едва потискана ярост.
	Йеуда разбра, че вече няма какво да губи, и продължи с безумна смелост:
	— Но дори твоята скъпа кралица да постигне примирие, за това ще са й необходими месеци. Прости на плиткия ми търговски мозък, господарю, но аз наистина не разбирам защо да не се възползваме от тези месеци, за да привлечем в страната си франкските бегълци. Те имат умни глави, сръчни ръце и ние ще ги използваме добре. Твоите земи, господарю, са обезлюдени след последните войни. Няма нищо лошо да пуснеш в страната си полезни хора. Моля те, господарю, не отхвърляй прибързано моите доводи. Прецени ги, обмисли ги от всички страни.
	Дон Алфонсо изпита желание да прекъсне безполезния разговор. Може би евреинът беше прав, сигурно беше прав и кралят бе готов да се съгласи още сега. Но после размисли: евреинът беше толкова нахален не защото имаше добри аргументи, а заради нещо друго.
	— Твоите доводи са добри, това е вярно — отвърна раздразнено той, — но аз мога да ти приведа също толкова добри доводи против и ти го знаеш.
	Йеуда понечи да отговори, но Алфонсо го изпревари.
	— Не искам да чувам нищо повече за това! — изкрещя той с обичайната си необузданост. Но като видя бледото, съкрушено лице на евреина, си припомни дъщеря му, която носеше същите черти, и съжали за проявената грубост. — Няма нищо — добави бързо той. — Обещавам ти да обмисля на спокойствие предложението ти, не само възраженията, но и твоите доводи. — И заключи с предишната си принудена веселост: — Няма да забравя и благоденствието, което дължа на теб.
	Двамата се разделиха, кралят изпълнен с милост, евреинът с престорено смирение и увереност, и двамата пълни с недоверие.


>>	Трета глава

	През цялото това време Рахел размишляваше защо Алфонсо я бе оставил сама цяла седмица и дори по-дълго. Мъчеха я неясни страхове. Предчувстваше, че неговият Бог заплашва да се намеси в любовта им.
	А после дойде писмото, в което той ликуваше на трите езика на своята страна: утре, утре, утре. Накрая дойде и той.
	Щом се видяха, дните на раздялата потънаха в забрава. През тази безкрайна седмица бяха дишали, но не бяха живели. Сега живееха. За тях нямаше живот извън Галиана. Бяха си измислили особен език, смесица от латински и арабски, изпълнен с малки тайни правила, и не се нуждаеха от друг; но май се разбираха най-добре, когато мълчаха.
	Въпреки това в живота им настъпиха промени. Сега двамата знаеха повече един за друг. Понякога Алфонсо откриваше в думите и жестовете на Рахел онова смущаващо нещо, което я свързваше с прокълнатия от Бога народ, и се изпълваше с набожна, но и малко коварна радост, като се подсещаше за решението си да изкорени тези черти от същността й. От своя страна тя не криеше неодобрението, което й вдъхваше любовта му към големите кучета. Веднъж, когато те скочиха срещу нея с добродушна тромавост, тя се отдръпна отвратено. Тогава той й заговори весело и малко злобно:
	— Ние, испанските владетели, обичаме нашите животни. Дедите ми, старите готски крале, са били сигурни, че при отиването си в рая ще намерят там и кучетата си. Иначе нямало да бъде рай. Очевидно са вярвали в мъдростта на твоя многообичан Муса, че душата на скота отива на същото място, където и човешката. — Той видя, че шегата му не й хареса, и се разкая бурно: — Прощавай, мила. Ти не обичаш кучетата ми, страх те е от тях, ще ги отпратя. — А когато тя се опита да го разубеди, усърдието му да се помирят нарасна още повече. — Ти не обичаш и моя Белардо, ще отпратя и него. — Беше й много трудно да го отклони от намерението му.
	Понякога сърцето му натежаваше от мисълта, че е крайно време да се заеме с обръщането й в правата вяра. Но когато тя беше до него, съзнаваше, че това начинание е много по-трудно, отколкото си мислеше. Тя все още не бе проумяла какво означава да си рицар, какъв е самият той. Първо трябваше да я накара да почувства блясъка и славата на рицарството.
	Заповяда да доведат в Галиана йогларя Хуан Веласкес.
	Като слушаше простата и груба китара на християнина, Рахел си припомни изисканите арфи, лютни и флейти на арабите, които те наричаха мисмар, шахруд и барбут. Но тъй като имаше остър и изтънчен слух, веднага усети силата и въздействието на простите стихове и песни на йогларя. Невинаги проумяваше точния смисъл на изпятото от него, защото не владееше достатъчно добре простонародния латински, но бе затрогната от жизнерадостната рицарска героика на песента му.
	А Хуан Веласкес пееше за делата и смъртта на маркграфа Ролан от Бретан, който с безнадеждно малък отряд рицари се изправил срещу море от езичници в долината Ронсевал. Приятелят му Оливие го посъветвал да надуе своя могъщ рог Олифант, за да повика обратно войската на великия император Карл. Ролан отказал, а рицарите му извършили безумно смели подвизи и били избити един след друг. Ролан, самият той ранен, обиколил бойното поле, за да събере мъртвите си паладини и да ги отнесе при архиепископ Турпин за последна благословия. А накрая, твърде късно, надул чудотворния си рог и планините и долините заехтели от призива му. Ранили го за втори път, много тежко, а когато дошъл на себе си, след като дълго бил в безсъзнание, открил, че е единственият останал жив на покритото с трупове поле. Усетил, че смъртта наближава, че мракът се спуска от главата към сърцето му. Тогава с последни усилия се завлякъл до един смърч, полегнал в зелената трева, обърнал глава на юг към Испания, към врага, и вдигнал дясната си ръкавица към Бога. Свети Архангел Гавраил прелетял и я взел от ръката му.
	Рахел слушаше прехласната, удивена като дете. Ала когато размисли, отбеляза, че в песента имало нещо неразбираемо: защо героят Ролан не надул могъщия си рог навреме; тогава и той, и рицарите му щели да останат живи и да победят неприятеля. Кралят се обиди от хладното възражение. Ала Рахел помоли певеца да повтори стиховете за смъртта на Ролан, очите й засияха трогнати, въодушевени и Алфонсо повярва, че душата й се е отворила за величието на рицарството.
	Той се убеди напълно в това, когато тя му поднесе подаръка, за който бе намекнала: арабски рицарски доспехи.
	Изработени от великолепна синкавочерна стомана, с много подвижни части, леки и елегантни, доспехите бяха великолепни. Светлите очи на Алфонсо заблестяха възбудено. Рахел му помогна да се облече. Това беше мъжка работа и помощта й му бе неприятна, но не му даде сърце да я отблъсне.
	Рахел го облече в рицарските доспехи с много шеговити думи и жестове, но възхитена. Той застана пред нея синкавочерен и героичен, подвижните пластинки на желязната ризница открояваха силната, повдигаща се при дишането гръд, светлите очи я пронизаха през отвора на наличника. Тя запляска с ръце и извика с детско възхищение:
	— О, любими мой, ти си най-голямото чудо сред Божиите чудеса! — Обиколи го от всички страни, огледа го отпред и отзад, припявайки арабските стихове: — О, герои! Вие носите блестящи мечове и размахвате стройни копия! Яздите срещу врага като буреносни облаци, могъщи и страшни. Каква радост е да ви въодушевяваме с песен!
	Кралят я слушаше с усмивка, сърцето му преливаше от радост. Никога не я бе чувал да пее за войни и битки. Най-после неговата любима беше разбрала какво означава да си воин. Най-после той можеше да й заговори за великото и свещеното, което щеше да ги свърже завинаги.
	Попита я направо дали не би желала да чуе литургията заедно с него.
	Рахел вдигна глава. Не го разбра. Може би това беше още една от странните му шеги. Усмихна се несигурно. Тази усмивка го ожесточи. Но той се овладя бързо и продължи с детска сериозност:
	— Виждаш ли, мила моя, ако приемеш светото кръщение, ще спасиш не само своята душа, но и ще ме освободиш от тежкия грях. Тогава няма да има за какво да се разкайваме и ще останем заедно завинаги. — Тези думи бяха произнесени с толкова вярващ и невинен тон, че я трогнаха.
	Ала когато осъзна целия им заплашителен смисъл, тя усети дълбока обида. Той не беше доволен от онова, което тя му даваше, и искаше с войнствената си глупост и ненаситност да й отнеме безсмъртното наследство на дедите й. Не му ли е достатъчно, че си бе навлякла Божия гняв, като говореше и се хранеше с неверника, като се къпеше и спеше с него? Живото й лице изрази дълбоката й тъга и парещата обида.
	Алфонсо се опита несръчно да я убеди. Съпротивата й бе тиха, едносрична, решителна.
	Ала Рахел знаеше: той е упорит и свикнал да побеждава и нямаше да се откаже лесно. Ето защо, макар да бе сигурна във вярата си, тя потърси подкрепата на своите, на баща си и Муса.
	Сподели с баща си, че Алфонсо е настоял тя да приеме кръщението. Дон Йеуда побледня като платно. Рахел изрече кротко:
	— Моля те, татко, не ме обиждай със страха си. Ти ме научи, че съм от рода Ибн Езра и имам дял във великата книга. Аз те разбрах.
	С Муса обаче Рахел заговори без задръжки. Каза му, че изпитва страх от дългата борба, която й предстои.
	Муса хвана ръката й и й разказа за еврейските жени на пророка Мохамед. Отначало пророкът пожелал да спечели евреите за своята вяра с добро, но тъй като те се възпротивили, излязъл срещу тях с меч и избил много хора. По време на един от походите в лагера му се появило еврейско момиче на име Зайнаб, чийто баща и братя били убити от мюсюлманските воини. Зайнаб заявила, че е разбрала, че няма друг бог, освен Аллах, приласкала пророка с думи и жестове, престорила се на влюбена. Той я харесал, спал с нея, отвел я в харема си и я предпочитал пред другите си жени. Зайнаб го попитала какво ястие предпочита и той отговорил: „От плешката на младо агне“. Тогава тя опекла агне за него и приятелите му и им го поднесла; само че плешката била натрита със силна отрова. Един от приближените на пророка хапнал от агнето и умрял. Самият пророк изплюл още първата хапка; но и той се разболял. Еврейката Зайнаб обяснила, че е искала да даде възможност на пророка да докаже, че е любимец на Аллаха. Такъв човек не можел да пострада от отровата; а пък ако не бил истински пророк, значи заслужавал да умре. Някои казват, че пророкът й простил, други, че заповядал да я убият.
	Градът Кайбар, обитаван почти само от евреи, се съпротивлявал на Мохамед с особена упоритост. Повечето мъже загинали в сраженията; останалите, около шестстотин, били обезглавени по заповед на пророка след завземането на града. Между отвлечените жени била и някоя си Сафия; мъжът й загинал, баща й бил обезглавен. Сафия нямала още седемнайсет години и била толкова красива, че Мохамед я взел в харема си, макар преди него да я бил познал друг мъж. Обичал я много, прегъвал коляно, за да й помогне да се качи на камилата, обсипвал я с подаръци и не й се наситил чак до смъртта си; тя го надживяла с цели четирийсет и пет години.
	Това разказа Муса.
	— Значи тези жени са се отрекли от Адонай? — попита Рахел.
	— Ако момичето Зайнаб се е възхищавало от учението на Мохамед, надали би се опитало да го отрови — отговори с лека усмивка Муса. — А що се отнася до Сафия, тя оставила богатството си на роднини, които запазили еврейската си вяра.
	По-късно Рахел попита:
	— Ти говориш за пророка без страхопочитание, чичо Муса. Защо тогава си останал мюсюлманин?
	— Аз вярвам и в трите религии — отвърна Муса. — Всяка от тях носи нещо добро и всяка от тях учи на неща, в които разумът се противи да повярва. — Той застана зад писалището си, нарисува няколко кръгчета и арабески и завърши през рамо: — Докато съм убеден, че вярата на моя народ не е по-лоша от вярата на другите народи, бих се отвратил от самия себе си, ако напусна общността, в която съм се родил. — Той говореше спокойно, с равен глас и думите му се врязаха дълбоко в душата на Рахел.
	Когато остана сам, Муса реши да продължи работата си над своята „История на исляма“. Ала продължи да размишлява над онова, което бе казал на Рахел, учуден от силните думи, които бе произнесъл. Така и не можа да съсредоточи вниманието си върху своя труд.
	Вместо това написа стихове: „Така е пълно времето с оръжия и рицари, с дрънчене на желязо, че даже думите на мъдрия звънтят като метал, вместо да са тихи като шумоленето на вечерния вятър в короните на дърветата“.


	Дон Родриге не обичаше да говори за милостта, с която бе удостоен, за екстаза, в който изпадаше, за плодовете на своя аскетизъм. Предпочиташе да се представя като изследовател, като учен. И беше искрен. При цялата си набожност той бе обсебен от удоволствието на острата, изпълнена със съмнения мисъл. Наслаждаваше се на прекрасните игри на разума и изпитваше възвишена радост да дискутира със себе си и другите и да преценява всички за и против поставената теза. Между удостоените с Божията милост учени на столетието най-скъп му беше Абелар. Учението му, че пътят до Евангелието е по-къс, ако се тръгне от философията на великите езичници, а не от Стария завет, непрекъснато занимаваше ума му и той се задълбаваше отново и отново в смелото произведение на Абелар „Sic et Non — Да и не“, където бяха приведени противоречащи си текстове от Светото писание; читателят трябваше да се справи с противоречията със собствени сили.
	Дон Родриге знаеше, че може да се спусне смело до крайния предел на тази опасна област. Защото в душата му имаше кътче, където съмненията на спекулативния разум не можеха да проникнат; там той намираше защита от всички нападки.
	Тази спокойна, несъкрушима твърдост на вярата му позволяваше да посещава редовно кастильо Ибн Езра и да води приятелски спорове с еретика Муса.
	От своя страна Муса знаеше, че спокойно можеше да обсъжда смущаващи въпроси с каноника, и не се плашеше да дискутира с него дори проблеми като любовната връзка на краля.
	— Нашият приятел Йеуда — отбеляза добродушно той, — се надяваше мекотата и доброто възпитание на Рахел да укротят поне малко необузданата войнишка душа на дон Алфонсо. Вместо това тя изглежда явно омаяна от рицарския му блясък. Боя се, че животът в Галиана по-скоро ще превъзпита нашата Рахел в духа на рицарството, отколкото да внуши на краля посланието на мира.
	— Трудно бих могъл да си представя — отговори Родриге, — че във времето на кръстоносния поход дон Алфонсо би посрещнал благосклонно мирните ти песнопения.
	Муса се разположи удобно в един ъгъл, приведе се леко напред и продължи да говори:
	— Вашите кръстоносни походи! Никога няма да разбера как така наричате спасителя си княз на мира и в същото време благочестиво и убедено призовавате към война от негово име.
	— А нима именно вие не предизвикахте кръстоносните походи, мой скъпи и уважаеми Муса? — осведоми се кротко каноникът. — Нали именно Мохамед оповести учението за джихад? Нашият Bellum sacrum е само защита срещу вашия джихад.
	Разликата е, че пророкът предписва свещена война само на онзи, който е сигурен в победата — отбеляза замислено Муса. Като забеляза, че това възражение е разсърдило госта му, той побърза да смени темата:
	— Често пътищата на съдбата са странни и криволичещи. Досега нашият скъп полуостров можа да си спести войната. Всички се опасявахме, че внезапната страст на краля, нашия господар, ще се превърне в зло. Вместо това тя донесе благословия. Защото, докато нашата Рахел задържа краля в Галиана, няма да има поход срещу халифа. Колко произволна, колко детински игрива е силата, която аз обозначавам с думата „кадар“, а ти, мой достопочтени приятелю, наричаш провидение.
	Това вече беше преголямо предизвикателство за каноника и той се обърна укорно към богохулстващия старик:
	— Щом обвиняваш божеството в слепота и безсмислен произвол, тогава обясни ми, моля те, защо се стремиш към мъдростта. Каква полза има от нея?
	— Ползата не е много голяма — отговори с готовност Муса. — Не е приятно да познаваш двойното значение на събитията и вътрешната им противоречивост. Но аз съм си такъв: познанието стопля сърцето ми. Признай, мой достопочтени приятелю, че то носи наслаждение и на теб.
	След такива разговори дон Родриге се обвиняваше горчиво за радостта, която изпитваше от общуването с безбожника, и си заповядваше да прекрати посещенията си в кастильо Ибн Езра или поне да ги ограничи.
	Точно тогава обаче самото небе му посочи пътя, който трябваше да следва. Кралят, който бе проумял, че сам никога не ще съумее да разбие обвивката на неверието около сърцето на Рахел, помоли за подкрепата му. Дон Родриге не можеше да отклони тази благочестива молба и се видя принуден да продължи посещенията си в кастильото.
	Отново се събраха в кръглата зала както по-рано. Муса, Рахел, каноникът и младият дон Бениамин. Родриге го бе довел със себе си, за да не проличи прекалено ясно целта му да спечели Рахел за християнската вяра.
	За младия дон Бениамин не беше никак лесно да запази непринуденото си държание пред Рахел. През тези седмици той беше размишлявал твърде често за съдбата, която й бе отредена, за това тежко, опасно щастие. Едва след като Рахел се усамоти с краля в Галиана, той разбра какво беше тя за него и сега физическата жажда, примесена с горчиво примирение оцветяваше и по странен начин задълбочаваше дружбата им.
	Бе очаквал да намери Рахел много променена, но тя седеше насреща му и си беше същата. Разочарован и ощастливен, този известен с методичния си ум млад учен не можеше да подреди мислите си. Крадешком, отново и отново изучаваше лицето й и слушаше с половин ухо какво говореха другите.
	От своя страна дон Родриге чакаше удобен случай да изпълни възложената му мисия. Той не беше от бързите, всяка грубост му бе омразна, затова и сега чакаше подходящата дума, за която да се залови. Мигът дойде, когато Муса отново се разпростря надълго и нашироко върху любимата си тема за съдбата, която предопределя разцвета и остаряването на народите.
	Това било вярно, отзова се каноникът, но твърде малко нации се съгласявали да приемат, че времето им е изтекло.
	— Да вземем за пример народа на евреите — продължи поучително той. — Разбираемо е, че едно или две столетия след появата на Спасителя те са се залъгвали, че свещените откровения в тяхната велика книга са в сила и че отново ще въздигнат царството си. Но ето че вече повече от едно хилядолетие живеят в мъки и въпреки това отказват да проумеят, че пророчествата на Исаия са се изпълнили тъкмо чрез идването на Иисус Христос, нашия спасител. Искат да надхитрят времето и продължават да упорстват в заблудата си и да не виждат очевидното.
	Той не поглеждаше нито Рахел, нито Бениамин, разговаряше с Муса като философ с философ. Ала Бениамин усети веднага накъде биеше учителят му, как с невинната си набожност и жестокост желаеше да разубеди Рахел в смисъла на нейното юдейство, затова се изтръгна от мечтанията си и стана красноречив:
	— Ние в никакъв случай не желаем да надхитрим времето, достопочтени отче. — Негова беше задачата да защити своята и на Рахел вяра. — Ние не тълкуваме победните послания на Великата книга грубо и буквално. Пророците не са ни обещавали победи с меча и ние не копнеем за тях. Нямаме високо мнение за рицарите и оръженосците им, за сложните обсадни машини. Техните успехи са преходни. Нашето наследство е Великата книга. Ние се осланяме на нея вече две хиляди години, тя ни обединява в дните на беди и благоденствие, само ние умеем да я тълкуваме правилно. Тя ни предрича победи на духа и тези победи няма да ни бъдат отнети нито от кръстоносни походи, нито от свещен ислямски джихад.
	— Да — отвърна с лека подигравка и с известна тъга дон Родриге, — eritis sicut dii, scientes bonum et malum*; вие все още вярвате в думите на змията от райската градина. И тъй като — признавам това — сте надарени с разум преди другите, се смятате за всезнаещи. Но тъкмо тази самоувереност ви пречи да разберете очевидното и ви прави слепи за света. Месията е дошъл отдавна, времето е изпълнено, благословиите са с нас. Всички го виждат, само вие не.
	[* Ще бъдете като боговете, ще познавате доброто и злото (лат. ез.) — Б.пр.]
	— Наистина ли е дошло времето на Месията? — попита горчиво дон Бениамин. — Не го виждам. Не виждам да сте изковали от мечовете плугове и от копията сърпове. Не виждам Алфонсо да пасе стадото си заедно с халифа. Нашият Месия ще донесе на света истински мир. Какво знаете вие за мира? Мир, Шалом: та вие не разбирате дори думата! Вашите езици са тъй бедни, че не можете да я преведете.
	— Ти се застъпваш твърде войнствено за мира, драги ми Бениамин — опита се да го успокои Муса.
	Ала Бениамин не пожела да се вслуша в думите му. Разпален от близостта на доня Рахел, той избухна:
	— Какво е вашият мизерен Рах, вашата Teuga Dei, вашата нищожна Ейрене*! Шалом, това е завършекът, това е блаженството и всичко, което не е Шалом, е зло. Нашият цар Давид не е могъл да построи храма, защото е бил само един завоевател, макар и велик цар. Едва Соломон, царят на мира, е построил този храм, защото при него всички хора са живели в сигурност под лозите и смокиновите си дървета. Олтарът, над който размахват оръжия, е лишен от святост; той не е достоен за Бога, така гласи нашето учение. Вие обаче почитате своя Месия, като нападате и разрушавате неговия град Ерусалим, града на мира. Ние сме бедни и голи, но безумците сте вие, нищо че сте отрупани с блестящи оръжия и накити. Нам е обещана онази страна и един ден ще ни принадлежи отново. И защото така е писано, вие водите война за нея, вие и мюсюлманите. Би било смешно, ако не разкъсваше сърцата ни.
	[* Ейрене (гр. ез.) — богиня на мира. — Б.пр.]
	Буйността на младия човек направи каноника още по-кротък:
	— Ти говориш за блаженството, сине мой, наричаш го Шалом и казваш, че е вашето наследство. Но и ние познаваме блаженството. Наричаме го с други думи, но нима не е все едно какво име му даваме? Вие му казвате Шалом, а според нас то е вярата, то е благодатта. — Макар и засрамен, дон Родриге трябваше да изкаже онова, което иначе криеше дълбоко в душата си, да оповести вярата си: — Благодатта, сине мой, не е обещание на далечното бъдеще, тя е тук, в нашия свят. Аз не съм красноречив като теб и не мога да го обясня. Тя не може да бъде достигната с напрягане на разума, не може дори да бъде видяна. Тя е най-висшият дар от Бога. Не можем да сторим нищо друго, освен да се молим. — И силно, с думи, които идваха право от сърцето му, той заключи: — Знам, че Божията благодат съществува. Аз съм блажен с вярата си. И се моля на Бога да удостои с милостта си и другите.
	Такива разговори — чия вяра е по-добрата — се водеха във всички страни на Запада. Заради този спорен въпрос, за първенството на християнството се водеше войната. И всички тези диспути пареха от страст.
	И в тихата кръгла зала на Муса каноникът и дон Бениамин водиха още много спорове за вярата. Дон Бениамин съумя да укроти буйния си дух; не искаше отново да засегне с остри нападки уважавания си учител Родриге. Видно беше, че доня Рахел не се нуждаеше от укрепване на вярата си; при онова първо избухване Бениамин отбеляза с радост, че тя го слушаше с искрено съучастие. Затова в следващите дискусии се задоволи да насочва вниманието й към вътрешната разумност на юдейството, чийто Бог не изискваше от вярващите да принасят в жертва своя ум. С учено спокойствие цитираше редове от прекрасната книга „В защита на унизената вяра“, написана от поета Йеуда Алеви, позоваваше се на доказателства от трудовете на великия Моше Бен Маймон, който сега работеше в Кайро.
	Също така спокойно каноникът му противопоставяше аргументи от Августин или Абелар. Рахел говореше рядко, само понякога задаваше въпроси. Ала слушаше внимателно и запомняше всяка дума на Бениамин. Двамата млади отново се сближиха както преди.
	Бениамин не криеше от себе си, че я обича. Ала не се издаваше и се държеше като приятел. Двамата с Рахел се чувстваха като деца пред възрастните мъже и това укрепи приятелството им.
	Муса, когато веднъж остана насаме с Родриге, го попита защо така настойчиво се старае да разубеди Рахел в правотата на нейната вяра; нали уважаваният от него Абелар учи, че трябва да се отнасяме търпимо към чуждата вяра, доколкото тя не е в противоречие с повелите на естествения разум и нравствеността.
	— Нима не се отнасям достатъчно търпимо към теб, уважаеми Муса? — попита каноникът. — Нямам думи да ти опиша колко бих се радвал, ако един mens regalis, един царствен дух като твоя бъде осенен от благодатта. Ала не съм толкова надменен да предполагам, че ми е дадена дарбата да просветя душата ти. Не ми е дадено да отстоявам вярата си ревностно и буйно и не ми е в характера да отправям остри нападки към околните; ти го знаеш. Ала като се вглеждам в кроткото, благовъзпитано, невинно лице на нашата Рахел, дълбокият вътрешен глас ми нарежда да се боря за душата й. След като знам благовестието, бих бил жалък грешник, ако го премълча.


	Когато и неговите, и на Родриге усилия да спасят душата на Рахел останаха безполезни, кралят започна да проявява нетърпение.
	Двамата с Рахел бяха застанали пред една от еврейските й мъдрости. Бяха минали седмици, откакто тя му бе прочела и превела изреченията, но добрата му памет ги беше запазила и днес можа да ги повтори почти дума по дума:
	„Ще направя пътя ти от скъпоценни камъни и къщите ти от кристал. Безсилен ще е мечът, вдигнат срещу теб, проклет ще е езикът, дръзнал да те охули.“ — В гласа му звучеше подигравателно учудване, тесните устни бяха разкривени в злобна усмивка. — Нещо не разбирам — продължи той. — Защо си избрала точно тази премъдрост? И ти ли искаш да скриеш истината от погледа си? Къде са вашите пътища от скъпоценни камъни? Вече повече от хиляда години сте жалки и безпомощни и живеете от нашата милост. Докога ще разкрасявате тъжната си голота с тези пъстри, изпразнени от съдържание обещания? Съжалявам, че така се инатиш.
	За първи път я укоряваше така грубо. О, тя можеше да отговори по подобаващ начин на грешните, злобни приказки, но не искаше разпри. Затова отвърна спокойно:
	— Вашият велик доктор Абелардус учи, че на християните подхожда да се упражняват в търпимост към всяка разумна религия.
	— Вашата обаче не е разумна, точно там е работата! — извика вбесено кралят.
	Стана й много мъчно, че горещо обичаният от нея мъж си позволяваше да хули най-доброто, което тя носеше в себе си. Припомни си словата на Бениамин, който защитаваше еврейската вяра тъкмо с доводи за нейната разумност. Но щом умният, красноречив Бениамин не бе успял да убеди кроткия Родриге, нима тя можеше да разясни на войнствения рицар Алфонсо истинския смисъл на Великата книга? На всичкото отгоре на простонародния му латински. Тя го погледна в лицето, големите синьо-сиви очи блеснаха замислено. Той вярваше искрено в онова, което й проповядваше. Тези християни бяха изпратили в Свещената земя хиляда пъти по хиляда рицари и войници и пак не бяха успели да я освободят. Дори сега не искаха да разберат, че тази страна не беше отредена за тях. И той, нейният Алфонсо, стоеше пред нея и се подиграваше със свещените обещания, които Бог бе дал на онези, които щяха да наследят тази благословена страна. Тя стоеше и го гледаше и изведнъж избухна в смях — не можеше да не се засмее пред слепотата на хората и особено на своя Алфонсо.
	Побеснял от гняв пред безмълвието и красноречивия й поглед, Алфонсо загуби всяка мяра при смеха й.
	— Не се смей! — изкрещя гневно той. — Млъкни! Не осквернявай със смях свещената ни война, невернице!
	Без да каже нито дума, Рахел излезе от стаята.
	След два часа той тръгна да я търси и обиколи навсякъде, цялата къща и градините. Тя също го търсеше. Когато се намериха, той се усмихна като смутено момче, тя също се усмихна, целунаха се. С устни съвсем близо до неговите тя каза:
	— Когато се гневите някому, не избягвайте близостта му. Намерете го, поздравете го и си поговорете кротко и без бодлите на острите слова за всичко, което ви дразни у другия. Това ще бъде извор на нова любов. По-добрият ще е онзи, който пръв дойде и поздрави. Тъй е казано в корана. Ние дойдохме и двамата. Никой не е по-добрият.


	От месеци насам Йеуда наблюдаваше безпомощно как синът му се плъзгаше невъзвратимо към чуждата общност. Ала когато Алазар наистина прие християнското кръщение, бащата изпита ужас като пред нещо неочаквано.
	Едва сега Йеуда осъзна пълния размер на вината си. Не беше обичал достатъчно Алазар, не го обичаше така силно, както Рахел. Алазар беше прекарал цялото си детство като мюсюлманин между мюсюлмани, а собственият му баща го изпрати в бляскавия двор на християнския крал, преди да му разясни какво означава да е евреин. И сега синът му стана предател, предаде принадлежността си към избрания от Бога народ заради паницата леща на рицарството и беше загубен, завинаги задраскан и заличен от книгата на онези, които щяха да възкръснат в деня на Страшния съд.
	Йеуда тъгуваше за сина си като за мъртвец. Седем дни седя на земята с разкъсани дрехи. Дон Ефраим Бар Абба дойде да го утеши. Тръпки на ужас предизвикваше у парнаса безмерно жестоката участ на дон Йеуда. Нима можеше да има по-страшно наказание от предателството на собствения син? Открай време вероотстъпниците бяха най-ожесточените врагове на евреите, а сега и младият син на дон Йеуда стана вероотстъпник. Чувството за дълг му заповядваше да утеши скърбящия. Дон Ефраим преодоля тръпките на ужас и отвращението си, приведе се към дон Йеуда и произнесе старите слова:
	— Слава тебе, Адонай, Боже наш, справедливи съдниче.
	После изпрати десетте най-добри мъже на алхамата да прочетат предписаните молитви.
	Не само тъгата по погубения син потискаше Йеуда. Мъчеше го и дръзката клетва да отвори границите на Кастилия пред франкските бегълци. Срокът, който си бе поставил под страх от голямото отлъчване, изтичаше, а той вече нямаше достъп до краля. Съзнаваше, че след като му открадна двете деца, първо момичето, а сега и сина, Алфонсо избягваше усърдно срещите със своя ескривано.
	Дойде Нова година, настанаха мрачните тържества на Рош Ашана, предопределени за изпитване на съвестта.
	Рахел прекара празника при баща си. Той не каза нито дума за вероотстъпничеството на Алазар; но тя видя колко дълбоко беше страданието му. Потресението от кръщаването на брат й само засили свещената й воля да опази своя дял от Великата книга.
	Йеуда покани в дома си един от хората, които умееха да надуват овчия рог, наречен шофар, чийто предупредителен зов трябва да бъде чут от всеки евреин на този празник на покаянието. Защото това е денят, в който Бог си припомня за всичко, което е създал, съди и определя съдбите на хората. Пронизителният, режещ звук на рога изпълни Рахел с набожен трепет и в своята приказна вяра тя видя как имената на праведните се вписват от невидима ръка в книгата на живота и благополучието, а тези на злите се заличават. А пък решението за онези, които не са нито добри, нито зли, значи за повечето хора, се отлага до празника на помирението, за да се възползват те от тези десет дни и да се разкаят.
	Следобед, както предписваше обичаят, Йеуда и Рахел отидоха край течаща вода. Излязоха от града и се изправиха на брега на Тахо. Хвърлиха във водата трохи хляб, хвърлиха греховете си, за да ги отнесат вълните към морето, и произнесоха пророческите стихове:
	— Има ли друг Бог като теб, който прощава греха и измяната, чийто гняв не е вечен, а му доставя радост да бъде милостив? Той се смили над нас, той заличи вината ни, той потопи греха ни в морските дълбини.
	Когато се прибраха вкъщи, вече се смрачаваше. Слугата внесе светлина. Дон Йеуда му махна да я изнесе и когато баща й заговори, Рахел виждаше едва-едва лицето му в полумрака.
	— Надгробните камъни на първите Ибн-Езра — започна той — доказват, че сме от рода на цар Давид. А сега синът ми, твоят брат Алазар, предаде и пропиля царското си наследство. Баща ти също носи вина за това ужасно престъпление. Тази вина е тежка, аз се разкайвам за стореното и при все че Божието милосърдие е безкрайно като морето, не мога да се пречистя от греха си.
	Баща й говореше за първи път за вина, разкаяние и покаяние и Рахел изпита дълбоко съчувствие. Той си наложил наказание за греха, продължи Йеуда, тежко наказание. И й разказа за плана си да засели франкски евреи в Кастилия.
	Рахел го изслуша внимателно, но не каза нищо, не попита нищо. Тогава, макар и с много мъка, Йеуда продължи:
	— Представих своя план пред краля, нашия господар, но той не каза нито не, нито да. А аз съм дал обет и времето лети.
	Той споменаваше Алфонсо за пръв път, откакто дъщеря му живееше в Галиана, и когато го нарече „кралят, нашият господар“, Рахел потръпна като от удар. Думите на баща й я обляха с леденостудена вода, плашещи, затрогващи. Тя чу молбата му за помощ и в сърцето й се надигна съпротива. Не беше прав да натовари и нея със задължението, което бе поел.
	Йеуда не каза нищо повече. Не искаше да я притеснява. Заповяда да донесат светлина и особеното, злокобното изчезна. Погледна лицето на дъщеря си, обляно от меката светлина на свещите и газените лампи, и когато отново заговори, на устните му за пръв път през този ден се появи усмивка.
	— Ти наистина си принцеса от рода на цар Давид, детето ми.
	На следващата сутрин, преди да се върне в Галиана, Рахел каза на баща си:
	— Ще поговоря с краля, нашия господар, за франкските евреи.


	Когато Рахел заяви на краля, че ще прекара новогодишния празник в кастильо Ибн Езра, той не посмя да даде израз на дълбокото си недоволство. Реши да прекара тези няколко дни сам в Галиана. Струваше му се непоносимо да бъде в Толедо, съвсем близо и в същото време безкрайно далеч от Рахел. Гневеше се на любимата си, на Йеуда, на еврейския Бог и празниците му.
	Есенните дни бяха светли и прекрасни, но той не им се радваше. Отиде на лов, но не изпита радост от преследването на дивеча и компанията на кучетата си. Пред очите му се възправяха, мрачни и великолепни, очертанията на неговия град Толедо, но той не се зарадва на гледката. Не изпита радост нито от реката, нито от разговора с градинаря Белардо. Припомни си какво му бе разказала Рахел за новогодишния празник, представи си как в момента тя се молеше на своя Бог и хленчеше да й прости страшния грях, че е споделила удоволствието и любовта със своя крал.
	Тя се върна и товарът на злобата падна от раменете му. Ала много скоро, макар че и тя изпитваше съкровена радост от завръщането си, той разбра, че при него бе дошла друга Рахел; на лицето й бе изписано необичайно, вглъбено удовлетворение. Той не можа да се въздържи и попита с коварно дружелюбие дали си е разчистила сметките със своя Бог, с каквото намерение бе тръгнала. Тя не се разсърди на подигравката, а може би и не я забеляза. Само го погледна мълчаливо, вдълбочена в собствените си мисли. Мълчанието й го дразнеше повече от всяко противоречие. Значи той не смееше и нямаше право да се изповяда, защото никой свещеник нямаше да му даде опрощение, а тя се бе помирила без проблеми със своя Бог. Щеше му се да й каже нещо особено обидно и злобно.
	В този момент неочаквано тя заговори. Да, изрече тя със странно сериозна лекота, вече били започнали възвишените дни, когато готовият за покаяние грешник можел да се спаси. Защото в деня на припомнянето, на Нова година, Бог подписвал присъдата, но едва десет дни по-късно, в деня на помирението, слагал своя печат. Молитвата, добрите дела и искреното покаяние имали сила да променят присъдата. И с внезапна решителност продължи:
	— Само ако пожелаеш, мой Алфонсо, можеш да ми помогнеш да получа в пълна мяра Божието опрощение. Ти си осведомен за злото, постигнало моя народ във Франция. Не искаш ли да отвориш границите си за моите преследвани братя?
	Вълна от дива ярост заля Алфонсо. Ето какво покаяние й бяха наложили еврейските свещеници! Тя трябваше да го застави да приеме в страната си хиляди неверници, точно сега, в разгара на свещената война, да го скара с народа и Бога; само тогава нейният Адонай щеше да й даде опрощение. Това беше заговор между нея, баща й и техните свещеници. Това беше най-мръсната, най-гадната сделка, която някога му бяха предлагали. Искаха да го измамят като последния глупак, искаха да го накарат да плати за любовта и тялото й с безсмъртната си душа. Но той няма да се хване в клопката, няма да се поддаде на измамата, няма да им позволи да го изнудят, не, той не.
	Трябваше да стисне здраво зъби, за да премълчи гневните плебейски ругатни, които напираха на езика му. Вместо това с кораво, странно застинало лице и с пронизващия заповеднически глас, с който говореше пред събраните враждебни грандове, отвърна с отмерени латински слова:
	— Не желая да обсъждам държавни дела в Галиана. Не желая да обсъждам държавни дела с теб. — После рязко й обърна гръб и си отиде.
	Когато през нощта пожела да отиде при нея, тя му обясни, че според обичая през нощите на покаянието еврейските жени спят сами. Сега вече гневът му разкъса всички бариери на възпитанието. Какво, сега пък го задължаваше да се съобразява с глупавото еврейско суеверие? Или това беше поредният префинен трик, който целеше да му изтръгне едикта за франкските евреи? Дали пък не му отказваше единствено заради това? Погледна я диво и проговори с опасно тих глас:
	— Значи смееш да ми поставяш условия? Трябва да допусна в страната си еврейските просяци, за да вляза в леглото ти тази нощ, така ли? Забранявам ти да се месиш в работите ми. Аз съм господарят на този дом и на цялата страна!
	Рахел го погледна с широко отворени очи, пълни с обвинение и обида, ужасена и все пак без капка страх. Това преля чашата. Той се хвърли към нея, метна я на леглото, сграбчи я с груби ръце, като враг. Тя се отбраняваше мълчаливо. Той я просна върху постелята и я хвана здраво. Като дишаше тежко, разкъса дрехата й на парцали и я облада злобно, тъпо, насилствено, без удоволствие.
	Същата нощ тя напусна Галиана и се прибра в кастильо Ибн Езра.
	Алфонсо чу как двете с дойката Саад напуснаха къщата. Пътят нагоре към Толедо беше кратък, но нощем дебнеха опасности. Той се поколеба, после бързо изпрати един въоръжен слуга да ги придружи. Ала мъжът не можа да ги настигне. Да става, каквото ще, рече си отмъстително кралят. Тя ме предизвика. Добре е, че стана така. Тази е волята на небето. Вече нищо не ме задържа тук. Сега ще потегля срещу мюсюлманите. Само тя е виновна, че толкова дълго живях в безчестие. Инфантът на Арагон си е направил грешно сметките. Вече няма да лежа тук и да бездействам, докато той воюва срещу неверниците.
	Когато дойде утрото, той реши да бъде великодушен и да прекара още един ден в Галиана. Може би тя щеше да се върне. Въпреки справедливия си гняв, той желаеше да се раздели с нея в мир. Времето, което прекараха тук заедно, беше прекрасно и не биваше да свърши така глупаво и грозно.
	Алфонсо тръгна да се разхожда безцелно из къщата и градината, изпълнен с трескава, малко принудена веселост. Далила се бе опитала да го предаде на филистерите, но той не беше глупак като Самсон и нямаше да позволи да му откраднат силата. Лекият и радостен живот в Галиана се бе оказал „еспехисмо“, мираж в пустинята, но свежият вятър го разпръсна и той отново живееше в добрата реалност.
	Застана пред месузата, която тя бе наредила да поставят на вратата. Това беше тръбичка от скъпоценен метал, от чийто застъклен отвор заплашително гледаше думата „шадай“. Дощя му се да откъсне тази езическа глупост, но се уплаши да не си навлече гнева на нейния Бог и се задоволи да строши стъклото със силен удар на юмрука си. Острите парченца нараниха ръката му, рукна кръв, той я избърса, но раната продължи да кърви и той избухна в грозен смях. Хората си мислеха, че кралят им ще се залежи и ще се изнежи, но той щеше да им докаже противното. Най-после беше дошло времето да воюва. Ще препаше верния си меч Фулмен Деи и ще тръгне срещу неверниците. Ще води честна, благословена от Бога мъжка борба и тя ще прогони от главата му всички глупави мисли, ще заличи греховете му, съмненията, тежките, замайващи езически мечтания.
	Срещна градинаря Белардо и му рече с изкуствена веселост:
	— Знаеш ли, добри човече, сигурно няма да мине много време и красивите ти надежди ще станат действителност. Извади кожения колчан и шлема на дядо си. Ще ти дам възможност да ги проветриш.
	Градинарят Белардо изглеждаше повече стъписан, отколкото зарадван.
	— Аз служа на твое величество с всичко, което имам, също и с шлема на дядо си. Но нали някой трябва да остане тук, за да върти мотиката? Нима искаш градината ти да запустее, господарю?
	Колебанието на градинаря накара краля да се замисли.
	— Е, няма да тръгна още утре — отговори със зло лице той. И неочаквано — бяха близо до запуснатите цистерни, разрушената машина за измерване на времето на раби Ханан — нареди: — Засега ще засипем това тук. Иначе някоя нощ един от нас ще падне вътре.
	Тъй като Рахел не се върна и на следващия ден, той яхна коня си и препусна към Толедо. Изглежда, в замъка вече знаеха за скарването му с еврейката — лицата им бяха весели, успокоени.
	Алфонсо се хвърли в работа.
	Беше точно така, както бе предсказал евреинът: страната процъфтяваше, кралската съкровищница беше пълна. Но може би Йеуда беше прав и когато твърдеше, че парите все още не са достатъчни за войната срещу халифа. Не, ако си мислеше, че с тези възражения ще успее да го отклони от свещения му дълг, евреинът се лъжеше. Евреите се ползваха достатъчно и предостатъчно от богатствата на страната му: и той, подобно на братовчед си Филип Август от Франция, трябваше само да им вземе парите и щеше да има всичко необходимо за похода срещу халифа.
	Кралят каза на Манрике:
	— Вече не издържам да стоя тук като eques ad fornacem, рицаря край печката, докато целият християнски свят воюва. Пресмятах, преценявах и реших: мога да тръгна на война.
	— Твоят ескривано, който е добър в сметките, е на друго мнение — отговори дон Манрике.
	— Нашият евреин — възрази надменно дон Алфонсо — си е направил добре сметката, но не е предвидил най-важното: честта. Той разбира от рицарска чест, колкото аз от неговия Талмуд.
	Манрике се разтревожи:
	— Нали ти го назначи за пазител на съкровищницата. Неговият дълг му повелява да бди за развитието на твоята страна. Не се подвеждай по войнствения плам на дон Мартин, Алфонсо. Знам, че си изкушен да тръгнеш в поход, знам, че това е свято дело. Но ако нямаме достатъчно пари да издържим две години, този поход може да означава гибел за кралството ни.
	Дълбоко в себе си Алфонсо не се доверяваше на преценката на Ибн Езра. Евреинът непрекъснато изнамираше причини да забавя свещената война, защото искаше да доведе в страната му франкските си събратя, а това беше възможно само в мирно време. Заедно с това Алфонсо съзнаваше, че само неговата грешна страст бе окуражила Йеуда Ибн Езра да изкове такъв дързък план, и го беше срам да заговори за подозренията си пред стария си приятел Манрике. Вместо това изгърмя гневно:
	— Вие си седите тук и говорите умни приказки, а после целият християнски свят ще ми се смее и ще ме дърпа за брадата — мен, не вас!
	— Преговаряй с Арагон, дон Алфонсо — посъветва го сухо болезнено засегнатият Манрике. — Изясни си отношенията с дон Педро. Сключете истински съюз.
	Ядосан, кралят му махна с ръка да си върви. Всеки път му напомняха, че е обвързан с Арагон, и го подръпваха като куче за каишката. Разбира се, дон Манрике беше прав, разбира се, войната бе възможна само след пълно уреждане на отношенията с Арагон. Трябваше да сключат ясно споразумение, да скрепят съюза си с клетви. И само един човек беше в състояние да свърши тази работа. Леонор.
	Той трябва да отиде в Бургос.
	Откога не се беше срещал със своята кралица? Цяла вечност. Тя му пишеше кратки учтиви писма, той отговаряше кратко и учтиво, на големи интервали. Живо си представяше каква щеше да бъде новата им среща. Той ще се преструва на весел, тя ще го гледа с дружелюбна, леко изкривена усмивка. Никой от двамата няма да изпита искрена радост.
	Той ще се постарае да й обясни какво се е случило. Но как да намери точните думи, за да предаде достоверно колко прекрасно и страшно е, когато те връхлети огромната вълна и те издигне на самия си връх, а после те запрати в бездната?
	Преди време той бе признал пред Родриге гордо и напук на целия свят, че обича и страстно желае Рахел, и свещеникът, толкова кротък и набожен, го бе разбрал. Но Леонор, спокойната, приветлива, изискана дама Леонор няма да го разбере. Пред нея той ще заеква като смутено хлапе и каквото и да каже, то ще звучи жалко, като опит за оправдание на детински постъпки. Това ще бъде най-страшното унижение в живота му.
	Няма на света човек, пред когото един крал може да се унижи така. Няма в света цел, която да си струва такова унижение.
	Напротив. Има. Има нещо прекрасно, заради което си заслужава да изтърпиш всяко унижение и вечното проклятие в добавка.
	И изведнъж всичко се върна в съзнанието му, Галиана с целия й нехристиянски блясък. Усети как Рахел се сгушва в него, почувства допира на кожата й, мека, безкрайно нежна, усети как пулсира кръвта във вените й, как бие сърцето й. Пръстите му се заравят в косите й, дърпат ги, докато тя се засмее и каже: „Недей, Алфонсо, боли ме, Алфонсо“. Кой може да произнесе името му като нея, с чуждестранно звучене и мека настойчивост, така че едновременно да го накара да се засмее и да стопли сърцето му. Той видя как гълъбовосивите й очи угасват, скрити под сянката на дългите тежки мигли, а после отново светват. В паметта му изникнаха арабските стихове, които веднъж бяха прочели заедно: „Неведнъж съм чувал вражите стрели да свистят покрай главата ми, но не съм трепвал; чуя ли обаче шумоленето на роклята й, трепет разлюлява цялото ми тяло. Неведнъж съм чувал тръбите на връхлитащия враг, но кожата ми и сърцето са оставали студени; но чуя ли гласа й, по кожата ми полазва горещина“. Тогава стиховете го бяха подразнили: не подобаваше на един рицар да е толкова покорен. Но те бяха истински, тези сладки, робски стихове, истински като Евангелието. И сега, само като си представяше Рахел, го полазваше горещина. Как можа дори да си помисли, че ще се откаже от нея? Тя беше неговата Рахел, великолепният, макар и греховен смисъл на живота му.
	Той трябваше да си върне Рахел, трябваше да се помири с нея.
	Пътят беше само един. Алфонсо задиша тежко. Но съзна: нямаше друг път.
	Изпрати да повикат Йеуда.


	Дон Йеуда беше смел мъж, но се уплаши до смърт, когато силно разстроената Рахел се върна в дома му посред нощ.
	— Той ме оскърби така, както нито една жена не е била оскърбявана — каза само тя.
	Йеуда гореше от желание да научи подробности, но не посмя да отвори уста. Събуди Муса, помоли го да й приготви силно успокоително питие и й пожела:
	— Почини си добре, дъще моя, наспи се, за да оздравееш.
	Когато остана сам, той се опита да си представи какво се е случило. Сигурно Рахел беше помолила краля да приеме франкските евреи. Йеуда знаеше от опит колко зъл и брутален ставаше Алфонсо, когато е гневен, и как унижаваше околните. Рахел не бе понесла това унижение, бе избягала от него и сега кралят жадуваше за отмъщение. Сигурно щеше да излее злобата си върху него и върху цялото еврейство. Жертвата на Рахел и неговата собствена бяха принесени напразно.
	Йеуда се опитваше да остане спокоен, но не можеше да заспи. Не можеше да позволи всичко да свърши така, някъде непременно имаше зрънце, от което да покълне надежда. Той търсеше и размишляваше усилено. Християнският крал, колкото и да говореше за чест, не знаеше що е достойнство. Два пъти, след като обруга и оплю своя ескривано, той разбра колко много се нуждае от услугите му и отново го доближи до себе си. Той обичаше Рахел, не можеше да живее без нея, затова щеше да потърси начин да си я върне; един ден щеше да я умолява на колене да стане отново негова.


	Беше утрото на петия тишри. След по-малко от три седмици изтичаше срокът на обета, който бе дал. Йеуда, сам със себе си в тази първа безсънна нощ, знаеше, че му предстояха още много такива нощи, че щеше често да се хвърля в бездната на отчаянието и отново да се покатерва по въжето на надеждите и умело скроените планове.
	Така беше с Йеуда Ибн Езра. Но какво става с теб, Рахел? Ходиш из къщата тиха и бледа, не отронваш нито дума, в напразно очакване на вест от него. Усещаш загрижените, нежни погледи на баща си, но те не ти дават топлина и утеха. Слушаш страхливото бъбрене на дойката Саад — ох, подаръкът й, „ръката на Фатима“, се оказа безсилен, — но приказките й се плъзгат по теб, без да те засегнат.
	Извикваш в паметта си лицето, фигурата и жестовете на мъжа, познат ти от онези хубави пламенни мигове, когато душите и телата се сливаха. Но тази чудна представа се заличава от другата, от спомена за безумното, жадно, насилническо лице. Така ли изглежда рицарството, което го въодушевява? И въпреки това ти копнееш за него и знаеш, че ако те повика, ще се върнеш, ще се втурнеш към него.
	Дните минаваха. Дон Алфонсо беше в Толедо, но не повика нито Рахел, нито Йеуда. Дойде само дон Манрике, за да поиска сведения по държавните дела.
	Дойде най-свещеният ден за евреите, Йом Кипур — празникът на всеопрощението. Йеуда, който имаше много лица и беше способен на всичко, този ден беше съвсем друг. Отхвърлил от себе си дребното честолюбие, призна откровено, че така наречената му „мисия“ беше само прикритие на жаждата за власт, че в действителност той беше абсолютно нищожен, едно жалко и грешно нищо пред лицето на Бога, и тъй като преди беше по-надменен от другите, сега трябваше да се смири повече. Удари се по гърдите и се помоли с горещ срам:
	— Съгреших с главата си, като я издигнах дръзко и с гордост. Съгреших с очите си, като допуснах да гледат нагло и гневно. Съгреших със сърцето си, което преливаше от високомерие. Признавам греховете си, изповядвам се, разкайвам се. Прости ми, Боже, и ми дай опрощение.
	Сега вече той беше готов не само с разума, но и с цялото си същество да приеме онова, което идва.
	Когато след два дни кралят го повика в палата, той не се надяваше на нищо и не се боеше от нищо. „Добре дошло, добро и зло“ — повтаряше си той по пътя към крепостта и тези думи идваха право от сърцето.
	Дон Алфонсо беше смутен и го посрещна със скована надменност. Заговори надълго и нашироко за дребни дела, за трудностите, които му създаваха бароните де Аренас, както и че нямал намерение да чака дълго. Йеуда трябвало да наложи на непокорните барони много по-кратък срок, отколкото бил предложил първоначално, и ако господата не желаели да платят, той, Алфонсо, щял да им отнеме спорното село със сила. Йеуда се поклони и каза:
	— Ще направя, както заповядва твое величество.
	Алфонсо се излегна на неудобното си походно легло, скръсти ръце зад тила си и попита:
	— А как стои въпросът с моята война? Още ли не си натрупал достатъчно пари?
	— Оправи си отношенията с Арагон, господарю, и можеш да удариш — отговори делово Йеуда.
	— Все това чувам — изръмжа Алфонсо и запита, по обичая си, без преход: — Какво става с евреите, които искаше да заселиш в страната ми? Опитай се да бъдеш честен, не говори като техен брат, а като мой съветник. Няма ли поданиците ми да ме обвинят: сега се води свещена война, а нашият господар пуска в земите ни хиляди еврейски просяци?
	В миг мрачната, аскетична овладяност на Йеуда бе заменена от бурна радост.
	— Никой няма да каже такова нещо, господарю — отговори той и стана пак старият Йеуда, почтителен, сигурен в себе си, изпълнен с дързост. — Никога не бих се осмелил да те помоля да допуснеш в страната си просяци. Покорно ти предлагам, когато бегълците прекосят границата ти, да поискаш от всеки мъж доказателство, че притежава известно имущество, да кажем, на стойност не по-малко от четири златни мараведи. Новите заселници няма да бъдат бедняци, а сериозни люде, опитни в занаятите и търговията и ще ти плащат тлъсти данъци.
	Алфонсо, който много желаеше да бъде убеден, попита:
	— Мислиш ли, че ще успеем да обясним това на моите грандове и на моя народ?
	— На грандовете ти може би не, но на народа със сигурност. Твоите кастилци ще се радват на притока заселници, защото ще заживеят по-добре.
	Кралят избухна в смях:
	— Ти преувеличаваш, но вече съм ти свикнал. — После, все така небрежно, заповяда: — Нека подготвят едикта.
	Йеуда се поклони дълбоко, едната му ръка докосна пода. Още преди да се е изправил, кралят продължи:
	— Изпрати ми документите в Галиана. Днес смятам да се върна там. И, моля те, кажи на дъщеря си: ако желае да присъства на подписването, за мен ще бъде радост да я посрещна в Галиана.


	На петия ден преди изтичането на срока, който си бе поставил, дон Йеуда съобщи на парнаса Ефраим, че кралят, нашият господар, е разрешил заселването на шестте хиляди франкски евреи в Кастилия.
	— Мисля, че с това ти спестих усилието да ме отлъчиш — заключи той с престорена скромност, едва удържайки изблика на гордост. — За съжаление не мога да ти спестя дванайсетте хиляди златни мараведи за нашите франкски евреи. — И добави великодушно: — Твоя е заслугата, че ще дойдат в страната ни. Без твоята помощ нямаше да успея да се наложа.
	Дон Ефраим произнесе с бледите си устни благословията, предвидена за получаване на щастлива вест:
	— Слава тебе, Адонай, Боже наш, защото си добър и правиш добро.
	Сега вече Йеуда избухна в диво ликуване:
	— Naphtule elohim niphtalti — извоювах Божиите победи!
	Той скочи и обиколи стаята със сияйно от радост лице и леки стъпки, сякаш не усещаше земята под себе си. Нима това беше същият човек, който само преди две седмици бе рухнал под тежестта на съзнанието за своето нищожество? Надменността му отново го издигна до небето. Гръдта му беше пълна с присмех към глупците, които водеха своята свещена война за страната, която никога нямаше да притежават. Истинска свещена война, Божията война, водеше само той, Йеуда Ибн Езра. Докато другите се изтребваха взаимно и беснееха, той щеше да засели шест хиляди спасени евреи в мирната Кастилия. Вече ги виждаше да работят със сръчните си ръце и бързи умове, да издигат работилници и да садят лозя, да произвеждат и разменят полезни стоки.
	Отпразнува триумфа си със своя приятел Муса. И двамата бяха ценители на вкусните ястия и добрите вина, затова си организираха „дунуновски пир“, по примера на братята Дунун, най-прочутите чревоугодници на мюсюлманския свят. Пред Муса Йеуда можеше да се радва необуздано на успеха си. Нима той не беше Божий любимец? Ако понякога Бог му изпращаше и беди, то бе само за да усети по-пълно вкуса на щастието.
	— Знам, приятелю — отговори му с обич Муса, без да може да прикрие леката ирония в гласа си, — ти си потомък на цар Давид и Бог те носи върху дланта си над житейските несгоди. Затова и не ти е нужно всеки път да викаш на помощ острия си ум, а можеш да се ръководиш и да действаш според желанията на необузданото си сърце, също както постъпват дълбоко омразните ти рицари. С разума си проникваш дълбоко в същността им, но в делата си се ръководиш от техния принцип: никога не стой бездеен, непрекъснато прави нещо, по-добре да грешиш, отколкото да не вършиш нищо.
	Двамата се насладиха на скъпите вина и Йеуда на свой ред започна да дразни приятелски своя Муса:
	— Да, мъдрецът трябва да остане равнодушен във всеки миг от живота си и по-скоро да се остави да го пребият до смърт, отколкото да удари сам. Ти се придържаш към това правило, аз мога да го удостоверя. Ако не се бях погрижил за теб, досега щяха да са те пребили поне два-три пъти и нямаше да се наслаждаваш на това вино от долината на Рона. — И пак пиха.
	— Радвам се — отговори Муса, — че поне за тази вечер си забранил на твоя Ибн Омар да се яви при теб с поредния полуготов план за държавен договор или с нареждане за увеличаване на търговската флота. Жалко е, че часовете, в които мога спокойно да се наслаждавам на приятелството ти, са толкова редки. Ти непрекъснато славиш мира, но сам почти никога не вкусваш от него.
	— Ако взема прекалено да вкусвам от мира, какво ще остане за другите? — засмя се Йеуда.
	Муса огледа приятеля си с кротките си, засмени, проницателни очи.
	— Ти, мой Йеуда, тичаш бързо — поде вразумително той. — И никога не се спираш. Боя се, че по този начин се отдалечаваш от душата си и тя не може да те настигне. Често тичането те довежда до желаната цел, но не забравяй, че понякога не ти остава дъх. — И след малко добави: — Твърде малко са хората, които проумяват: не ние водим живота, животът води нас. Отдавна съм разбрал, че аз не съм ръката, която хвърля заровете, аз съм само един обикновен зар. Боя се, че ти никога няма да го проумееш. Но тъкмо затова те обичам и съм твой приятел.
	Двамата останаха дълго на масата, ядоха, бъбриха, пиха. После се насладиха на танцьорките, които беше поръчал Йеуда.
	През следващите седмици, когато си припомняше шегите на своя Муса, дон Йеуда се усмихваше с весело самодоволство. Всичко се нареждаше според желанията му. Два огромни товара със стоки, които беше поръчал на късмет от Далечния Изток, преминаха през опасностите на морето и войната и вече се намираха в сигурни пристанища. Посред свещената война бе подписан труден договор със съветниците на султан Саладин в изгода на Йеуда и кастилската държава. Йеуда наблюдаваше с искрено учудване как действителността в Толедо превръщаше в реалност виденията, явили се някога пред духовния му взор край разрушения фонтан в двора на кастильото. Гордостта го обгръщаше като блестящ ореол.
	Накара да му изработят герб и кралят го одобри. На него беше изобразен менор — седемсвещникът от храма на Йехова, отстрани минаваше надпис на еврейски с името и длъжността на Йеуда. Заповяда да му изработят печат с този герб и го носеше на гърдите си, както беше обичаят на предците му, на мъжете, за които разказваше Великата книга.
	Саладиновият десятък, който плащаше алхамата, беше извънредно висок, съответно голяма бе и комисионната, получавана от Йеуда. Той не желаеше да задържи тези пари за себе си. Прогонените от Париж евреи с много мъка бяха спасили един свитък от Тора, считан за най-стария известен препис на Мойсеевото петокнижие, познат под името „Сефер хилали“. Йеуда се сдоби с книгата за три хиляди мараведи; не се намери друг човек, който да дари бегълците с такава огромна сума, и то без да нарани чувствата им.
	Двамата с Муса седяха пред скъпоценния, толкова крехък пергамент, който бе предавал от поколение на поколение Божието слово и благородната, възвишена писменост на еврейския народ. Очите им бяха жадни, но и почтителни, ръцете опипваха предпазливо чудната книга.
	Първоначалното намерение на Йеуда беше да предаде свитъка на алхамата. Ала отдавна се гневеше, че всички синагоги в Толедо са твърде невзрачни. Той беше длъжен да издигне достойната рамка за тази чудодейна книга, да съгради храм, който да подслони скъпоценния ръкопис и да прослави Израил, прастарата Толедска алхама и самия него, дон Йеуда Ибн Езра. Муса изрази съмнение:
	— Нима желаеш отново да предизвикаш гнева на архиепископа и бароните?
	Йеуда се изсмя пренебрежително.
	— Длъжен съм да построя достоен дом за Бога на Израил — обясни той.
	Муса, любезен както винаги, но този път напълно сериозен, го предупреди:
	— Не снаряжавай твърде богато коня си, приятелю Йеуда. Иначе накрая ще си останеш само с юздите и чапрака, а конят ще ти избяга.
	Йеуда го потупа приятелски по рамото и продължи по предначертания си път.


>>	Четвърта глава

	Доня Леонор, която продължаваше да си живее в Бургос, не прие сериозно първите слухове за любовната връзка на Алфонсо. Дори когато я уведомиха, че кралят се е усамотил за дълго с еврейката в Галиана, тя продължи да твърди, че става дума за временно приключение. През петнайсетте години на брака им Алфонсо бе имал няколко любовни истории, но скоро се завръщаше при нея, изпълнен с момчешка непохватност. Тя не можеше да си представи, че този път нейният крал се е влюбил сериозно — и то в еврейката! Когато я видя за първи път, той почти не й обърна внимание и трябваше доня Леонор да му напомни, че е редно да й каже няколко учтиви думи. Освен това еврейката беше свободомислеща и се обличаше чуждестранно и претрупано, все неща, които трябваше да отблъснат Алфонсо.
	Не, доня Леонор не беше ревнива. Никога нямаше да забрави историята на майка си, Елинор дьо Гиен, тя беше вечно жив, заплашителен пример пред очите й. Години наред майка й бе измъчвала баща й, Хенри Английски, с дивата си ревност и накрая той се бе принудил да я хвърли в затвора. Леонор нямаше да постъпи като нея. Любовта на Алфонсо към еврейката щеше да угасне и историята да се забрави като предишните му приключения.
	Минаха седмици, минаха месеци, Алфонсо се държеше здраво за онази доня Рахел. По едно време Леонор разбра, че вече не можеше да си помогне с разумни доводи и изчакване. До този момент бе убедена, че красивите романи в стихове, които й изпращаше сестра й от Труа и които бе слушала в изпълнение на франкските рицари и певци, са само фантазии. Самата тя се беше вживяла в ролята на някои от онези красиви, духовно издигнати жени, Гуинивиър или Изолда, заради които най-могъщите рицари, един Ланселот, един Тристан, рискуваха честта и живота си. А сега се оказа, че тези безумни, нелепи истории не бяха измислени от стихоплетците, а са били взети от самия живот. Че те бяха страшната действителност на нейния мъж, на нейния рицар и любим, на нейния Алфонсо!
	Обзе я гняв срещу този Алфонсо, който се отплащаше по такъв начин за любовта й, за ведрия и спокоен нрав, за кралските й дела, за раждането на инфанта. Но още по-страшна бе омразата й срещу момичето, срещу еврейката, уличницата, която бе посмяла да й открадне мъжа, свързан с нея в свещен християнски брак и след като двамата бяха живели в разбирателство цели петнайсет години.
	Ала тя нямаше да се поддаде на гнева и омразата, както бе сторила майка й. Трябваше да бъде умна, защото противникът й беше най-умният мъж в кралството, Ибн Езра, и именно тя, нещастната глупачка, го бе повикала да й служи.
	Леонор беше умна. Успя да овладее гнева си. Отказа да вярва в онова, което ставаше в Галиана, отричаше го дори пред най-доверените си хора. Архиепископът на Бургос, близък и искрен приятел, я посети и заговори загрижено за вършещото се зло. Леонор наложи на лицето си каменната маска на кралица и го погледна отчуждено, с неразбиращ вид; божият служител млъкна смутено.
	Не, доня Леонор не знаеше нищо за Галиана, тя не предприе нищо срещу Алфонсо, нито срещу любовницата му, не се оплака пред никого.
	Ала смени политиката си. Всички господа в двора се слисаха, когато кралицата изведнъж обяви, че неутралитетът на Кастилия е глупав и скандален. Цялата страна разбирала, че средствата за военния поход са налице, че кралството може да вземе участие в свещената война. Крайно време било да започнат.
	Тя знаеше: щом излезе на бойното поле, Алфонсо ще забрави любовта си към еврейката; това беше сигурно като две и две.
	А тя ще създаде всички условия за включването на Кастилия във войната. Тя ще осъществи съюза с Арагон. Усмивката й беше дълбока и зла. Безумната страст на Алфонсо имаше и някои предимства и едно от тях е, че щеше да й помогне да смекчи сърцето на дон Педро. Арагонецът трябваше да разбере, че Алфонсо е човек на внезапните настроения, че страда от пристъпи на лудост; тя щеше да му обясни, че онази злощастна обида е била резултат именно от такова временно умопомрачение, и той щеше да прости и да забрави.
	Тя изпрати поверително послание на дон Педро и с изискани, добре завоалирани и в същото време будещи съчувствие изрази му даде да разбере, че копнее да го види. Писмото замина за Арагон с дон Луис, секретар на приятеля й, архиепископа на Бургос.
	Младият крал беше разтърсен до дън душа от любовната история на Алфонсо. При цялата си омраза той продължаваше да вижда в него олицетворение на рицарския идеал, а безумната и безогледна страст на Алфонсо бе още едно потвърждение за това. Както Ланселот и Тристан бяха пожертвали всичко за своите дами, така и Алфонсо рискуваше рицарската си чест и кралското си име за жената, в която се е влюбил. А фактът, че тази жена е еврейка, придаваше на приключението особен тъмен блясък. По цял свят се разказваха истории за кръстоносците, пламнали от любов по мюсюлмански жени в светите земи. Дон Педро потръпваше при мисълта за кралския си братовчед, който се отричаше от християнската си вяра и излагаше на опасност безсмъртната си душа, но и се възхищаваше от дързостта му.
	Той прочете писмото на доня Леонор, разкъсван между тези противоречиви чувства. Чуваше гласа й, виждаше пред себе си изисканата, достойна за любов дама, изпитваше дълбоко съчувствие към благородната жена, обвързана за цял живот с овладяния от безумие и обсебен от сатаната Алфонсо. Тя беше дама в беда и той беше длъжен да й помогне.
	Освен всичко друго, от началото на кръстоносния поход той се измъчваше жестоко от бездействието си. Беше направил всички необходими приготовления, за да нападне мюсюлманската Валенсия, даже бе проводил пратеници при емира, които, позовавайки се на стари договори, изискваха от него да плаща данъци. Дон Йозеф Ибн Езра трябваше да положи големи усилия, за да оправи отношенията със съседите. Министърът прилагаше все нови и нови хитрости, за да задържи необуздания си господар в коловозите на „позорния“ мир.
	При тези обстоятелства посланието на доня Леонор намери искрен отклик у дон Педро. Но жестоката обида, която му бе нанесена, не му позволи да замине за Бургос и пръв да предложи помирение. В Бургос бяха предвидили това и пратеникът на доня Леонор, благочестивият и изобретателен секретар дон Луис, предложи приемлив изход. Нима в тези трудни времена не подобаваше на един християнски крал да направи поклонение в Сантяго де Компостела? Ако на път за светото място дон Педро мине през Бургос, доня Леонор ще бъде щастлива да го приеме.
	Дон Педро мина през Бургос.
	Доня Леонор отбеляза със задоволство, че младият крал все още е запленен от нея и я обожаваше с целия плам на рицарската си душа. С няколко неумели думи той се постара да изрази съчувствието си. Тя се престори, че го разбира, но не скри тъгата си. Погледна го многозначително и спокойно му обясни, че ако сключи договор с Кастилия и по този начин даде възможност на испанските кралства да вземат участие в кръстоносния поход, ще окаже безценна услуга не само на християнството, но и лично на нея, Леонор; защото с тази постъпка ще освободи от ноктите на злите духове един велик владетел и господар, към когото тя е много привързана, и ще му помогне да се възвърне към истинската си благородна същност. Младежът седеше смутен, играеше си с ръкавицата си, не знаеше какво да каже. Тя разбирала, продължи доня Леонор, че дон Педро се измъчва от съмнения дали трябва да влезе в съюз с човека, който му е нанесъл такава тежка обида. Но може би Алфонсо ще изяви готовност да разсее недоверието му с дела.
	Както се очакваше, дон Педро попита какви биха могли да бъдат тези дела. Планът й беше обмислен във всички подробности. Алфонсо, разясни тя, можел да признае сюзеренната власт на Арагон над бароните де Кастро и за да докаже добрата си воля, да изплати на управляващия барон де Кастро голямо обезщетение за убития брат; може би Алфонсо ще се съгласи дори да върне на рода де Кастро отнетото кастильо в Толедо.
	Леонор разчиташе, че Алфонсо в никакъв случай не би провалил така желания от него кръстоносен поход, като откаже да изпълни това условие в договора; а ако отнеме кастильото на евреина и при безмерната наглост на дон Йеуда, може да се очаква пълен разрив с рода Ибн Езра.
	Дон Педро беше объркан. Тази компромисна стъпка наистина би поправила сторената несправедливост. Благородната жена насреща му бе вперила в него очи, изпълнени с няма молба. Намекът й, че като освободи Алфонсо от ноктите на сатанинската дъщеря, той ще й окаже лична услуга на рицар и обожател, намери дълбок отклик в младата му душа. Сериозното, потъмняло от тъга лице на великата кралица го развълнува силно. Той целуна ръката й и заяви, че ще обмисли внимателно предложението й; не можел да си представи по-добра съдба от тази да потегли на война в името на Христа и за нея, доня Леонор.


	След като Рахел се върна в Галиана, дон Алфонсо я обичаше повече от всякога. Понякога, гледайки благородното й лице, се срамуваше, че я бе нападнал така грубо; тя беше дама, дамата на сърцето му, а той я насили, постъпи безчестно с нея. Друг път споменът за случилото се през онази нощ на насилие и отчаяна съпротива му доставяше злобно удоволствие и той изпитваше необуздано желание да я оскърби отново. Когато тя се забравяше в прегръдката повече от него, това беше още една победа над душата й, която го изпълваше с мрачно удовлетворение.
	Въпреки противоречивите си чувства, той й беше благодарен, защото тя не му напомни за онази злощастна нощ с нито една дума, дори с дребен жест. Веднага след връщането си го бе попитала страхливо каква е тази рана на ръката му; защото резките и белегът, оставени от счупените стъкла на месузата, зарастваха бавно. Той й отговори уклончиво и изпита облекчение, когато тя не попита нищо повече; не го попита и защо цистерните на раби Ханан са засипани и кой го е сторил.
	Разбира се, тя не бе забравила онази нощ и нямаше да я забрави. Но онова, за което копнееше и от което се боеше до смърт, бе станало действителност: позорът не бе позорен, подлостта не беше подла, щом изхождаха от него. А понякога, когато беше в прегръдките му, тя дори копнееше за дивашкото лице на любимия си в онези минути на насилие и злоба.
	Стремежът й да го промени, да го превърне от рицар в човек, се оказа суетен и напразен като ударите на морските вълни в скалите. Това не я натъжи: тя обичаше рицаря. Безсмисленото геройство, мършавото, с изпъкнали скули, сякаш изрязано от дърво мъжко лице и смесицата от изисканост и бруталност я възхищаваха все по-силно.
	От всички книги на Библията най-любима й стана „Песен на песните“. Нареди да изпишат стихове от нея по стените на спалнята й. „Непобедима като смъртта е любовта. Държи здраво като гроба. Жаравата й разпалва буен огън като светкавиците на Йехова. Пороят не може да я угаси, реката не може да я задуши.“ Преведе стиховете на Алфонсо и той я изслуша със сериозно лице. Помоли я да му ги повтори, помоли я да му ги каже на еврейски.
	— Не звучи зле — прецени той. — Добри са.
	Откакто му бе подарила арабските доспехи, той знаеше, че тя обичаше и воина Алфонсо. Но ревността му към баща й и мъдрия Муса беше изострила сетивата му и той усещаше, че разумът й, както и преди се противеше да разбере доброто и героичното у него. Затова се опитваше да й го обясни и проявяваше отчаяно, страстно усърдие. Войната беше Божия повеля, воинската слава най-висшето, което мъжът можеше да постигне. Едва във време на война ставаше ясно годни ли са за живот мъжете, годни ли са народите. Нима евреите също не бяха имали своите Самсон и Гидеон, Давид и Юда Макавей? И как можеше един крал да управлява без война? Кралят се нуждаеше от верни следовници, те чакаха възнаграждението си от него, и с право. Затова той беше длъжен да присъединява към кралството си нови земи, с които да се отплаща за верността на васалите си — а откъде можеше да вземе тези земи, ако не от врага? Кралете бяха поставени от Бога, за да събират плячка и да умножават земите си. Той, Алфонсо, бил умерен, не алчен като тъста си Хенри Английски или като римския император Фридрих, не желаел да завладее целия свят. Бил готов да се откаже от земите, разположени зад Пиренеите. Искал само Испания, но цялата, християнската и мюсюлманската.
	Рахел виждаше своя Алфонсо в цялата му рицарска дръзновеност и злокобност. Усещаше неустоимата му привлекателна сила, но и огромната заплаха, която се излъчваше от този потомък на франкските и готските варвари, убеден, че той и само той е определен от Бога да владее полуострова.
	Той й разказваше за великото и благородно изкуство да се води война. Самият той владееше това изкуство във всичките му тънкости и макар да не беше Александър или Цезар, се смяташе роден пълководец. Инстинктът му подсказваше кога да пусне в бой лековъоръжените рицари и кога тежките, умееше да преценява с един поглед годността на терена, намираше без усилия най-подходящото място за засада и издебване на неприятели. Ако не побеждаваше винаги, то бе само защото му липсваше една от досадните пълководчески добродетели: търпението.
	Като й разказваше колко много кървави битки е преживял и колко врагове са паднали от неговата ръка, тя твърде рядко отговаряше според очакванията му. Случваше се да запита: Колко бяха мъртвите? Три хиляди от другите и две хиляди от твоите? Във въпроса й имаше не толкова обвинение, колкото потиснатост, болезнено учудване. А после се затваряше в себе си и потъваше в мрачна самота, от която той не бе в състояние да я изтръгне. Мълчанието й беше толкова красноречиво, че го раздразваше повече от гневните възражения.
	Веднъж, когато Рахел отново бе потънала в своето мълчание, Алфонсо избухна враждебно:
	— Знаеш ли кой разби стъклото на твоя амулет, на твоята месуза? Аз. Ето с тази ръка. Аз заповядах да засипят цистерните на твоя раби Ханан. Нарочно.
	Тя не отговори. Алфонсо задиша тежко, скочи, направи няколко крачки, върна се, седна отново при нея, заговори за друго. Прекъсна се. Понечи да се извини. Тя сложи меко ръка на устата му.
	Колкото и да мразеше чуждото в нея, Алфонсо знаеше, че никога няма да престане да я обича. „Et nuno et semper et in saecula saecolorump amen“* — казваше си той, съзнавайки, че върши грях. Беше продал безсмъртната си душа; вече бе напълно уверен, че никога няма да му се удаде да я спечели за своята вяра. Това не го дразнеше. Престана да излиза извън кръга, който сам си бе очертал, затвори се упорито в своя грях.
	[* Сега, и винаги, и вовеки веков, амин (лат.). — Б.пр.]
	Каноникът дон Родриге вече не говореше с краля за Галиана. Нямаше смисъл; двамата си бяха казали всичко, което бе възможно в този случай. Но макар че продължаваше да гледа на своя грях като на кралска привилегия, която никой свещеник нямаше право да му оспори, Алфонсо се чувстваше потиснат от безмълвната тъга на своя добър приятел и се замисли как да му покаже обичта и признателността си.
	Без да се съобразява с архиепископа, той издаде едикт, който въвеждаше в испанските земи римското летоброене, вече възприето от целия западен свят. Дон Родриге, трогнат и благодарен въпреки укорната си печал, отговори с признателност:
	— Добре постъпи, дон Алфонсо.
	Архиепископът, който не смееше да укори своя крал за недостойното му поведение, се нахвърли с груби думи срещу едикта за датирането на писмата. Обвини Алфонсо, че доброволно е предал една от най-важните привилегии на испанската църква, и то без нужда, само за да улесни няколко чужденци. Никой от предците му не се бил отказвал с толкова лека ръка от толкова ценно богатство. Алфонсо знаеше, че причината не беше в едикта; архиепископът беше побеснял от гняв заради Галиана и се опитваше да накара провинения да се разкае. Затова му отговори, както подобава: Като крал той се принудил да отхвърли някои неправомерни искания на папата и сега се радвал, че може да умилостиви светия отец с изпълнението на тази маловажна негова молба. Освен това Рим бил прав. Като водели леточислението си според най-великото събитие в собствената си история, испанците проявявали нехристиянска гордост; колкото и важен да е фактът, че император Август им е дал граждански права, всички признавали, че рождението на Христос е много по-важно за света и разбира се, за полуострова.
	Радостта на Алфонсо, че е доставил удоволствие на угрижения Родриге, не трая дълго. Премълчаваният грях не преставаше да го мъчи. Една сутрин след утринната литургия той попита слисания каплан на кралския замък:
	— Кажи ми, достопочтени брате, какво всъщност е грехът?
	Младият свещеник, поласкан от необичайния въпрос на дон Алфонсо, отвърна:
	— Позволи, господарю, да ти цитирам мнението на свети Августин. Грях, казва той, е да се извършват действия, за които човек знае, че са забранени, и от които е свободен да се въздържа.
	— Благодаря ти, достопочтени брате — отговори сериозно кралят, а после дълго мисли върху мъдрото изказване на големия църковен отец. Накрая обаче вдигна рамене и си каза, че кръстоносният поход така и така ще измие всичките му грехове, ако наистина има такива.
	Макар че никой не се осмеляваше да укорява открито краля, в страната се носеха какви ли не слухове. Градинарят Белардо му разказа, че лошите хора наричали нашата господарка доня Рахел изчадие на дявола и разпространявали слуха, че една нечестива еврейка била омагьосала дон Алфонсо.
	Тези злобни приказки още повече затвърдиха решителността на краля да остане верен на доня Рахел. Той настоя тя да изминава каменния път от Галиана до кастильо Ибн Езра в открита носилка. Много от минувачите се хилеха злобно в лицето й, този или онзи й подвикваше злобно:
	— Дяволица, вещица!
	Но Рахел съвсем не приличаше на адско изчадие; тя вече не изглеждаше като момиче, а се отличаваше с нова, знаеща, съдбовна красота и народът я разбираше. Хората, които по-рано я хулеха, сега мълчаха; никой не се чудеше, че кралят си е избрал тази изключителна красавица, повечето одобряваха избора му.
	— Ей, красавице! — подвикваха й те и й се радваха. Някой й измисли прозвището La Fermosa — хубавицата, появиха се и весели, чувствени, възторжени романси за любовта на краля към красивата еврейка.
	От време на време Алфонсо държеше лично да придружава любимата си при отиванията й в града. Той яздеше гордо редом с носилката и виковете „Да живее благородният Алфонсо!“ се смесваха с виковете „Да живее Хубавицата!“.
	Одобрителните подвиквания на простия народ накараха Рахел да осъзнае, че тя бе „бараганата“ на краля, неговата наложница. Но тя нямаше причини да се срамува от положението си.
	Алфонсо се вживяваше все по-дълбоко в атмосферата на Галиана. Беше убеден, че Бог го е взел под особената си закрила и че всеки заобиколен път му е изпратен от провидението и в крайна сметка ще го отведе до целта.
	Той вече не отказваше да урежда държавните дела в Галиана. Повечето от грандовете му приемаха поканата да посетят летния дворец като доказателство за особена милост и дори като отличие. Случваше се някой от тях да застане в недоумение пред месузата. В такива случаи Алфонсо се усмихваше благосклонно и обясняваше:
	— Това е един много полезен амулет. Помага срещу зли погледи и предотвратява самозаблуди.
	Някои от господата обаче измисляха прозрачни претексти и се стараеха да стоят далече от Галиана. Алфонсо запомни имената им.


	В делово и любезно послание доня Леонор съобщи на краля за посещението на дон Педро и за своята убеденост, че съюзът с Арагон може да бъде осъществен въпреки всички препятствия, което означава, че походът срещу неверниците може да започне много скоро. Имала голямо желание да дойде лично в Толедо, за да се посъветва с Алфонсо, но заболяването на инфанта Енрике не й позволявало да предприеме това пътуване. Затова го молела незабавно да дойде при нея.
	Кралят разбра веднага, че повече не биваше да отлага срещата с доня Леонор, но се утеши с разсъждението, че предстоящите важни държавни дела изместваха на заден план личните неразбирателства и той можеше да се яви пред своята кралица без предишната неловкост.
	Кралят съобщи на Йеуда, че след два дни ще замине за Бургос.
	От известно време Алфонсо се срещаше често със своя ескривано, двамата се чувстваха странно свързани. Кралят имаше нужда от ловкостта на верния си служител. Все така силно копнееше да започне своята свещена война, но не искаше да прибързва, затова се вслушваше във възраженията на Йеуда. От своя страна евреинът познаваше краля по-добре, отколкото се познаваше самият той. Знаеше, че Алфонсо не може да се откъсне от Галиана и дълбоко в себе си, подсъзнателно, полускрито, е доволен от усилията му да осуети съюза с Арагон и започването на похода. Откакто успя да измоли от Алфонсо заселването на франкските евреи, Йеуда беше сигурен, че го държи здраво в ръцете си, и се радваше на властта си да внушава на варварския крал ум и разум, както Бог бе вдъхнал живот на Адам.
	Предстоящото пътуване на дон Алфонсо не беше особена изненада за него. Братовчедът дон Йозеф го бе уведомил за преговорите между кралицата и арагонския княз. Дамата беше умна, но той можеше да се мери с нея и беше подготвил насрещни ходове.
	Боял се, отговори той на Алфонсо, че подведена от желанието си да ускори свещената война, кралицата подценявала трудностите около сключването на съюзния договор с Арагон. Затова било добре кралят да вземе със себе си в Бургос благородния дон Манрике и самия него, Йеуда, за да могат със скромните си сили да подкрепят стремежите на доня Леонор.
	Алфонсо се обърка. Предложението на Йеуда беше добре дошло. Ако заминеше за Бургос с голяма свита и най-верните си сподвижници, срещата с доня Леонор щеше напълно да загуби характера си на семейна кавга; освен това беше желателно да сравни нейните преценки с тези на съветниците си. Но как ли щеше да реагира Леонор, когато кралят заведе в Бургос бащата на наложницата си?
	— Нима ще оставим доня Рахел съвсем сама тук? — попита малко тромаво той. Тази загриженост зарадва Йеуда и го сближи още повече с краля. Доня Рахел, отвърна с почтителна доверчивост той, можела да прекара това време в кастильо Ибн Езра. Там щяла да бъде в безопасност и да се радва на съветите на мъдрия Муса Ибн Дауд; освен това достопочтеният дон Родриге можел да я навестява всеки ден.
	Доня Леонор посрещна краля с такава приветлива непринуденост, сякаш се бяха разделили едва вчера. Той я прегърна и целуна, както изискваше куртоазията. Поздрави и децата си. Помилва бледия, дребен инфант, но не повярва в болестта му. Поговори нежно и успокоително с недружелюбната принцеса Беренгария, която очевидно знаеше за живота му в Галиана и не го одобряваше. Тя се държа гордо и церемониално. Посещението на дон Педро бе събудило надеждите й, макар да знаеше, че без перспективата да получи короната на Кастилия тя не е желаната кралица за Арагон.
	Доня Леонор бе поканила и дон Педро, но младият крал не можа да победи своето огорчение от Алфонсо и вместо да се яви лично, изпрати първия си министър, дон Йозеф Ибн Езра.
	Двамата братовчеди се срещнаха още преди коронния съвет, който трябваше да се състои при доня Леонор. Дон Йозеф посрещна надменния си роднина с нарастваща неприязън. Бе изпитал гняв и тъга, когато Йеуда предаде дъщеря си в ръцете на варварския крал, за да го обвърже по-тясно към себе си. Самият той бе изразил почитта си към Бога и готовността да му служи, като бе допуснал в Арагон малък брой франкски бегълци; но не смееше да ги засели масово в Сефарад и изказваше същите опасения като дон Ефраим. А фактът, че Йеуда използваше слабостта на Алфонсо към дъщеря му, за да направлява съдбините на страната и еврейството, според него беше дръзка, кощунствена игра. Както и преди обаче, двамата бяха обединени от стремежа да опазят от война полуострова и всички евреи в него. Затова дон Йозеф бе предупредил братовчед си за интригите на доня Леонор, затова беше и днешната среща.
	— Позволи ми да ти благодаря и устно, дон Йозеф — започна учтиво Йеуда. — От писмото ти разбрах, че сте намерили формулата, според която ще бъде сключен съюзът и ще има единно главно командване.
	— Да — отговори сухо дон Йозеф. — Войната срещу мюсюлманите предстои непосредствено и трябва да вземем всички мерки. Твоята доня Леонор вложи учудващо много енергия и хитрост, за да направи помирителните предложения приятни за моя господар. — Той го погледна строго в лицето и продължи настойчиво: — Очевидно не само желанието за участие в свещената война е подтикнало твоята кралица да прояви такова великодушие. — И накрая, не без злобно задоволство, разкри онова, което не бе съобщил в писмата си: — Доня Леонор иска да върне кастильото на Кастро като обезщетение за убития му брат.
	Йеуда не можа да предотврати побледняването си. Представата, че може би ще се наложи да напусне дома на дедите си, разкъса сърцето му. Но бързо се утеши: той си бе издигнал в Толедо много по-красив, по-добре укрепен, макар и невидим замък, по-здрав и от най-могъщите каменни сгради. Гласът му прозвуча спокойно:
	— Не ми е лесно да се откажа от този дом и ти знаеш кои са причините, дон Йозеф. Но щом моята кралица го е обещала на Арагон, аз няма да проваля сключването на съюзния договор с отказа си.
	Дон Йозеф го погледна изненадано; вероятно братовчед му беше сигурен, че ще си остане в кастильото, щом прие новината с такова спокойствие.
	Йеуда възвърна бързо самоувереността си, онова чувство на дръзка сигурност, което го изпълваше през последните седмици и месеци. Още докато говореше, в ума му се оформи план как да предотврати коварството на доня Леонор с по-добро коварство. Очертанията на този план все още бяха неясни, но той бе убеден, че в подходящото време ще придобият ясна и завършена форма.
	Още сега трябваше да постави основата. Делово, с прецизността на опитен търговец, той обясни:
	— Надявам се, че формулата на обединението ще издържи на строгата проверка, на която ние с теб сме длъжни да я подложим, дон Йозеф. Откровено казано, аз виждам доста сериозни трудности. — И той изброи десетина стопански въпроса, по които Арагон и Кастилия спореха от десетилетия насам. Двете страни си оспорваха данъчните права върху някои градове, не можеха да уеднаквят вносните и износните мита, да си поделят правата върху пазарите. — Ако очакваш от мен да отстъпя по всички тези въпроси, дон Йозеф — заключи с добре изиграна веселост той, — твоят Арагон за кратко време ще придобие пълна власт над моята Кастилия.
	Дон Йозеф разбра веднага накъде биеше Йеуда. Спорните въпроси бяха неизбродна територия и с малко повече ловкост можеха да доведат до провал на преговорите. Признавайки хитростта на Йеуда, той изрази съгласие с намерението му, като отговори със същата привидна лековатост на едър търговец:
	— След като моят крал е склонен да забрави обидата, която му нанесоха, ти би могъл да направиш отстъпки по някои стопански въпроси.
	— Значи ти ще настояваш на всички ваши искания? — попита без заобикалки Йеуда.
	— Длъжен съм — отвърна просто дон Йозеф и: — Със сигурност ще настоявам — заключи твърдо той.
	Дон Йеуда, сериозен и угрижен, заяви:
	— Уверен съм, че моят крал не по-малко от твоя желае да води война срещу мюсюлманите, но ако сте неотстъпчиви, съюзът може и да не се осъществи.
	— Бих съжалявал твърде много, ако не ни се удаде да се обединим — заключи дон Йозеф и двамата мъже се погледнаха, без да се усмихнат.
	Съвещанието, на което трябваше да бъде обсъден въпросът за съюза с Арагон, се състоя в голямата приемна зала на замъка. На стената бяха окачени знамената на Кастилия и Толедо, на входа стояха стражи, за дон Алфонсо и доня Леонор бяха подготвени високи столове. Архиепископът бе побързал да пристигне от Толедо. От членовете на курията липсваше само дон Родриге.
	Внушителна в тежката си, разкошна официална роба и въпреки това крехка и грациозна, доня Леонор седна на високия си стол. Дружелюбно, със самочувствие на благородна дама, тя огледа събралите се в залата господа. Тържествуваше вътрешно. Всички, които седяха насреща й, бяха твърдо решени да изтръгнат дон Алфонсо от опасното обаяние на Галиана и да го спасят в чистия въздух на свещената война. Алфонсо също го искаше. Единственият й враг беше евреинът. С присъщото си безсрамие той бе натрапил присъствието си на Алфонсо, но тя беше подготвена и щеше да намери начин да го обезвреди.
	Пръв заговори дон Манрике. Преговорите напреднали твърде много, затова сметнали за уместно да уведомят и Светия отец — папата, и един от легатите му, кардинал Грегор Сан Анджело, бил вече на път, за да помогне на кралете да уредят разногласията си.
	— Кой е уведомил папата за преговорите? — попита мрачно дон Алфонсо. — Дон Педро ли?
	— Аз му писах — отвърна приветливо доня Леонор.
	Дон Манрике изложи клаузите на проектодоговора. Армиите на двете страни ще имат единно командване. В щаба на арагонската армия ще работят кастилски рицари, а представители на Арагон ще се включат в кастилското командване. Дон Педро се задължаваше да се вслушва в съветите на дон Алфонсо с уважението, което по-младият рицар дължеше на по-възрастния.
	— Да се вслушва? — попита дон Алфонсо.
	— Точно така — потвърди дон Манрике.
	— Не можахте ли да постигнете по-ясна формулировка? — попита Алфонсо.
	— Не — отговори доня Леонор.
	— Какви други клаузи съдържа договорът? — попита след кратко мълчание кралят.
	Арагон поставя три главни условия, продължи доклада си дон Манрике. Първо, Кастилия да се откаже от сюзеренните си права над Арагон. Макар да знаеше за това условие, дон Алфонсо не можа да сдържи гневното си изръмжаване.
	— Второ — продължи Манрике, — Арагон изисква от Кастилия да задоволи исканията на арагонския васал Гутиере де Кастро.
	Никой не беше уведомил дон Алфонсо за това условие. Той скочи от стола си и се обърна към своята кралица:
	— Искат да платя обезщетение на Кастро? — Гласът му беше заплашително тих.
	— Никой не говори за обезщетение — опита се да го успокои дон Манрике. — Думата изобщо не е спомената.
	— Младият дон Педро е съумял да се възползва от затрудненото ми положение — промълви горчиво кралят. — Крие се зад Кастро, за да ме унизи. А Рим изпраща своя кардинал, за да стане свидетел на позора ми.
	— Не е позорно — намеси се със звънкия си глас доня Леонор — да принесеш жертва, за да си осигуриш участие в свещената война. Но би било позор, ако оставим кардинала да си тръгне от Кастилия, без да сме подписали съюзния договор. Тогава цялото християнство би се присмяло на бездейния дон Алфонсо, и с право.
	Придворните седяха изтръпнали. Знамената на Кастилия и Толедо висяха безпомощно на прътовете си. Блед, изпълнен с безмерна злоба, дон Алфонсо се взираше в лицето на своята кралица. Докато бяха сами, тя не го укори с нито една дума, сякаш Галиана не съществуваше; студено и пресметливо изчака коронния съвет, за да му хвърли в лицето — пред съветниците му, пред най-близките му приятели, пред националните знамена! — че го смята за страхливец и предател, тук и сега, със злобна отмъстителност. Тя наистина беше дете на необузданата си майка.
	Ала доня Леонор не сведе големите си зелени очи пред бурята, която бушуваше в очите на Алфонсо, даже тихата, неопределена усмивка не изчезна от кроткото й лице. Кралят трябваше да потисне гнева си. Не можеше да се кара с нея пред доверените си люде, знаеше, че никой няма да го подкрепи — даже евреинът.
	— Какво обезщетение изисква от мен барон Кастро? — попита дрезгаво той.
	Вместо Манрике отговори доня Леонор:
	— Изискванията му са дръзки, но бих казала, че имат своите основания. Трябва да му платим уговорения откуп за пленниците от Куенка и да му върнем кастильото в Толедо.
	Отново настана дълбоко мълчание, нарушавано само от тежкото дишане на дон Алфонсо. Не беше особено прилично, но всички присъстващи устремиха жадни погледи към лицето на дон Йеуда.
	Архиепископът — той беше седнал колкото се може по-далече от евреина и дори не бе го поздравил — взе думата и гръмкият му глас отекна в голямата зала:
	— Предложението засяга чувствително твоята чест, господарю — заяви тържествено той, — но свещената война ще заличи всички позорни петна.
	Доня Леонор се обърна приветливо към Йеуда:
	— Какъв е твоят съвет, господин ескривано?
	— Струва ми се — отговори спокойно Йеуда, — че онзи непокорен барон очаква твърде много от негово величество краля на Кастилия. Но аз не съм сведущ по въпросите на честта и щом достопочтеният архиепископ ни уверява, че участието в свещената война си струва униженията, аз нямам какво да възразя. Що се отнася до самия мен, зная, че ще ме боли много, ако изгубя дома на предците си, който си възвърнах по Божията и кралската милост и на подобаващо висока цена и който радва искрено сърцето ми. Но моите собствени желания и суети, както и личното ми достойнство, трябва да отстъпят на заден план, когато кралят, нашият господар, се стреми да постигне високата си цел. Ако това ще подпомогне сключването на договора и участието ти в кръстоносния поход, господарю, аз с готовност ще ти върна кастильо Ибн Езра с всичко, което съм съградил и внесъл в него, като ще поискам в отплата само половината от онова, което внесох в хазната ти.
	Йеуда беше подготвил много внимателно тази реч, но не успя да се овладее напълно и леко фъфлеше от вълнение.
	Никой не беше очаквал, че евреинът ще се откаже с такава лекота от скъпоценното си притежание. Алфонсо гледаше смаяно своя ескривано, даже доня Леонор едва успя да запази непринуденото изражение на лицето си. Какво коварство се криеше зад този доброволен отказ?
	Младият Гарсеран де Лара се отърси пръв от вцепенението и извика весело:
	— Значи всичко е уредено и можем още утре да потеглим на война!
	Обаче:
	— Доколкото си спомням, ти спомена, че Арагон е поставил три условия, благородни дон Манрике? — попита скромно Йеуда.
	— Така е — потвърди Манрике, — но третата точка няма особено значение. Арагон желае някои концесии по старите спорни въпроси за разни мита, пазарни права, заложени градове и други подобни дреболии.
	Йеуда не пропусна да отбележи колко силно въздействие бе оказал върху присъстващите бързият му отказ от кастильото и сега ликуваше вътрешно. Хората, които седяха около него, бяха врагове. Те искаха да воюват и да унищожат онова, което той бе изградил благодарение на ума си и на Божията помощ. Но те няма да получат своята война, тези рицари, тези глупаци, а той ще си запази кастильото. Планът му беше разработен във всички подробности, той се чувстваше сигурен, щастието беше висша милост и Бог го бе удостоил с благоволението си. Като ловец, който дразни кучетата си, той пожела да се увери в превъзходството си над останалите.
	— Имаш ли списък на поисканите концесии, дон Манрике? — попита учтиво той. Манрике му подаде пергамента, Йеуда го прегледа бегло. — Тези деветнайсет точки съвсем не са толкова безобидни, колкото изглеждат — отбеляза спокойно той. — Искат от нас да се откажем от доходите на град Логроньо, а той е станал център на нашата търговия с вино; градът и областта Риоха са освободени от данъци за три години, за да поощрим развитието на винопроизводството и търговията.
	— Ако разбирам добре — прекъсна го презрително архиепископът, — евреинът се е разтревожил, че докато трае свещената война, доходите на кралската хазна ще намалеят. Вероятно е прав. Но който е решил да завладее обетованата земя, не бива да се бои от похода през пустинята и да хленчи за котлите с месо в Египет.
	Без да си даде труд да отговори на тази груба забележка, Йеуда се обърна към краля:
	— През последните години твоето стопанство, господарю, достигна стопанството на Арагон. Много от предприятията, които създадохме, процъфтяват и носят добри доходи. Съгласно хитрия договор, скалъпен от съветниците на младия арагонски крал, ние ще трябва да отстъпим на Арагон именно тези предприятия. Сделката, която ти предлагат, е опасна, господарю. Ако отстъпиш по тези деветнайсет точки, само след няколко години Арагон ще има решаващо икономическо превъзходство над Кастилия. Крал Педро има много способен ковчежник. Ако приемеш тези условия, вече няма да можем да се мерим с Арагон.
	Никой не намери какво да отговори.
	— Трябва ли да предадем делото на Христос заради търговията с вино в Логроньо? — изрева гневно дон Мартин.
	— Дон Педро не е алчен за пари — подкрепи го доня Леонор. — След като задоволихме най-важните му изисквания, той няма да се пазари за дребни печалби.
	— Прощавай, господарке — възрази почтително дон Йеуда, — тук не става въпрос за дребни печалби, а за това коя ще бъде водещата сила на полуострова. Двете страни водят този спор в продължение на десетилетия не от чист егоизъм. Затова ме е страх, че няма да постигнем толкова бързо съгласие с Арагон.
	Господата се спогледаха безпомощно. Спорните въпроси, които се обсъждаха сега, бяха неясни; може би Кастилия наистина щеше да се лиши от важни привилегии, макар че много по-вероятно беше двамата еврейски министри да правят интриги, за да протакат включването на испанските владетели в свещената война.
	Алфонсо бе не по-малко изненадан и объркан от другите. Беше му приятно, че има основателна причина да избегне униженията, на които искаха да го подложат доня Леонор и онова хлапе Педро. А перспективата да остане още известно време с Рахел го направи повече от щастлив. Вероятно евреинът имаше право и ако той отстъпеше на дон Педро по въпроса за вината и други подобни глупости, щеше да се откаже от водещата си роля в Испания, да застраши наследството на сина си. Но дълбоко в себе си и той като другите подозираше, че Йеуда е решен да му попречи да воюва.
	За да прикрие обезпокояващата смесица от радост и чувство за вина, той попита грубо:
	— Да не искаш да преговаряме още месеци, или може би години, само защото вие с братовчед ти не можете да постигнете съгласие? — И след кратко мълчание: — Какво предлагаш?
	Йеуда беше обмислил как да отговори на този въпрос и не се затрудни.
	— Сделката е трудна и намирането на правилното решение ще трае дълго. Мисля, че най-удачно е да привлечем неутрален арбитър с неоспорим авторитет.
	Никой не разбра накъде биеше евреинът. Само архиепископът извика въодушевено:
	— Ами да! Да се обърнем към Светия отец! Кардиналът и без това е на път.
	— Смятам, че спорните въпроси са твърде светски и могат да бъдат решени само от светска личност — възрази спокойно, но категорично Йеуда. — Бих предложил двамата испански крале да помолят прославения баща на нашата господарка да стане посредник между тях. Задачата е деликатна, но кралят на Англия няма да откаже да я изпълни, след като християнският свят води свещена война и от нея зависи мирът Господен.
	Предложението на Йеуда изглеждаше напълно разумно. Крал Хенри беше в родствени връзки както с арагонската, така и с кастилската династия, познаваше условията в двете страни, беше известен с държавническата си мъдрост, от него можеше да се очаква справедлива присъда. Въпреки това кралските съветници се спогледаха недоверчиво: нали предложението дойде от Йеуда.
	Доня Леонор беше сигурна: днешните изявления на евреина нямаха нищо общо с истинските му лукави и коварни замисли, както белите къдрави вълнички на повърхността на морето не дават вярна представа за вечния покой на дъното му. С бързия си проницателен ум тя се опита да проникне в действителните му намерения. Баща й Хенри, който непрекъснато отлагаше собственото си участие в кръстоносния поход, със сигурност щеше да разбере предимствата, които Испания извличаше от неутралитета си. И без съмнение щеше да вземе предвид обстоятелството, че когато испанските владетели започнеха война срещу своите съседи мюсюлмани, вероятно щяха да се обърнат към него за военна помощ, а той не беше от хората, които обичаха да дават. Така че крал Хенри имаше всички основания да забави помирението между Кастилия и Арагон; много вероятно беше баща й да обмисля отговора си дълго и предълго, а накрая да произнесе присъда, която да не удовлетвори нито една от страните. Евреинът постъпваше повече от хитро. Тя трябваше веднага да измисли как да осуети плана му. Ще отиде лично в Сарагоса и ще убеди дон Педро да не се поддава на внушенията на своя пръв министър. Ще изпрати поверително писмо на баща си, в което ще му разкаже откровено каква беда я е сполетяла и ще го помоли да ускори отсъждането си. О, не, това беше невъзможно. Негово величество английският крал също познаваше нечестивите страсти и харесваше вкуса на забранения плод. Ако някой беше готов да прояви разбиране към грешните радости и мъки на Алфонсо, това бе именно баща й. Съкрушена, Леонор призна, че не можеше да се пребори с хитростта на Ибн Езра.
	С пъргавия си ум Алфонсо прозря веднага какво целеше неговият дон Йеуда. Подозренията му се оказаха верни: евреинът искаше да отложи участието му в свещената война и една от най-важните причини бяха бегълците, които беше довел в страната. Този път обаче сметките му ще излязат криви, каза си сърдито Алфонсо. Няма да се пазаря с дон Педро за дреболии. Няма да призова на помощ татко Хенри, за да ми намигне съзаклятнически: нека оставим момчето да се позабавлява, да се наслади докрай на плътските радости. Няма да вляза в капана на евреина. Няма да платя любовта на Рахел с безсмислени преговори и разтакаване.
	Такива бяха чувствата и мислите на Алфонсо в краткото мълчание, което последва предложението на евреина. И само след миг, потръпващ от ужас пред самия себе си, кралят се чу да казва:
	— Как смятате вие, доня Леонор и съветници на кралството ми? Аз съм на мнение, че нашият ескривано е намерил добър изход. Надали ще се намери в целия християнски свят по-добър съдия от мъдрия и всеуважаван баща на нашата кралица. Едва ли друг е в състояние да разреши заплетените отношения между Кастилия и Арагон с по-голяма вещина. Смятам, че е най-добре да приемем предложението на дон Йеуда.


>>	Пета глава

	За да се подсигури, Йеуда написа поверително писмо на деловия си партньор Аарон от Линкълн, финансов съветник на английския крал Хенри, разказа му за спорните въпроси между двамата испански крале и го помоли за помощ.
	Накрая, преди да се върне в Толедо, той изпрати подаръци на кралицата, както изискваше приличието. Безсрамно скъпи подаръци: изискани парфюми, голямо тоалетно сандъче от слонова кост, пълно с гребени, фибули за коса и най-различни гримове, прекрасно изработено ковчеже с брошки, пръстени, аграфи, скъпоценни камъни; освен това обувки, в чиито върхове бяха вшити малки огледала, за да може дамата по всяко време да провери как изглежда. Доня Леонор беше възмутена от наглостта на човека, който за утеха, че й бе нанесъл такова тежко поражение, й изпращаше безумно скъпи дреболии; дощя й се да върне подаръците. Но щом досега бе успяла да запази самообладание, и занапред щеше да се държи като истинска дама. Пък и подаръците й харесваха. Задържа ги и написа благодарствено писмо.
	Междувременно в Кастилия пристигнаха първите еврейски бегълци от Франция и както бе предсказал дон Ефраим, появата им даде желания повод на архиепископа и враждебно настроените грандове да започнат нови подстрекателства. Евреинът, заявиха гръмко те, събирал Саладиновия десятък не за да купува оръжия за свещената война, а за да засели в християнска Кастилия огромни тълпи от неверници и измамници.
	Тези подстрекателства не намериха добър отклик сред обикновените хора. Защото успехите на новото управление бяха очевидни. Богатството на страната растеше и това бе добре дошло за всекиго. Хората имаха повече пари отпреди, внасяха се стоки, непознати досега; всеки ден се появяваха нови насаждения, работилници, магазини. Създаденото от Йеуда процъфтяваше.
	По това време пред кралския ескривано се яви един учен от наварския град Тудела на име раби Бениамин, високо почитан човек. Този Бениамин от Тудела бе посветил живота си на науката, на изучаването и описанието на земята. Току-що беше приключил второто си голямо изследователско пътуване, което го бе отвело от западния край на света до най-източната му граница, чак до Китай и Тибет. Целта му беше да изучи преди всичко евреите и разпръсването им по света, но заедно с това бе събрал множество полезни знания и се бе срещнал с най-значителните мъже на своето време, дори със султан Саладин и папата. Сега се беше заел да отрази резултатите от пътуването си на книга. „Масеот Бениамин“ — „Пътешествията на Бениамин“, така възнамеряваше да озаглави своя труд. Младите учени от академията на дон Родриге веднага изявиха желание да преведат ценната книга на латински и арабски.
	Та този Бениамин от Тудела направи посещение на нашия господар и учител Йеуда Ибн Езра; не можеше да си замине, без да се запознае с човека, който в годините на отсъствието му бе променил до неузнаваемост лицето на полуострова. Йеуда посрещна известния учен с цялата подобаваща на ранга му почит. Показа му библиотеката със скъпоценни книги и свитъци, показа му строящата се синагога, отведе го в отворените наскоро фабрики. Раби Бениамин гледаше и слушаше със съучастието на познавач.
	На масата, в присъствието на Муса, ученият разказа за пътуванията си. Отговаряйки на въпросите на дон Йеуда, той заговори за евреите от Изтока. В гръцкото царство и в Светите земи евреите пострадали много от кръстоносните походи, но в Кайро и Багдад живеели в мир и охолство. Разказа и за „реш-галута“, екзиларха, върховния предводител на източното еврейство. Резиденцията му била в Багдад и халифът го признал за княз на евреите. Освен това го упълномощил да управлява своите братя по вяра „с тояга и бич“, да събира данъците, да произнася присъди и изобщо да разполага със съдбините на всички евреи от Вавилония, Персия, Йемен, Армения, както и с тези от Междуречието и Кавказ; властта му се разпростряла чак до границите на Тибет и Индия. Когато халифът въздигнал в длъжност сега управляващия „реш-галута“, нашия господар и учител Даниел Бан Хасдаи, той провъзгласил пред целия народ с гръмък глас: „Аз съм наследник на пророка Мохамед, а този мой голям приятел е наследник на цар Давид“. Реш-галута бил високо почитан и от мюсюлманите. Когато излизал, пред него тичали бързоходци и викали: „Сторете път на нашия господар, сина Давидов!“. И целият народ падал по очи пред него като пред халифа.
	Живописният разказ направи силно впечатление на Йеуда. Бениамин продължи с ентусиазъм:
	— Реш-галута ми спомена и за теб, дон Йеуда. И на Изток знаят, че си се отказал от високия си пост в Севиля, за да помагаш на братята си в Толедо. — И заключи: — Тринайсет години пътувах по широкия свят и открих най-голямата му забележителност едва когато се върнах тук, в непосредствена близост.
	Тези думи на Бениамин, който беше независим и нямаше причини да го ласкае, стоплиха душата на Йеуда, а фактът, че бяха произнесени в присъствие на приятеля му Муса, увеличи радостта му.
	Днес Йеуда се чувстваше като „окер-харим“, човек, който премества планини, и не се плашеше да употребява властта си, без да се съобразява с никого. Тъй като кралят се задържа в Бургос по-дълго, отколкото се очакваше, той издаде на своя глава опасни разпоредби. Ядоса още повече и без това враждебно настроените прелати и барони, като повери важни и доходни постове на франкски заселници; Натан от Немур, който бе пропътувал цяла Кастилия, беше назначен за „баи“, управител на Сурита.
	Дойде празникът пурим, денят, в който евреите отбелязваха спасението си от най-страшната беда с помощта на царица Естер. Някога злият мъж Аман, любимец на цар Ахасвер, пожелал да изтреби всички евреи в града Суза и в цялото персийско царство само защото евреинът Мардохай засегнал суетата му. Момичето Адаса обаче, наричано Естер, племенница на Мардохай и отгледана от него, се ползвало с благосклонността на царя. Той направил девойката своя царица и водена от мъдрите съвети на чичо си Мардохай, тя се заела да осуети плановете на Аман. Макар че никой нямал право да се яви неповикан пред очите на владетеля под страх от смъртно наказание, тя излязла смело пред Ахасвер и го помолила да помилва народа й. Царят, трогнат от красотата и ума й, свел скиптъра си над нея, помилвал народа й и предал злодея Аман в ръцете на евреите. Те го окачили на същата бесилка, която той бил приготвил за Мардохай, обесили и десетимата му синове и избили всичките си неприятели в сто двайсет и седемте страни, които се подчинявали на цар Ахасвер.
	В еврейския празничен календар има немалко дни, които напомнят за велики събития, но правоверните евреи отбелязват с най-голяма радост и бурни веселия именно този паметен ден. Редят се пищни трапези, хората си изпращат един другиму дарове, помагат щедро на бедните, организират представления, танци и игри на късмета. Но преди всичко четат с весел шум и жестове на триумф онази част от Великата книга, в която е запечатана историята на чудодейното им спасение — Книга Естир.
	Дон Йеуда, който много обичаше празниците, събра в своя кастильо десетки гости, за да изслушат заедно пъстрата история от Книга Естир, да ядат и да пият, да гледат веселите представления и да се развличат с остроумни и глупави приказки.
	Знаеше се, че приказните събития, разказани в Книга Естир, са се случили в 3400 година след сътворението на света, сега беше 4950 и година след година десетки и стотици хиляди евреи са се наслаждавали на тази история.
	Но през цялото това време надали е имало човек, който да изпитва такава горда радост като дон Йеуда. Изпитанията и победите на Мардохай и Естир бяха негови и на дъщеря му Рахел. Кой, ако не той, беше в състояние да се вживее дълбоко и истински в смелостта и смъртния ужас на Естир, когато излязла пред царя? Кой, ако не той, можеше да ликува със сърдечното тържество на Мардохай, когато врагът Аман бил осъден да води за юздата царския кон през целия град и да възвестява: „Това е човекът, когото царят пожела да почете!“. А когато прочетоха края на историята — как царят назначил Мардохай за пазител на неговия печат, Йеуда попипа триумфално герба на гърдите си и погледна с дълбоко задоволство тримата франкски бегълци, които бе поканил в дома си да отпразнуват деня.
	Учещите в „йешивата“, школа за изучаване на Библията и Талмуда, между тях и дон Бениамин Бар Абба, спазиха обичая за този ден и се представиха в ролите на учители, които си задават всевъзможни остроумни въпроси.
	Младият дон Бениамин заяви, че при всичките си заслуги Мардохай и Естир са обременили душите си с два гряха. Първо, не изпитали съчувствие.
	— В деня на Пасхата — обясни той — ние отливаме десет капки вино от чашата на радостта, за да почетем мъченията на нашите врагове. Мардохай и Естир обаче изпратили враговете си на бесилката под непрестанното ликуване на тълпата, и то не само Аман и синовете му, а и всички останали врагове на евреите.
	Другарите му възразиха разгорещено. Аман бил изчадие на злото и дори най-кротките хорица били обзети от искрено задоволство, когато злодеят и синовете му били заличени от лицето на земята. В книгата черно на бяло било написано, че преди време Мардохай спасил Аман от смъртна опасност, а той му се отплатил с черна неблагодарност. Толкова грозна била злобата му, че невинните земни дървета си оспорвали пред Божия трон честта да доставят дъските за бесилката му. Избрали обаче дъски от ковчега на Ной; още в деня на сътворението на света те били определени за тази цел.
	Дон Йеуда се запита дали самият той беше жесток. Да, беше и се гордееше с това. Би дал двайсет и двата кораба от флотата си за удоволствието да види как архиепископът е увиснал на най-високия клон на някое дърво; би дал дяловете си от предприятията в Прованс и Фландрия, за да види как бичуват и разкъсват с четири коня барон де Кастро, който го бе нарекъл мръсно куче. Мъжът беше длъжен да проявява жестокост, освен ако не беше мъдрец като Муса или пророк. Той, Йеуда, не беше нито мъдрец, нито пророк и не искаше да се лиши от жестокостта си.
	Следващите думи на Бениамин го изтръгнаха от самодоволните размишления. Младият мъж беше преминал към втория грях на Мардохай, към гордостта.
	— Вижте го само — говореше възбудено той, — с каква надменност язди през града Суза, а Аман води коня му за юздата! И защо, след като царят е заповядал, не е преклонил глава пред Аман? Законите на страната, в която живеете, са ваши закони, учат нашите мъдреци. Отказът на Мардохай, предизвикан от дивата му гордост, причинил страшната беда на евреите. Точно така е написано в книгата. Мардохай знаел какви са хората, познавал черната душа на Аман, съзнавал какви последствия ще има от отказа му да се преклони: защо тогава не е преодолял гордостта си и не е предпазил народа си от смъртната опасност?
	Йеуда едва успя да запази невъзмутимия израз на лицето си. Известно му беше, че много хора го наричаха надменен, а и никому от гостите не беше убягнало колко много си приличат съдбите на Мардохай и Естир с тези на Йеуда и Рахел. Сигурно много от присъстващите в залата го оприличаваха на Мардохай. Докато младият дон Бениамин упрекваше със силни думи Мардохай за голямата му гордост, Йеуда бе обзет от горчиво подозрение. Бог го удостои с милостта си да стори добро на евреите от Толедо. Но нима повечето не продължаваха да гледат към него с очите на раби Товия, изпълнени с отвращение? Никой не осъждаше Мардохай, че е изпратил отгледаното от него момиче в палатите на езическия цар и в леглото му. Само че Мардохай беше живял преди неколкостотин години в далечния град Суза, а той, Йеуда, живееше днес, Галиана беше само на две мили оттук. Изпитателният му поглед обходи лицата на гостите и спря с особена подозрителност върху лика на младия дон Бениамин. Не можеше да понася този младеж; очите му бяха хладни и преценяващи, без почитта, която имаше право да изисква един Ибн Езра. Но бързо се овладя. О, не, те не хранеха задни мисли, неговите гости не бяха зли хора. С каква разгорещеност само нападаха младия Бениамин. Като защитаваха Мардохай, те защитаваха него, Йеуда. Задоволството му нарасна: те не му се сърдеха, че им бе донесъл благоденствие.
	Аргументите, с които младите мъже защитаваха своя Мардохай, бяха произнесени пламенно, с искрено убеждение. Ако беше горд, нима би скрил, че е попечител и чичо на царицата? Нима един истински горд мъж би обикалял около царския дворец като смирен просяк? Естир също била възпитана от него в кротост и смирение. Тя отишла при краля, изпълнена, не с фалшива увереност, а с дълбоко смирение, съзнавайки, че този път води към смъртта. Молитвата й се повтаряше и до днес: „Ти знаеш, о, Господи, че аз не съм възжелала блясъка на този царски дворец. Не, и още веднъж не. Както жената се отвращава от дрехата, която носи в нечистите си дни, така и аз се гнуся от разкошните одежди и короната, които трябва да нося. Откакто живея тук, единствената ми радост си ти, о, Господи. А сега, господарю, утешителю на угнетените, подкрепи ме в голямата беда и ми помогни да измоля милост от езическия цар, макар да се боя от него като агнето от вълка“.
	Недоверието на Йеуда се разсея. Евреите от Толедо не му желаеха злото. Те виждаха в негово лице своя Мардохай, великия представител на избрания народ, обичан от мнозинството свои братя, защото иска само доброто на народа си и се стреми към благополучието на цялото племе.
	— Сърцето ти е препълнено с радост, нали, драги Йеуда? — попита с лека усмивка Муса. — Днес се чувстваш като Мардохай, знам.
	Йеуда отговори полу на шега, полусериозно:
	— Ти го казваш.
	Легна си уморен и щастлив.
	Ала докато спеше, острият му ум продължи да работи. Когато на другата сутрин се събуди, този удивителен многолик човек бе извлякъл от впечатленията и усещанията на големия празник нови идеи за сделките си.
	Аман беше хвърлил жребий, за да определи подходящия ден за унищожаването на евреите, но бе уцелил деня на тяхното спасение и възвисяване, затова и народът бе нарекъл великия ден „пурим“, празник на жребия. Хората обичаха да хвърлят жребий, да предизвикват късмета, да се питат към кого Бог е благосклонен и към кого не. Какво би станало, ако той, Йеуда, се възползва от тази им склонност? Ако организира в името на краля голяма игра, като напълни цяло гърне с късмети и покани хората да си теглят награди срещу нищожна сума? Всяко изтеглено късметче ще носи на кралската хазна дребна печалба, но огромният оборот ще бъде изключително изгоден.
	Още същия ден Йеуда се зае с изчисленията за голямата кастилска игра на късмета.


	След като коронният съвет установи, че преговорите с Арагон ще отнемат поне още няколко месеца, Алфонсо изпита неудържимо желание да се върне в Толедо. Но тъй като беше уверен, че доня Леонор е прозряла нечестната му игра, не посмя да отиде по-далеч. Вярно, тя беше мила и изискана както винаги, но той не можеше и нямаше да забрави как запрати в лицето му най-обидните думи: цялото християнство ще те подиграва и хули. Той четеше презрението по ясното й лице и гордостта не му позволяваше да избяга. Седмиците в Бургос бяха мъчителни, копнежът по Рахел и Галиана стана непоносим, но той не си тръгна.
	В началото на третия месец почувства, че е изпълнил дълга си, и започна да се приготвя за заминаване. Задържа го печално събитие.
	Онова, което доня Леонор му бе съобщила преди време, беше истина: малкият инфант Енрике боледуваше. Изведнъж, съвсем неочаквано, болестта му се влоши. Лекарите бяха безпомощни.
	Отчаяният Алфонсо видя в това нещастие Божие наказание. Припомни си как веднъж злобно бе заявил пред Родриге, че Бог е доволен от своя син Алфонсо, че всичко, с което се е захващал, е успявало. Тогава Родриге му отговори, че в случаи като неговия наказанието застига грешника в отвъдното и е сто пъти по-страшно; било проява на висша милост Бог да те накаже още в земния ти живот. Ако това наистина беше милост, тя беше повече от страшна. Алфонсо съзна, че си е заслужил жестокото наказание. Прояви лицемерие пред коронния съвет, уважи фалшивите коварни аргументи на евреина и като последен страхливец се отклони от свещения си дълг да воюва. Смъртта на наследника му беше знак от небето колко страшен грях е извършил.
	Доня Леонор също си отправяше суеверни обвинения. Тя бе описала слабостта на инфанта като сериозно заболяване, за да откъсне Алфонсо от еврейката и да го привлече в Бургос. Сега отмъстителното небе превръщаше егоистичната й лъжа в истина. Безпомощна и отчаяна, тя не се отделяше нито за миг от леглото на трескавото, мъчително дишащо дете.
	Тогава от Толедо пристигна старият Муса Ибн Дауд и предложи помощта си на бургоските лекари.
	Щом чу за заболяването на инфанта, дон Йеуда се уплаши до смърт. Ако с детето се случеше нещо, доня Леонор щеше да прокара така желания годеж на принцеса Беренгария с дон Педро и тогава дори най-изкусните му интриги нямаше да осуетят съюза с Арагон и избухването на войната. Той поиска от алхамата да четат молитви за оздравяването на малкия инфант и толедските евреи се молеха с искрена пламенност: всички знаеха какво беше заложено на карта. За да е по-сигурен, Йеуда помоли приятеля си Муса да замине за Бургос. Отпърво старият лекар се възпротиви, защото смяташе, че трябва да изчакат, докато кралят лично го повика. Ала Йеуда настоя, че трябва да тръгнат незабавно.
	Кралят, който иначе никак не обичаше стария бухал, въздъхна облекчено при вестта за пристигането му и зарадвано съобщи на Леонор, че е дошъл най-добрият лекар на полуострова, мъдрият Муса Ибн Дауд, който непременно ще спаси детето им.
	Изведнъж ясното и винаги спокойно лице на доня Леонор се разкриви до неузнаваемост, цялото й същество се промени застрашително. Натрупаната в гърдите й омраза се изля в буен поток от думи.
	— Не натворихте ли достатъчно зло, ти и твоята еврейка? — изкрещя тя, нежният й глас прозвуча грозно и пронизително. — Сега искате и да убиете сина ми! — Без да го съзнава, тя се върна към френския, езика на своето детство: — Кълна се в очите на Бога! — Това беше любимата клетва на баща й. — По-скоро ще удуша онзи човек със собствените си ръце, но няма да го допусна до леглото на детето си!
	Алфонсо се отдръпна уплашено. Никога не бе виждал тази Леонор, макар да бе живял петнайсет години със своята кралица. Даже на коронния съвет, когато го унизи, тя съумя да обуздае тона и жестовете си; днес за първи път от сърцето й избликна онази дива страст, която бе тласнала родителите й към безумни дела. И за това беше виновен той, Алфонсо. Той бе превърнал своята дама и кралица във вилнееща фурия.
	Младият инфант Енрике почина в големи мъки.
	Доня Леонор седеше безмълвна, със здраво стиснати устни. Ала изпод безграничната й мъка растеше горчиво-сладкото прозрение, че тъкмо тази загуба беше най-сигурният път към целта. Сега, след смъртта на инфанта, Беренгария ставаше отново наследница на Кастилия и годежът й с дон Педро беше необходимост, дълг пред цялото християнство. Вече нито евреинът, нито дори дяволът можеха да осуетят войната. Дон Алфонсо щеше да замине на поход, да се раздели с еврейката — съдбата им беше подпечатана. Изпълнена с мрачна подигравка към самата себе си, тя претегляше печалбата, заради която бе принесла тази скъпа жертва, и вече виждаше пред духовния си взор своя Алфонсо в пълно бойно снаряжение, готов да воюва срещу враговете на християнството. Изпълнен с жизнерадостна рицарска увереност, той се накланяше от седлото да й каже сбогом. И докато през всичките тези месеци тя изпитваше единствено необузданото желание да накаже неверния си съпруг, сега отново бе завладяна от предишната си любов и възхищение към мъжа Алфонсо.
	Скръбта на краля беше безмерна. Седеше, неспособен да се помръдне, с посивяло лице и безредно нападала коса, с угаснал поглед. Той си беше наумил да обърне Рахел в правата вяра и си повтаряше, че ще успее, макар от самото начало да знаеше, че старанията му са обречени на неуспех. Тази жена го връхлетя като опасна болест; той го знаеше, но не искаше да си го признае. Затваряше очи и се правеше на сляп, но сега Бог отвори очите му и ги порази безпощадно ярка светлина.
	През нощта, докато мъртвият инфант лежеше в параклиса на замъка, обгърнат от тамянен дим, осветен от безброй свещи и възвисяван в молитвите на бдящите свещеници, Алфонсо и Леонор проведоха отдавна желания откровен разговор. Без заобикалки той я попита колко време ще й трябва, за да осъществи годежа на Беренгария с дон Педро. Тя му отговори, че договорите могат да бъдат подписани само след няколко седмици.
	— Значи след два месеца ще изляза на бойното поле — заключи дон Алфонсо. — Това е най-доброто за всички ни! — избухна ядно той.
	Леонор седеше овладяна, тъжна, изпълнена с достойнство. Мъчно й беше, че двамата трябваше да преживеят толкова много нещастия, за да се изтръгне той от калта. Припомни си думите, които майка й бе написала от затвора до Светия отец: „С Божия гняв кралица на Англия“. Докато разменяше разумни, безстрастни слова със съкрушения Алфонсо, в главата й отекваше: In ira Dei regina Castilae.
	Спокойна както винаги, тя му напомни със звънкия си глас, че би сторил добре, ако преди да потегли в поход, се очисти от всичките си грехове. Той я разбра веднага. В паметта му отново оживя споменът как го бе обругала пред най-доверените му хора, как само преди два дни го бе проклела като фурия от ада. Ала днес лицето и гласът й бяха спокойни, тя очевидно изпитваше съчувствие към него; днес му говореше не гневната и жадуваща за мъст съпруга, а преданата любеща жена.
	— Ще я прогоня! — обеща буйно той.


	Когато застана пред портите на Галиана, когато го поздрави надписът Alafia, мир на влизащия в този дом, особено пък като видя месузата, чиито стъкла бе счупил, Алфонсо изпита злобна радост. Скоро ще може да каже на Рахел: отивам на война, разделяме се, Бог иска така. И след като й каже това, веднага ще се върне в Толедо.
	Но когато Рахел застана пред него, когато синьо-сивите й очи заблестяха и цялото й лице засия, решителността му се стопи. Не беше забравил дадената клетва, нямаше да я заличи от паметта си. Той ще спази обещанието си, ще говори с нея за раздялата. Но не сега, не днес.
	Той я прегърна, нахраниха се, поговориха, разходиха се в градината. Тя беше съвсем друга, тази жена, много по-различна, отколкото в спомените му, много по-красива. Защо той, глупакът, си беше въобразил, че е вещица?
	Дойде здрачът, смъртта на инфанта и свещената война потънаха в забрава. Падна нощта и тя беше нощ на безкрайно блаженство.
	Двамата закусиха заедно, както правеха по-рано. Този път Алфонсо беше едносричен. Трябваше да говори, нямаше право да отлага по-дълго, всяка минута забавяне беше глупост, беше грях.
	Рахел бъбреше непринудено за дребните събития от последните седмици. Чичо Муса й говорил надълго и нашироко за сградите в Бургос. Обяснил й, че в мюсюлманските градове и къщи се чувствал удобно и приятно; но простите, високи и голи постройки в християнските градове имали стил, имали величие.
	Думите на Рахел и начинът, по който ги произнесе, разсърдиха Алфонсо. В паметта му изникнаха крепостите на Бургос, болестта на детето и гневното избухване на доня Леонор; припомни си и първия си разговор с Рахел, когато тя изказа неодобрение към замъка му в Бургос. Обзет от гордото съзнание за превъзходство, което му даваше рождението, отговори сурово и злобно:
	— Твоят Муса най-после е прозрял една истина. Човек се насища бързо на мюсюлманското великолепие. И аз се наситих на Галиана. След няколко седмици потеглям на война. Никога вече няма да се върна в Галиана.
	Рахел го погледна, сякаш не беше разбрала. После се свлече в безсъзнание на пода. Алфонсо седеше като вцепенен и я гледаше глупаво. Беше очаквал писъци и молби и се бе подготвил да ги отблъсне, да й разясни с груби, силни думи, че така трябва да бъде. А сега проумя, че се е държал като негодник, не като рицар. Колко пъти беше виждал как умираха приятелите му: тогава произнасяше кратка молитва за душата на загиналия и продължаваше да се бие; но пред загубилата съзнание Рахел седеше безпомощен. Взе я в прегръдките си, помилва я, притисна я до гърдите си, навлажни челото й.
	След цяла вечност Рахел отвори очи. В първия момент се огледа неразбиращо. После се опомни и очите й се проясниха.
	— Прощавай, че съм толкова слаба — промълви. — Знаех, че няма да трае вечно, казаха ми какво се е случило в Бургос, каза ми го бавачката Саад. Не биваше да ти напомням за Бургос. Прощавай, че припаднах. Но сега съм чувствителна, защото съм бременна.
	Алфонсо я погледна смаяно, с глупаво зяпнала уста. После избухна в смях, гръмък, клокочещ, щастлив смях.
	— Това е прекрасно! — възликува той. — Аз наистина съм син на щастието. — Скочи на крака, затропа по пода, направи няколко танцови стъпки, грабна Рахел в обятията си, притисна я диво. — Слава богу, че не съм в рицарските си доспехи! — засмя се весело той. — Иначе щях да нараня бедната ти мека гръд.
	Душата му беше пълна с разкаяние. Държа се с тази благородна жена сурово и грубо, като селянин. И през цялото време, докато й говореше за раздяла, знаеше, че лъже. Да напусне Рахел — никога!
	Каза й всичко, което мислеше. Държеше я в прегръдките си и й говореше, смесваше кастилски и арабски, обвиняваше се бурно, приказките му бяха объркани, безсмислени, влюбени.
	Той мислеше: аз наистина съм възлюбленият син на Господа. Той си играе с мен като баща с малкия си син. Дразни ме с малко злобна дяволитост, за да ми достави след това дълбока радост. Някога ме увлече в безумна война, но ме възнагради, като изпрати сърдечен удар на стария чичо Раймундес. Взе ми малкия Енрике, но сега ми дава син от тази жена, най-обичаната, единствено обичаната. Аз го сметнах за наказание, а то било милост…
	Трябваше да се удържи, защото беше готов да изкаже пред Рахел дори тази най-съкровена мисъл. Такива щастливи и горди неща можеше да мисли само един крал, но дори той нямаше право да ги каже гласно.
	Той си припомни обещанието, което бе дал на доня Леонор. То беше загубило валидността си. При тези обстоятелства не можеше да остане в сила. Рахел ще му роди син, а това означава, че Бог му е простил и е съгласен с него. Той мислеше: кралят има вътрешен глас и трябва да слуша само него. Бог не иска да водя война точно сега и ми го показва достатъчно ясно. Аз знам дълга си и ще поведа своята свещена война, но ще чакам, докато Бог ми посочи подходящия час.
	Той мислеше: да напусна тази жена? По-скоро ще умра хиляда пъти! Беше неизказано щастлив. Рахел също бе неизказано щастлива.
	И животът в Галиана продължи както досега.
	Кардинал Грегорио ди Сант Анджело, извънредният папски пратеник, поднесе на краля лично писмо от светия отец. Папата напомняше на обичния си син, краля на Кастилия, за решението на Латеранския събор, което забраняваше на християнските владетели да дават на евреите власт над християни, и го предупреждаваше с отеческа строгост, че е крайно време да лиши скандалния Ибн Езра от високия му пост в кралството. Ако сатаната не разединявал августейшите князе на Испания чрез коварството на еврейските им министри, те щели да се обединят отдавна и да поведат дружно война срещу неверниците, заключаваше папата.
	Алфонсо заподозря, че зад това послание се криеше доня Леонор или архиепископът. Но не се разсърди, а се почувства лек и възвисен. Той имаше своя вътрешен глас и той му заповядваше: не отпращай евреина. Не сега. Може би по-късно.
	Кралят отговори почтително на кардинала, че не му е особено приятно да задържи в двора си съветник, когото светият отец не одобрява. Но именно помощта на Йеуда Ибн Езра му дала възможност да се подготви както трябва за кръстоносния поход срещу мюсюлманите. Щом постигне желаната победа, той ще престане да се нуждае от услугите на евреина и ще го отпрати. Така ще се подчини на волята на светия отец, както подобава на верен син на светата църква.
	Кардинал Грегорио, известен оратор, произнесе проповед в катедралата. Още преди векове, много преди да приемат християнството, обитателите на този полуостров водели войни срещу мюсюлманите. Ала сатаната посял разногласие между кралете и те вдигнали мечовете си едни срещу други вместо срещу общия неприятел на християнството. Сега обаче Всемогъщия просветлил сърцата им и Испания най-после щяла да възобнови старата битка срещу неверниците с нова пламенност. Бог иска така!
	Кастилците, подготвени от смъртта на малкия инфант, знаеха, че войната най-после ще започне, и проповедта на кардинала намери благоприятна почва в сърцата им. Църквата беше вездесъща, тя присъстваше постоянно в живота им и още от детските години им напомняше за преходното на земния живот; сега земното загуби напълно стойността си пред блаженството на вечното, което се отвори пред тях близко и истинско. Който вземе участие в похода, ще се очисти от всичките си грехове; или ще се върне чист като дете, или дори да бъде сполетян от плен или смърт, ще намери сигурна награда на небето. И онези, които се наслаждаваха на благополучието и удобствата през последните години, не тъгуваха за предстоящата загуба на натрупаните богатства, а се опитваха да придобият вкус към неизбежното, като си представяха радостите на рая.
	Способните да носят оръжие мъже търсеха да се отърват от спечеленото с тежък труд; ниви, работилници и други имоти се предлагаха евтино. Затова пък цените на оръжията и всичко останало, необходимо за военния поход, непрекъснато се покачваха; бяха добри времена за ковачите, кожарите и търговците на реликви. Градинарят Белардо извади колчана и шлема на дядо си и натри добре кожата с мазнина.
	Осезаемата близост на войната беше истински балсам за душата на архиепископа дон Мартин. Той вече носеше открито доспехите си под одеждите на духовник и не се разделяше с тях. Забравил гнева си срещу Алфонсо и Галиана, той славеше силната Божия ръка, която бе съумяла да върне съгрешилия на пътя на рицарската добродетел.
	Като видя, че неговият Родриге не споделя ентусиазма на другите, той му заговори дружелюбно. Каноникът призна, че в радостта му от богоугодното начинание отново и отново, като капки кръв в чаша вино, се примесва мисълта за многото мъртви, които ще остави след себе си войната на полуострова. Дон Мартин му напомни, че Господ е създал хората за битки и войни.
	— Бог е отредил на човека да властва над всички животни — обясни поучително той, — но е сторил така, че това господство първо е трябвало да бъде завоювано. Или смяташ, че дивият бик се е оставил без борба да бъде впрегнат в ралото и отведен на нивата? Сигурно е, че Бог обича своите рицари, които надвиват дивите бикове. Признавам с удоволствие, че от всички изречения, казани от Спасителя, най-много обичам онова от Евангелието на Матея: „Не си мислете, че дойдох да донеса мир на земята, Аз не дойдох да донеса мир, а меч“. — И повтори текста в оригинал: — Ала махайран! — извика гръмко той и гръцките думи на евангелието прозвучаха много по-звънко и войнствено от добре познатите латински: sed gladium.
	Пронизващото послание на меча улучи болезнено дон Родриге, а фактът, че не особено начетеният архиепископ беше запомнил точно тези думи от оригиналния текст, го натъжи още повече. Щеше да му бъде много лесно да противопостави на евангелското изречение, което славеше войната, много други, кротки и великолепни думи, в прослава на мира. Но Бог бе оковал сърцето на архиепископа в желязо и той чуваше само онова, което искаше да чуе. Дон Родриге премълча, но тъгата в сърцето му се засили.
	Дон Манрике продължи да го убеждава:
	— Щом пукне пролетта, кралете потеглят на война. Така е написано във втората книга на пророк Самуил. Това е истината. Потърси и прочети, скъпи братко. Прочети и в книгите на съдиите и царете, за да научиш повече за войните на Всевишния. Махни от лицето си тази скръбна маска на свети Йеремия и прочети как Бог взема участие във войната и как тя обединява всички вярващи, заздравява кралството и унищожава неверниците. Древните евреи, които имали страх от Бога, също отивали на война, надавали бойните си викове и пронизвали неприятелите си. Не помниш ли техния боен вик: Хедад! — ти самият си ми го казал. Хубав вик, добър вик. Но нашият Deus vult — Бог иска така, също не звучи лошо и с него се нанасят много добри удари. И ти трябва да се присъединиш към тях, скъпи братко. Трябва да прогониш своята неуместна печал и да възвисиш сърцето си.
	Тъй като каноникът упорстваше в мрачното си мълчание, архиепископът прибави поверително:
	— И не забравяй, че походът ще ни донесе още благословия, като най-сетне изтръгне скъпия ни Алфонсо от гнилия мир и греховното безделие.
	Ала дон Родриге не можеше да вярва на архиепископа. В душата му постоянно се прокрадваше съмнение дали смъртта на престолонаследника наистина бе събудила краля от греховния му сън; остана и неясният страх, че Алфонсо отново ще потърси средния път между греха и своя дълг.
	Той преодоля себе си и заговори твърдо с духовния си син:
	— Дойде време да потеглиш на война, сине мой и кралю — предупреди го той. — Затова трябва да осъзнаеш: не е достатъчно да извадиш меча си и да нанасяш удари наляво и надясно. Опрощението на греховете ти ще дойде само ако се разкаеш с честно сърце и подкрепиш думите с дела. Чуй ме, сине мой Алфонсо, и престани да лъжеш себе си, а и мене, и другите. Не ни е съдено да спасим душата на тази жена и ти го знаеш. Твоите доброжелателни усилия не успяха да проникнат в сърцето й, а моите думи нямаха необходимата сила, за да я убедят. Не ти е позволено да живееш с нея. Изтръгни греха от гърдите си. Не отивай на война в грях. Бог уби сина ти, както уби сина на фараона, който не желаеше да се раздели от греха си. Не забравяй това предупреждение. Махни се от тази жена. Сега. Веднага.
	Алфонсо слушаше с неподвижно лице. Чувстваше се лек и възвисен, гневните думи не го разсърдиха. Отговорът му прозвуча почти весело:
	— Трябва да ти кажа нещо, отче мой и приятелю, може би трябваше да ти го кажа много по-рано: Рахел е бременна. — Той почака, докато другият осъзна пълното значение на думите му, и продължи радостно, с детска доверчивост: — Да, Бог отново ме удостои с милостта си. Ако досега не ми позволяваше да спася душата на Рахел, това беше само един от обиколните му пътища, една дребна, милостива хитрост. — И: — Аз ще спечеля за християнството не само една душа — възликува той. — Аз ще имам дете от Рахел и няма съмнение, че щом кръстим това дете, майката ще го последва. Много съм щастлив, отче мой и приятелю Родриге.
	Каноникът беше дълбоко трогнат. Той бе преодолял вродената си мекота, за да заговори твърдо със своя обичан син, а Алфонсо вече бе видял светлината. „Моите мисли не са вашите и моите пътища не са вашите“ — казва Всевишния и Алфонсо бе разбрал това по-добре от него.
	Кралят продължи уверено:
	— Сега вече няма да настояваш да се разделя с нея, нали? — Той се усмихна, цялото му лице засия. В гласа му имаше молба и ласкателство: — Нека оставим нещата, както са, докато потегля на война. Или ще настояваш да отпратя майката на детето си? Бог ми е простил доста прегрешения. Скоро ще изляза на бойното поле, за да защитавам святото дело, и Бог ще бъде снизходителен към мен, защото не съм постъпил жестоко с горещо обичаната жена.
	По-късно Родриге се укоряваше, че не бе възразил. Но как, като поведението на Алфонсо беше разбираемо и заслужаваше прошка? Кралят обичаше Рахел и нима Вергилий, най-набожният между езичниците, не беше възпял магията на любовта? Как тя омайва сетивата и душата, лишава влюбения от свободата да решава и обвързва човека със свръхчовешкото си изкуство. А доня Рахел беше достойна за такава любов, тя беше прекрасна, народът имаше право, като я наричаше Ла Фермоса; красотата й трогваше дори него, Родриге, и будеше в душата му възвишени чувства. Той не искаше да защитава краля, дори пред самия себе си. Но щом Бог беше поставил Рахел на пътя му, вероятно искаше да го изпита по-тежко от другите и да го дари с бляскаво спасение.
	Като си припомняше разговора със своя изповедник, Алфонсо изпитваше срам и разкаяние. В момента, когато добрият му приятел и висш духовник го обвини в лъжа, той го излъга отново. Престори се, че военният поход е въпрос на седмици, и си присвои правото да ги преживее в грях. При това знаеше, че походът съвсем не е непосредствено предстоящ. Самият той помагаше за отлагането му.
	Същите онези спорни стопански въпроси, които бяха пречка за сключването на съюзния договор, сега възпрепятстваха подписването на договора за зестрата на инфантата Беренгария и с това съюза между двамата крале. Дон Йозеф в Сарагоса повдигаше все нови въпроси и искаше отговор, същото правеше и крал Хенри в Англия, не беше изяснено ту това, ту онова. Алфонсо знаеше много добре, че в дъното на всички тези трудности стоеше Йеуда, и играеше съвършено ролята на гневния и нетърпеливия, но дълбоко в себе си желаеше възраженията на Йеуда и дори ги предизвикваше. Всеки от двамата прозираше играта на другия, отгатваше тайните му желания, но никой не го признаваше; двамата играеха една и съща игра, в която нямаше дори съучастнически намигвания; помежду им имаше безмълвен заговор, те станаха заговорници, кралят и неговият ескривано.
	При това дон Алфонсо ревнуваше евреина, защото Рахел го обичаше, а дон Йеуда ревнуваше Алфонсо, защото бе обичан от неговата Рахел. Йеуда изучаваше чертите на Рахел и се радваше, защото приличаха на неговите, а Алфонсо се взираше в лицето на любимата си и с гняв откриваше все нови и нови прилики с баща й. Но и двамата продължаваха тайната си игра усърдно, не без скрито, малко мрачно удоволствие. Дори когато се срещаха на четири очи, се преструваха, че работят старателно за женитбата и съюза, но непрестанно разрушаваха постигнатото, събаряха изграденото.
	Като разбра, че кралят, както и преди, прекарваше много време в Галиана и тайно се стремеше да отложи участието си в свещената война с недостойни интрижки, дон Мартин даде воля на възмущението си. Произнесе проповед срещу краля, обвини го, че все така се вслушвал в съветите на еврейските измамници, подчинявал християните на произвола на обрязаните и ги направил зависими от благоволението им, като по този начин потискал Божията църква и поощрявал синагогата на сатаната. Един от великите и добродетелни автори на древността е казал: „Sicut titulus primi fuere, sic et vitiis“ — първите по сан са първи и в порока. Така било и днес в злочестата Кастилия. Намеси в проповедта си и цар Соломон, който бил подведен от наложниците си да се отрече от Бога.
	Духовниците в страната последваха примера на архиепископа. Много от тях обявиха публично, че евреинът е пратеник на ада, че е построил магьосническия палат в Галиана от Саладиновия десятък и е вкарал там дъщеря си, за да заплени краля. А Рахел беше наречена буревестник на сатаната.
	Кастилците се почувстваха излъгани. Кралят им се стремеше да ги лиши от благословията на свещената война. Студентите съчиняваха песни, в които се надсмиваха над дон Алфонсо и го наричаха equitem ad fornacem — рицарят на печката, питаха кога най-после ще се обреже. Страната беше стъписана, надигна се възмутен ропот.
	Въпреки свещения гняв обаче, много хора се радваха, че войната няма да дойде толкова скоро. „Едно варено яйце в мирно време е по-добро от печен вол във война“ — припомняха те старата поговорка. Ала Кастилия беше богобоязлива страна и продължителният мир не беше богоугодно дело, затова дори онези, които дълбоко в себе си искаха запазването на мира, показваха задоволството си само зад стените на собствените си домове. На улицата и в кръчмите желаеха, както и преди, свещената война и се молеха Бог да просветли душата на заслепения дон Алфонсо. Цялата страна участваше в лицемерната игра между краля и неговия евреин.
	При дон Родриге дойде свещеникът на малко селище и го помоли за съвет. Един човек от енорията му, въжар, усърден и набожен мъж, го попитал: „Тази година Бог направи занаята ми доходен, дари ме с нови придобивки, успях да спестя почти две златни мараведи. Защо точно сега ме изпраща на бой срещу неверниците и трябва да зарежа добрата си работа?“.
	Каноникът отдавна бе прозрял лъжливата игра на дон Алфонсо, но при цялото си възмущение се радваше на запазването на мира — значи и той беше грешник като въжаря. Това прозрение го извади от равновесие и той отговори на свещеника с лековато остроумие, подобаващо повече на добрия му приятел Муса. Разказа му една история за свети Августин. Някой попитал светия мъж: „С какво ли се е занимавал Всевишния, преди да създаде небето и земята?“. Свети Августин отговорил: „Създал е ада, за да изпраща там хората, които задават такива въпроси“.
	Вестта, че Рахел очаква дете, засили възмущението на враждебно настроените грандове и прелати. Народът обаче прие новината с добродушна усмивка. Хората се примириха бързо, че засега мирът се запазваше, стана им ясно, че войната ще трябва да изчака освобождаването от бременност на бараганата, на наложницата, и че дотогава ще живеят спокойно. Те говореха трогателно и нежно за бременната Рахел, подхилваха се и изказваха разбиране към човешките слабости на своя крал. Техният Алфонсо беше велик рицар и заслужаваше да има син от Хубавицата: бременността на Рахел беше знак на благосклонност от небето; очевидно Бог бе решил да обезщети миропомазания владетел за загубения син, преди да го прати в свещената война.
	Добре се справяше Хубавицата, наистина. Амулетът, който беше заповядала да окачат на портите на Галиана, очевидно носеше силна магия. И много хора си потърсиха такъв амулет, такава месуза.
	Духовниците и бароните бяха вбесени от тази греховна лудост. Разпространяваха се слухове за злокобни признаци. Говореше се, че докато Рахел и кралят ловели риба в Тахо, Рахел хванала на въдицата си глава на мъртвец; разправял го градинарят на Галиана.
	Но и тези приказки не хванаха място и не навредиха на доброжелателното съучастие на кастилците към благословената от Бога любов на благородния Алфонсо и неговата Фермоса. Напук на усилията на архиепископа, доня Рахел не стана „буревестника на сатаната“, тя си остана „Хубавицата“.


>>	Шеста глава

	Трудната задача на Алфонсо да поощрява сключването на съюзния договор и в същото време да работи против него го принуждаваше да прекарва много време в Толедо и доня Рахел оставаше сама. Ала тя съзнаваше, че когато Алфонсо и баща й ковяха сложни планове в кралския замък, то беше заради нея, и самотата й бе лишена от онзи парещ копнеж, който я измъчваше по-рано.
	Често отиваше в кастильо Ибн Езра. Много обичаше да седне в някое ъгълче в работната стая на Муса. Молеше го да не й обръща внимание и следеше как той се разхожда из стаята, зает с мислите си, как пише на масата си или чете в своите книги.
	Макар че през тези последни седмици каноникът избягваше близостта на Рахел, младият дон Бениамин беше решил да не следва неговия пример и се явяваше често в кастильо Ибн Езра. Когато научи, че жената, която му бе толкова скъпа, тази Ибн Езра, принцеса от рода на цар Давид, носеше дете от краля на Кастилия, той се замисли дълбоко, но още повече се развълнува. Страхуваше се за нея, предвиждаше битките, които щяха да се водят за детето й, а и за нейната душа, и си каза, че е негов дълг да я подкрепя в тази неравна борба.
	Когато говореше за възвишеността на юдейската вяра, той вече не се стараеше, както някога в присъствието на каноника, да прояви безстрастието на истинския учен; този път изреченията му бяха пропити с повече чувство и по-силно убеждаваха слушателите в правотата на учените и поетите, които се стремяха да докажат, че юдейският светоглед превъзхожда мъдростта на езичниците и посланието на Иисус от Назарет. Докато прозренията на великия езичник Аристотел подхранват единствено разума, учението на Израил задоволява не само потребностите на ума, но и чувствата, то направлява не само мисленето, но и действията на човека. А когато създателят на християнството заявява, че страданието е най-висшата добродетел и свещеното предопределение на човека, за всички е ясно, че народът на Израил, много повече от всяка друга нация, е превърнал това учение в живот и действителност; Израил носи благородния венец на страданието вече много столетия и е образец за човечеството.
	Вдъхновен от красноречието си, дон Бениамин разказа на Рахел за човека, който преди по-малко от петдесет години възвестил това учение в благородни слова, за последния, велик пророк на Израил на име Йеуда Халеви. Разказа й подробно за неговата апология на еврейството, прочете й една от песните му за Цион:
	— О, Цион, ти си кралски дом. Ако имах крила, бих полетял към теб. Почтително и щастливо бих целунал праха ти; защото даже твоят прах ухае като балсам. Как да живея, когато кучета разкъсват мъртвите ти лъвове? В славното жилище на Господа сега се е разположила робска паплач и е заела дори разкошното ти кресло!
	Към края на живота си Йеуда Халеви, макар и вече стар, макар и с много усилия, се добрал до обетованата земя и бил убит от мюсюлмански рицар току пред портите на свещения град.
	Винаги когато се поддаваше на бликащите си чувства, Бениамин изпитваше смущение и търсеше да се завърне в действителността с грубички шеги. Или изваждаше бележника си и молеше Рахел да я нарисува. Тя му отговаряше с усмивка:
	— Ти си благочестив човек… но си и еретик.
	Рисунките, които Бениамин правеше пред нея, му даваха власт над душата й. Рахел съзнаваше това и го помоли да й ги подари.
	Веднъж, когато се почувства особено близо до нея, дон Бениамин й разкри и последното си тайно прозрение:
	— Ние се стремим към обетованата земя и се молим за идването на месията. Само че… — той говореше съвсем тихо и Рахел едва го разбираше — … всъщност ние изобщо не искаме да преживеем идването му. Той би разрушил непосредствената ни връзка с Бога, би ни отнел част от Бога. Другите имат държава, земя и Бог, те уважават всичко това, то е смесено в душите им, Бог е само част от онова, което почитат. Ние, евреите, имаме само Бога и поради това го имаме целия, чист и неподправен. Ние не сме бедни по дух, не се нуждаем от посредник между нас и Бога, не ни трябват Христос и Мохамед, ние имаме смелост да говорим с Бога без помощта на посредник и да го почитаме пряко. Като се надяваме на Цион, ние допълваме и обогатяваме живота си, но постигането му не би ни донесло нищо. Надеждата, че един ден ще дойде месията, ни дава тласък да подготвим земята за идването му, но това е само мечта, не е действителност и това е добре. Ние не искаме да бъдем лениви и мудни, като притежаваме доброто, ние искаме да се стремим към доброто, да се борим за него.
	Макар да изпитваше дълбоко уважение към знанията и духа на дон Бениамин, Рахел не хареса думите му за месията. Ереста не биваше да отива чак дотам. Че няма месия, че той няма да дойде скоро или изобщо няма да дойде — тя отказваше да повярва в това, не го приемаше.
	Защото знаеше по-добре от него.
	Бяха направени много предсказания за времето, когато ще дойде месията. Хиляда години, казваха пророците, щели да продължат страданията на Израил, изгнанието и разпръсването по света. Хилядата години бяха изтекли отдавна. Враговете отново се стичаха към Йерусалим и времето, когато по думите на пророк Исаия една млада жена трябваше да роди син Имануил, месията, беше настъпило. През последните десетилетия бременните еврейски жени бяха на особена почит; защото по думите на учените всяка от тях можеше да бъде избраницата, която да даде живот на Имануил.
	Странната роля, която й бе отредила съдбата, караше Рахел да вярва, че именно тя носеше месията. Той трябваше да дойде от Давидовия род, а нима тя, една Ибн Езра, не беше принцеса от коляното на Давид? А голямото, опасно щастие, че християнският крал я избра за своя спътница — нима то също не означаваше изключително предопределение? Тя опипваше тялото си, вслушваше се в себе си, усмихваше се вглъбено, все по-уверена, че носеше в утробата си месията, княза на мира. Ала не заговори с никого за това.
	Дойката Саад се грижеше предано за нея, казваше й какво да яде и какво не, кога да почива и кога да се движи. Рахел я изслушваше любезно, но не следваше съветите й. Тя забеляза, че лицемерно покорният Белардо я следеше със злобен поглед, но изобщо не се уплаши. Беше спокойна и сигурна със съзнанието за своето щастие. Припомни си как приятелката й Лейла от Севиля бе казала „Бедничката ми!“ и избухна във весел смях.
	През тези дни Рахел обичаше да чете псалмите. Там имаше една песен, която топлеше сърцето й повече от другите; не разбираше всички старинни думи, но усещаше величието им и ги превеждаше по смисъл: „Дай на краля да се наслади на твоята хубост, той е твоят господар. Тир ще ти прати дарове, народите ще те славят. Гордо пристъпва кралската невеста, цялата в корали, скъпоценни камъни и злато. Ти си щастлива! Твоите синове ще владеят богати земи, твоето име ще произнасят род след род, ще те славят във вечността“.
	А Рахел беше горда като баща си.
	Често пъти, докато гледаше Рахел, Алфонсо усещаше как го обзема почти болезнена нежност. Лицето й бе отслабнало, изглеждаше детинско и въпреки това вглъбено и мъдро, движенията й бяха плавни и забавени; широките одежди скриваха закръгленото й тяло. У нея нямаше и капчица страх; понякога му се струваше, че излъчва неудържимо щастие.
	Беше му тежко, че важните дела непрекъснато го откъсваха от нея. Веднъж й каза, че я оставя толкова често сама не защото не я обича. „Тъкмо обратното“ — увери я той.
	По пътя към кралския замък разсъждаваше напрегнато какво бе искал да каже с тези думи. „Тъкмо обратното.“ Изведнъж осъзна съвсем ясно, че, за да се наслаждава по-дълго на греха си, той рушеше тайно и без свян свещеното дело, за което работеше усърдно пред лицето на света. Видя съвсем ясно коварния заговор, в който участваше редом с Йеуда. Папата беше прав. Той бе влязъл в съюз със сатаната, за да предотврати свещената война. Болезнено усети как душата му загиваше.
	Трябваше да се излекува, още повече че знаеше средството. Трябваше да обърне Рахел в правата вяра. Ако трябва, и насила. Сега, веднага, преди раждането. Тя трябва да бъде християнка, когато роди детето му. Той иска така.
	Ала когато се върна в Галиана и видя колко крехка беше бременната жена и как се държеше само благодарение на голямото си щастие, сърцето не му позволи да заговори за нещо, което можеше да я обезпокои.
	Върна се отново към ленивото си щастие, без да е постигнал заветната цел.
	Както по-рано, дните минаваха в безделие. Въпреки това двамата бяха постоянно заети. Рахел му разказваше приказки и той отново и отново се учудваше колко леко излизаха думите от устата й, как умело измисляше и вплиташе историите една в друга, как им вярваше и караше и самия него да им вярва.
	Да, Рахел беше красноречива. Тя умееше да намира думи за всичко, което я вълнуваше.
	Не за всичко. Тя не можеше да каже на Алфонсо колко много го обича, нямаше думи да го изрази, можеше само да му чете старите песни от Великата книга. Рецитираше му звънящите, ликуващи, пламенни стихове от „Песен на песните“. Опита се да му ги преведе на своя арабски, на неговия простонароден латински, на тайния език, създаден от тях двамата. Само така можеше да му покаже силата на любовта си. Прочете му и загадъчните стихове от онзи псалм, който възхваляваше красотата на кралската невеста, блясъка и славата на краля. А той се учуди безкрайно, когато разбра, че старите юдейски крале са били по-горди от рицарите на християнството.
	Една сутрин, поддавайки се на внезапния си импулс, кралят събра смелост и я помоли най-сетне да събори последната преграда, която я разделяше от него, да приеме истинската християнска вяра, за да му роди християнски син. Рахел го погледна с разширени очи, повече учудена, отколкото възмутена. После отговори тихо, но решително:
	— Няма да го направя, Алфонсо. Никога вече не ми говори за това.
	На следващия ден тя показа на краля трите портрета, които й бе направил дон Бениамин. Кралят разгледа внимателно рисунките, погледът му остана дълго прикован в изображенията. Рахел му обясни, че дон Бениамин е постъпил много смело, като я е нарисувал; правенето на картини престъпвало каноните както на Мойсей, така и на Мохамед. Алфонсо не одобряваше близостта между Рахел и този Бениамин, беше убеден, че младежът я подкрепя в старанията й да остане еврейка.
	— Щом му е забранено да рисува, по-добре да се откаже — отсече злобно той. — Няма да търпя еретици. Моите поданици са длъжни да почитат законите на религиите си.
	Рахел беше смаяна. Нима той не бе поискал от нея да извърши най-страшното престъпление — да се отрече от вярата си? Кралят разбра учудването й.
	— Трябва да има хора — разясни й той, — които правят законите; това са кралете и свещениците. Поданиците нямат право да тълкуват законите, те са длъжни да ги следват.
	Когато Рахел понечи да прибере рисунките, той я помоли:
	— Остави ми ги още малко.
	Когато остана сам, Алфонсо ги разгледа отново, продължително време, клатейки глава. Жената на портрета беше неговата Рахел и в същото време съвсем друга. Откри в нея черти, които не бе виждал никога преди; при това я познаваше много по-добре от всеки друг на света. Оказа се, че красотата й е неизчерпаема, а същността й е многолика като облаците на небето и вълните на Тахо.
	В Толедо бяха пристигнали мюсюлмански музиканти. Отначало не искаха да ги пуснат в страната заради продължаващата свещена война, но Алфонсо заяви развеселено, че преди големия поход това е последната им възможност да се позабавляват с голямото певческо изкуство на мюсюлманите. Така те стигнаха чак в Толедо и образованите и с изискани нрави хора ги викаха в къщите си да свирят и пеят.
	Алфонсо нареди музикантите да дойдат и в Галиана. Бяха двама мъже и две млади жени; като повечето музиканти мъжете бяха слепи, защото жените в харемите не искаха да се лишат от вълшебството на музиката, а нямаха право да се показват пред чужди мъже. Музикантите носеха китара, флейта, лютня и нещо като пиано, наречено канун. Четиримата запяха и засвириха. Мелодиите им бяха бавни, монотонни и въпреки това възбуждащи. Първо изпълниха песни в прослава на героите, между тях и прастария напев за Сид Компеадор; евреинът Албен Алфанке, който живеел в Андалусия, написал стихове за възхвала на вражеския рицар. После изпяха новите песни, които днес бяха на мода в Гранада, Кордова и Севиля. Пяха за красотата на тези градове, за градините, фонтаните и момичетата им, за смелите рицари. Дойката Саад не можа да издържи и се разплака. Рахел също усети копнеж по Севиля, но той беше тих и далечен, не можеше да наруши щастието на Галиана, можеше само да го направи още по-голямо.
	Накрая слепите певци изпълниха романси и балади за събитията от вчера и днес; ала песните им имаха окраските на приказката — липсваше им точното очертаване на времето, събитията, разказани в тях, можеха да се случат и днес, както и преди сто и петдесет години. Изпълниха и един романс, посветен на невернически крал — християнин, който се влюбил в една неверничка, еврейка, и прекарал с нея дни, месеци, години, той в своето безверие, тя в нейното; но дали Аллах ще допусне всичко това да завърши щастливо? Слепците пееха с много чувство, едното момиче свиреше на лютня, другото на пианото. Рахел слушаше с усмивка. Беше сигурна, че Аллах е довел историята до добър край. Алфонсо изпита лека боязън, но побърза да я прогони със смях.

>
	Еврейските бегълци, на брой почти шест хиляди, вече бяха заселени в страната и започваха да свикват с живота и обичаите й. Враждебните изявления на прелатите и бароните заглъхнаха във веселия шум на общото благополучие.
	Хората живееха добре и при тези условия лотарията, измислена от Йеуда в нощта след празника на Естир, имаше невероятен успех. Всеки си купуваше късметче за няколко солди и се надяваше да спечели десет златни мараведи. Участваха всички: грандове, граждани, крепостни селяни. Участваха с радост и когато печелеха, го смятаха за своя лична заслуга; а когато губеха, им оставаха седмиците, преживени в щастливо напрежение, и се надяваха на следващия път.
	Сделките с чужбина също процъфтяваха и Йеуда не можеше да желае нищо по-добро, името му се знаеше и тежеше от Лондон до Багдад.
	Макар че пред света и пред собствените си очи се представяше като „окер-арим“, човек, който мести планини, понякога, особено нощем, го обземаше страх: колко време още щеше да трае щастието му? Не бе забравил бездънното отчаяние, което го завладя при вестта за смъртта на инфанта. Тогава беше убеден, че Алфонсо ще потегли незабавно на война и ще разруши благоденствието на страната си и живота на Рахел. А след това видя как бременността на дъщеря му обвърза краля още по-здраво за нея и се засрами, че си е позволил да се усъмни в благосклонността на съдбата. Все пак не забрави напълно онези часове на отчаяние и нощем живото му въображение рисуваше ужасяващи картини. Един ден, напук на всичките му хитрини, войната ще дойде, тя ще бъде дълга и трудна, ще има поражения и вината за първото голямо поражение ще бъде хвърлена върху него, Йеуда, и върху алхамата на Толедо. Еврейската общност в Кастилия ще бъде сполетяна от страшна беда и могъщият гняв на Едом ще се излее върху него и дъщеря му.
	И близкото бъдеще беше несигурно. Какво ще стане, когато Рахел роди детето си? Понякога Йеуда сънуваше как обграждат внука му с разкош и блясък и се наричаше глупак и безумец. Бараганата, кралската наложница, Uxor inferioris conditionis, се ползваше с много права и в християнското общество, а детето, родено от нея, почти не отстъпваше на законните кралски деца. Испанските крале въздигаха извънбрачните си синове в благороднически сан. Една нощ Йеуда допусна да се опияни от представата, че внукът му може да стане принц на Кастилия.
	Ала здравият разум разкъса бързо тази мечта и насочи вниманието му към опасността, която криеше раждането на това дете за Рахел, а после и за него. Дон Алфонсо ще поиска детето му да бъде кръстено и това е съвсем естествено; би било безумие да убеждават кастилския крал, че детето му трябва да расте „в неверие“. И въпреки това Йеуда трябваше да му постави това условие.
	Бог го правеше на глупак, Адонай му се подиграваше. Бог не бе забравил, че Йеуда беше мешумад. Затова го подложи на изпитание и той се провали, загуби сина си Алазар. Сега му предстоеше второто изпитание.
	Не само тесногръдият и строг раби Товия, но и най-свободомислещият между съвременните еврейски мислители, нашият господар и учител Моше Бен Маймон, изискваха от евреина да остане твърд и да не позволи на детето си да приеме християнството. Йеуда прочете за десети път „Посланието за вероотстъпничеството“. Бен Маймон учеше, че който приеме исляма пред заплаха със смърт, още не е загубен. Ала онзи, който подложи главата си под светената вода на кръщението, е загубен завинаги; защото признаването на триединството е недвусмислено и категорично идолопоклонство, престъпване на втората Божия заповед. И Бен Маймон цитираше стиховете от писанието: „Който даде едно от децата си на езичниците, е осъден да умре. А ако народът в страната погледне през пръсти на делото му и не го убие, аз ще обърна лице срещу този човек и рода му и ще изтребя него и всички от народа му“.
	Йеуда се довери на приятеля си Муса. Ученият трябваше да разбере, че кръщаването на детето не може да бъде допуснато при никакви обстоятелства.
	— Смяташ ли, че си в състояние — попита меко Муса — да попречиш на кастилския крал да отгледа сина си като християнин? Как ще го постигнеш?
	Йеуда отговори с половин уста, че би могъл да избяга с Рахел, преди да е дошло детето. Муса махна пренебрежително с ръка. Развълнуван, Йеуда го закле настоятелно:
	— Трябва да ме разбереш. Ти си най-просветеният между смъртните и въпреки това не се отказваш от исляма. Знаеш, че проявих слабост, не съумях да спра сина си Алазар и моя е вината за духовното му пропадане. Но не бих понесъл кралят да омърси и внука ми с водата на своя бог.
	Муса отговори с усмивка:
	— Ти казваш внука ми и става ясно, че мислиш само за момче. Ами ако се роди момиченце? Дали тогава ще стоиш и ще гледаш спокойно как Алфонсо възпитава дъщеря си в християнски дух? И това ли е грях, който оскърбява душата ти?
	— Няма да му дам детето! — извика гневно Йеуда. — При никакви обстоятелства няма да му го дам.
	Но все пак си мислеше, че не е толкова страшно, ако не се пожертва за духовното спасение на една женска душа.
	На първо време, за да заглуши тревогите си, той стана още по-дързък в играта си с краля. Изпълнен със злобно задоволство, реши да провери докъде се простира властта му над Алфонсо.
	Изграждането на синагогата, която бе посветил на алхамата, беше към края си. Йеуда държеше да направи разкошно освещаване. Дон Ефраим възрази. Той беше твърдо убеден, че пищното празненство ще бъде прието като предизвикателство. Йеуда настоя.
	— Не се страхувай, господарю и учителю Ефраим — успокои го с усмивка той и обеща: — Ще направя така, че враговете и хулителите да си глътнат езиците.
	Още на следващия ден той се зае да изпълни обещанието си. Помоли краля да почете с посещението си новия молитвен дом. Алфонсо се слиса от безсрамието на своя ескривано. Не стига, че всички християни на полуострова бяха недоволни от колебанието му да поведе свещената война, ами искаха от него да посети дома на еврейския бог — прелатите със сигурност щяха да изтълкуват това като провокация. Трябваше само да прецени дали да отхвърли молбата на евреина с гневни слова или с надменна шега. Йеуда стоеше пред него покорен и в същото време нагло интимен.
	— Твоите предци многократно са удостоявали с милостивото си присъствие храмовете на евреите — поясни той.
	— Но не и когато християнството е водило свещена война — възрази Алфонсо и като видя, че Йеуда сведе глава, продължи: — Много хора ще недоволстват.
	— Някои от твоите поданици — отговори делово Йеуда — са устроени така, че очернят всичко, което твое величество благоволи да стори.
	И кралят отиде.
	Майсторът Мейр Абдели, ученик на великите мюсюлмански и гръцки архитекти, бе съградил синагогата в благородни пропорции. Аркади и балкони разчленяваха пространството с мъдра изкусност, идеите на византийските майстори се съчетаваха органично с опита на арабските строители. Всички подробности неусетно насочваха вниманието към кивота, сградата беше построена като негова рамка и пазителка. В центъра беше книгохранилището, където се съхраняваха свитъците на тората. Самото хранилище беше изковано от сребро и сияеше с мек блясък. При отварянето му се откриваше тежка брокатена завеса. След отмятането й се показваха богато украсените свещени свитъци на тората. Хранилището не разполагаше с много свитъци, но между тях беше един прастар препис на Петокнижието, най-старият, запазен до днес, Сефер илали. Прибран в богато извезана обвивка от скъпоценен плат, крехкият пергамент беше поставен върху златна плоча, обсипана с бисери. Всички летвички, които крепяха пергамента, бяха със златни корони.
	Стените на синагогата бяха покрити с фризове. Смесваха се надписи, арабески и орнаменти. Отново и отново се появяваше пиниевата реса, символ на вечното плодородие, на безсмъртието. На много места се виждаше и щитът с трите кули — дали това беше гербът на Кастилия или печатът на дон Йеуда? Стените бяха покрити с объркващо множество от древни еврейски мъдрости. Изреченията славеха Бога, Израил, Кастилия, краля и Йеуда Ибн Езра; млади учени и поети ги бяха подбрали и свързали с вещина. Римувана проза се смесваше така умело с библейските стихове, че понякога не можеше да се разбере дали е в прослава на краля или на неговия министър. На едно място се говореше за фараона, който възвеличил Йосиф, и думите на писанието оповестяваха: „Без твоята воля никой в цялото царство няма право да раздвижи ръката или крака си, а ти ще бъдеш тайният ми съветник“.
	Този дом, издигнат от Йеуда, за да възвеличи Бога и себе си, бе посетен от дон Алфонсо, крал на Толедо и Кастилия.
	Застанали почтително пред портата, парнасът Ефраим и най-знатните мъже на алхамата посрещнаха своя крал. После го отведоха във вътрешността. Гордо се изправиха еврейските мъже, с покрити глави, и зачетоха благословията, която законът предписваше да се произнесе при идването на земния княз:
	— Слава тебе, Адонай, Боже наш, който отдаваш част от своята слава на плътта и кръвта.
	Дълбоко развълнуван и горд, дон Йеуда изслуша хвалебствените думи. Възхитен и разтреперан ги изслуша и Алфонсо. Не разбра смисъла, но звуците му бяха познати, тъй като бе слушал много подобни слова от устните на любимата си.
	Според учението на мюсюлманите съществото, което расте в утробата на майката, започва своя истински живот на сто трийсет и първия ден от зачатието. Когато дойде това време, Рахел попита Муса дали малкото създание в утробата й наистина е станало човек. Муса отговори:
	— Така е или поне приблизително така, както е отговарял на подобни въпроси великият учител Хипократ.
	Когато наближи освобождаването й от бременност, съветите и приготовленията на хората, които я обкръжаваха, се умножиха. Бавачката Саад настояваше, че през целия последен месец спалнята на Рахел трябва да бъде прочиствана с благовония от злите духове, джиновете, и се обиди безкрайно, когато Муса й забрани. Йеуда нареди да поставят в стаята на дъщеря му един свитък от тората, както и да сложат по стените амулети, „родилни послания“, които забраняват достъпа в къщата на вещицата и прелъстителка Лилит, първата жена на Адам, и на злите й следовници. Дон Алфонсо остана много недоволен от присъствието на всички тези амулети и по съвета на Белардо напълни стаите на Рахел с всякакви изображения на светци и реликви. Като преодоля лекото си смущение, той помоли каплана на кралския замък да включи в молитвите си и доня Рахел. От своя страна дон Йеуда заповяда десет мъже всеки ден да четат молитви за щастливото освобождаване на дъщеря му.
	Откакто Рахел живееше в Галиана, той не беше престъпвал портите й. Отказа си го и сега, в решителния час, макар че копнееше да бъде близо до Рахел. Но изпрати Муса и Алфонсо беше много радостен, че Рахел е под грижите на стария лекар.
	Болките бяха продължителни и между Муса и дойката възникнаха разногласия относно мерките, които трябваше се вземат. Най-после детето видя белия свят. Дойката го грабна веднага, извика в дясното му ухо призива за молитва, а в лявото признанието: „Аллах е Аллах и Мохамед е неговият пророк“ и възтържествува, че малкото същество бе станало част от исляма.
	През тези часове Йеуда чакаше в кастильото и се люшкаше между надеждите и опасенията. Не знаеше дали искаше да се роди момче или момиче. В душата му се надигаха все нови и нови съмнения; усещаше, че продължителната привързаност към фалшивата вяра е отровила душата му и той няма да има сили да постъпи правилно. Съмняваше се, че е станал истински евреин, и си повтаряше, че дълбоко в сърцето си е останал мешумад.
	Моше Бен Маймон беше събрал основните верски признания на еврейството в тринайсет поучения. Йеуда ги изучаваше подробно, за да открие дали действително, от цялата си душа, вярва в тях. В тълкуванието, което беше пред него, всяка догма започваше с думите: „Вярвам с неразделна вяра“. Йеуда бавно повтаряше внушителните слова:
	— Вярвам с неразделна вяра, че е справедливо да се моля на Твореца, да бъде вечно името Му, само на Него, и че не е право да се моля другиму. Вярвам с неразделна вяра, че откровението на нашия учител Мойсей, нека мирът бъде с него, е чистата истина, че той е баща на пророците, на тези преди и на тези след него. — Да, той вярваше в това, знаеше, че в него е истината, че нито Христос, нито Мохамед могат да заличат откровенията на нашия учител Мойсей. Йеуда произнесе заключителните думи на признанието с цялата си пламенност: „На твоята помощ се уповавам, Адонай, на твоята помощ. Адонай, на твоята помощ се надявам“. — Той се молеше, признаваше истинността на молитвата, беше готов да заплати със смъртта си за своята вяра и за това свое знание.
	Но цялото това отдаване и съсредоточаване не беше в състояние да попречи на мислите му да се стремят към Галиана. Той чакаше, преценяваше, боеше се, надяваше се.
	Най-после пристигна пратеник и още преди да поздрави, извика на Йеуда щастливата формула:
	„Роди се момче, благодат се спусна над света.“
	Йеуда възликува безмерно. Бог му изпрати велика милост, заместник на Алазар. На света се появи ново момче, нов Ибн Езра, наследник на цар Давид, внук на Йеуда Ибн Езра.
	Още в същия момент ликуването му бе засенчено от страх. Наследник на цар Давид — но и потомък на херцозите на Бургундия и графовете на Кастилия. Дон Алфонсо имаше същите претенции като него. Дон Алфонсо можеше да защити правото си с цялата мощ на християнството, а той, Йеуда, беше сам. Но той беше убеден: „Вярвам с неразделна вяра“ и: „Неверническият крал няма да ми отнеме детето“ — реши той. — „Ще намеря решение на проблема с помощта на Бога и здравия си разум.“
	През това време в Галиана доня Рахел нежно оглеждаше и милваше новородения си син. Ласкаеше го, галеше го и непрекъснато го наричаше Имануил, с името на Месията.
	Алфонсо обаче, както изискваше куртоазията и сърцето му, се отпусна на едно коляно пред Рахел и целуна ръка на безкрайно слабата родилка.
	Дойката Саад беше ужасена. Рахел беше нечиста, това щеше да продължи още дълго време, а сега този мъж я докосваше, този глупак, владетелят на неверниците, и призоваваше всички зли духове срещу нея, срещу себе си и срещу малкото дете. Тя сложи бързо детето в люлката му, отряза няколко косъмчета от косичката му, за да ги принесе в жертва, и разпръсна около люлката захар — за да стане детето добро и сладко, злато — за да е богато, и хляб — за да живее дълго.
	Алфонсо беше щастлив. Бог го възнагради предварително за военния поход, дари го с друг син на мястото на загубения. Реши детето да бъде кръстено на третия ден и да носи името Санчо; Санчо, дългоочакваният, това беше името на баща му. Искаше да каже това на Рахел, но тя беше много слаба, по-добре да го отложи за утре или вдругиден.
	Трябваше да сподели радостта си с други хора. Затова отиде в Толедо. Повика съветниците си и бароните, които смяташе за приятели. Целият сияеше. Раздаде милости.
	Повика в замъка и дон Йеуда и го задържа, когато другите се сбогуваха. Заговори му небрежно:
	— Ще нарека момчето Санчо на баща ми. Кръщаването ще стане в четвъртък. Знам, ти не обичаш моята Галиана, но може би ще преодолееш себе си и ще ми доставиш радостта да бъдеш мой гост в този тържествен ден.
	Йеуда разбра, че бе дошъл моментът да вземе решение. Остана напълно спокоен. Би предпочел да се беше видял с Рахел преди този сблъсък с дон Алфонсо. Тя обичаше краля и щеше да й бъде много трудно да каже не на насилника и да удържи на отказа си. Но той знаеше, че вярата й е твърда. Тя беше негова дъщеря и щеше да се справи.
	Йеуда заговори с искрена почит:
	— Мисля, господарю, че ще направиш добре, ако отложиш решението си. Мисля, че моята дъщеря Рахел желае синът й да израсне според законите на Израил и да бъде възпитан в традициите и нравите на семейство Ибн Езра.
	Кралят нито за миг не бе помислил, че Рахел или старият й баща ще се одързостят да поискат това от него. И сега не пожела да повярва, че евреинът говори сериозно. Това беше глупашка шега, много непочтителна шега. Той застана плътно пред Йеуда, попипа печата на гърдите му.
	— Виж ти какво сте измислили! — извика той. — Аз се бия с мюсюлманите, а синът ми трябва да бъде обрязан! — И се изсмя злобно.
	Йеуда отговори все така спокойно:
	— Моля те най-почтително, господарю, не се смей. Или вече си говорил с доня Рахел?
	Алфонсо вдигна рамене, лицето му потъмня. Шегата отиваше твърде далеч. Но не искаше да си развали хубавия ден. Засмя се отново, с пълен глас.
	— За втори път и с най-голямо смирение те моля, господарю, не се смей. Ако продължиш да ни се присмиваш, можеш да ни прогониш от кралството си.
	Алфонсо загуби търпение.
	— Ти си луд — отсече сърдито той.
	Йеуда продължи все така меко, но настойчиво:
	— Ти знаеш, аз не съм бил в Галиана, не съм говорил с Рахел, няма да говоря с нея и през следващите дни. Но ти казвам: както е сигурно, че тази вечер слънцето ще залезе, така е сигурно, че Рахел ще напусне Галиана и твоите земи, за да не подложи главичката на сина си под водата на твоята вяра. — Все още тихо, но с нарастващ гняв той заключи: — Много от нашите са убивали децата си, преди да позволят неверническата вода да се излее върху главите им. — Силното вълнение промени гласа му до неузнаваемост.
	Алфонсо много искаше да отговори нещо гордо и презрително. Ала тихите, безумни слова на дон Йеуда изпълваха помещението, отекваха оглушително в тишината, волята на евреина беше равна по сила на кралската му воля. Алфонсо проумя: Йеуда беше прав. Ако заповяда да кръстят момчето, той ще загуби Рахел. Трябваше да вземе решение: от детето ли да се откаже или от Рахел?
	Изпълнен с безпомощен гняв, той пожела да нарани жестоко евреина и подхвърли присмехулно:
	— Ами твоят Алазар?
	Йеуда побледня като платно, но отговори твърдо:
	— Детето не бива да тръгне по пътя на твоя оръженосец Алазар.
	Кралят замълча. В паметта му изплува: „змия в дрехата, прахан в ръкава“. Осъзна, че в следващия момент ще вдигне ръка и ще убие евреина. Врътна се и бързо излезе от залата.
	Йеуда почака, но кралят не се върна. Най-после кралският ескривано напусна замъка.
	Тъй като вече нямаше претекст да отлага кръстоносния поход, кралят реши да замине за Бургос и да подпише съюзния договор — но преди това непременно да кръсти детето. Колебаеше се само кога да тръгне на път, след една седмица или след две, най-много след три.
	Тогава пристигна вест, която рязко сложи край на колебанието му: крал Хенри Английски починал в укрепения си замък Шинон, съвсем не стар, на петдесет и шест години.
	Алфонсо помнеше много добре бащата на своята Леонор: среден на ръст, набит, доста дебел мъж с бичи врат, широки рамене и криви крака на ездач. Тогава той стоеше пред него, пълен със сила, соколът върху голата ръка, ноктите вкопчени в кожата. Хенри сграбчваше с голите си, огромни червени ръце всичко, което пожелаваше, земи и жени. Веднъж бе казал през смях на Алфонсо:
	— Кълна се в очите на Бога, синко, за владетел, който има глава и юмрук, светът е много малък.
	А той имаше и глава, и юмрук, този крал на Англия, херцог на Нормандия, херцог на Аквитания, граф Анжу, граф I Поату, господар на Тур и Бери, най-могъщият владетел на Западна Европа. Когато свали ръкавицата си и се прекръсти, Алфонсо искрено скърбеше за него.
	Ала още докато си слагаше ръкавицата, бързият му ум обмисляше последствията, които смъртта на английския крал щеше да има за Кастилия и лично за него, Алфонсо. Само благодарение на умната помощ на мъртвия съюзът с Арагон и военният поход бяха отложени чак досега. Синът на Хенри, престолонаследникът Ричард, не беше държавник, той беше рицар и войник, жаден да се бие с всеки неприятел. Той няма да остане далече от кръстоносния поход, няма да измисля всевъзможни претексти, както беше правил Хенри, а веднага ще събере войската си и ще тръгне към Светите земи, като при това ще настоява всичките му роднини, между тях и испанските князе, да излязат на бой срещу мюсюлманите. Войната беше дошла.
	Това беше угодно на Алфонсо. Той се протегна, усмихна се, засмя се.
	— Ave, bellum! — Поздравявам те, война! — извика весело той и викът му отекна в празната зала.
	Алфонсо продиктува писмо до доня Леонор. Изрази съболезнованията си за смъртта на баща й. Съобщи й, че веднага пристига в Бургос, и заключи нахално и невинно, че след като вече не е възпрян от забраните на крал Хенри, може да сключи веднага брачния договор между принцеса Беренгария и дон Педро, да подпише и да подпечата съюза между двете кралства.
	Но преди да замине, трябваше да уреди още едно важно дело. Колкото и да беше сигурен, че се ползва от Божията милост, трябваше да вземе предпазни мерки в случай на преждевременна кончина. Ще остави богати имоти на доня Рахел, а на детето Санчо, на милия си малък незаконороден, ще завещае подобаващите му титли и блага.
	Той повика Йеуда в замъка.
	— Ето ти на, приятелю — заговори с весела подигравка той. — Свършиха се твоите интриги и номера. Вече имам своята война!
	Йеуда отговори спокойно:
	— Алхамата на Толедо ще се моли на небето да те дари с благословията си, кралю. И ще ти предостави военен отряд, който няма да те посрами пред християнството.
	— Заминавам за Бургос най-много след три дни — заяви Алфонсо. — Не разполагам с много време, така че изобщо няма да се върна. Искам отсега да се разпоредя за в случай че въпреки вашите молитви и предоставените ми войници, Господ ми изпрати християнска смърт в разгара на жестоката битка. Подготви документите, за да мога да ги подпиша.
	— Слушам те, господарю — поклони се Йеуда.
	— Искам да припиша на доня Рахел имоти, които да й осигурят годишен доход от поне три хиляди златни мараведи — обяви тържествено кралят. — А на нашия малък Санчо ще припиша титлите и правата на освободеното графство и града Олмедо.
	Йеуда стисна здраво устни и се постара да обуздае радостта си. Жестът на дон Алфонсо беше смел и достоен за крал. Йеуда си представи как внукът му расте като граф Олмедо, как кралят го удостоява с нови титли, как един ден го прави инфант на Кастилия. Абсурдна и великолепна, затанцува пред Йеуда мечтата как внукът му, принц от дома Ибн Езра, се възкачва на трона на Кастилия.
	Видението се разсея. От мига, в който научи за смъртта на крал Хенри Английски, той знаеше, че му предстои най-тежката битка в живота му, и се беше подготвил добре.
	— Твоето великодушие е достойно за един крал, господарю. Ала законът забранява да въздигнеш в графско достойнство един нехристиянин.
	— Да не мислиш, че ще отложа кръщаването на сина си, като се върна от кръстоносния поход? — отзова се небрежно Алфонсо. — Кръщението ще стане утре.
	Йеуда си припомни предписанието на раби Товия: „Ако се откажете от един-единствен свой човек, всички да приемете смъртта“. Припомни си и стиховете в писанието: „Който предаде едно от децата си на фалшивия идол, да бъде наказан със смърт“.
	— Говори ли вече с доня Рахел, господарю? — попита почтително той.
	— Ще й кажа днес — отговори кралят. — Но ако предпочиташ, иди и й кажи ти.
	Йеуда дълбоко в себе си се помоли: „На твоята помощ се уповавам, Адонай. Надявам се, Адонай, на твоята помощ“. А гласно каза:
	— Ти си потомък на бургундските херцози и готските крале, дон Алфонсо, но доня Рахел е от рода Ибн Езра, от дома на цар Давид.
	Алфонсо затропа с крак.
	— Престани с тези глупости! — заповяда гневно той. Знаеш не по-зле от мен, че не мога да имам син евреин.
	— И Христос е бил евреин, господарю — отговори тихо и упорито Йеуда.
	Алфонсо преглътна тежко. Нямаше смисъл да спори с Йеуда за вярата. Той сам ще съобщи на Рахел, че детето ще бъде кръстено още утре. Ала тя беше още много слаба и даже ако Йеуда преувеличава вътрешната й съпротива, вестта ще я съкруши, а самото кръщаване на момченцето може да застраши живота й.
	— Заповядай да изготвят грамотите, както ти наредих — отсече ядно той. — И бъди сигурен: синът ми ще бъде кръстен, кръстен, преди да замина на война. Ще направиш добре, ако се възползваш от дадения ти ум и подготвиш доня Рахел за кръщаването.
	Йеуда въздъхна облекчено. Засега кралят отиваше в Бургос. Той печелеше време, печелеше седмици. Знаеше, че го очакват мъчителни седмици. Вече знаеше, че кралят е ужасяващо сериозен, че няма да тръгне на поход, преди да кръсти детето си. Но той разполагаше с известно време и Бог, който го бе удостоил с толкова милости, и сега щеше да му покаже правия път.
	Сякаш отгатнал тайните му мисли, Алфонсо каза:
	— И да не ти хрумне да ми изиграеш някой от черните си номера, докато съм в Бургос. Не искам да измъчвам Рахел, защото виждам колко е слаба. Но и ти не смей да й досаждаш с дръзки речи, заплахи и обещания. Докато се върна, синът ми трябва да остане, какъвто е сега: още не християнин, но със сигурност не евреин.
	— Да бъде, както казваш, кралю — отговори спокойно Йеуда.
	Двамата стояха един срещу друг и се измерваха с враждебни погледи, изпълнени с подозрение.
	— Не ти вярвам, мой Йеуда — каза му направо Алфонсо. — Трябва да дадеш клетва.
	— Готов съм, господарю — отвърна Йеуда.
	— Искам да чуя истинска клетва — продължи дон Алфонсо, — жестока клетва, за да се почувстваш обвързан.
	Изведнъж му хрумна нещо жестоко. Спомни си, че когато беше момче, евреите бяха задължени да полагат страшна клетва, безумна и мрачна формула, с която призоваваха върху себе си цялото зло на света в случай че престъпят думата си. По-късно, по молба на евреите и със съдействието на дон Манрике, Алфонсо премахна клетвата. Той не помнеше точните думи, но знаеше, че клетвата звучеше отблъскващо, ужасяващо, наистина безумно.
	— Спомних си, че имате една стара и много строга клетва — заяви той на Йеуда. — По-рано често трябваше да произнасяте словата й и вероятно аз съм проявил твърде голяма милост, като ви освободих от нея. Теб обаче няма да освободя.
	Йеуда побледня. Беше чувал за тежката борба, която някога беше водила алхамата, за да бъде освободена от унизителната церемония; евреите бяха платили много пари. В гърлото му запари непоносима горещина, че сега самият той трябваше да бъде подложен на това унижение.
	— Не ме карай да положа тази клетва, господарю — помоли покорно той.
	Съпротивата на евреина убеди краля, че е намерил най-подходящото средство да възпре хитрините му.
	— Да не искаш да се пазарим и да увъртаме? — попита високомерно той. — Или ще положиш тази клетва, или ще заповядам да кръстят детето още днес.
	Намериха отнякъде старата формула. Не им беше лесно да намерят подходящ човек, пред когото Йеуда да положи клетвата. Той трябваше да знае еврейски и да бъде надежден, за да не се разбъбри. Алфонсо се обърна към каплана на замъка, свещеника, когото някога бе попитал какво е грях.
	Младият духовник, ощастливен дълбоко от доверието на краля, смутен от комичната и потресаваща церемония, прие клетвата на министъра в присъствието на Алфонсо.
	Дон Йеуда Ибн Езра трябваше да се закълне, че до връщането на краля от Бургос ще остави детето на дъщеря си доня Рахел в сегашното му състояние, нито вярващо, нито невярващо, нито евреин, нито християнин. Йеуда трябваше да положи клетва в името на Бога, който собственоръчно беше написал законите си на каменни плочи, който някога беше разрушил Содом и Гомор, който беше заповядал на земята да погълне шайката на Кора, който бе удавил фараона с колесницата и конете му. Както изискваше клетвата, свещеникът заповяда:
	— А сега помоли своя Бог, ако престъпиш клетвата си, да стовари върху главата ти всички мъчения, които са изтърпели египтяните, и всички проклятия, с които Господ наказва хората, които злоупотребяват с името и повелите Му.
	Йеуда трябваше да положи ръка върху писанието, върху двайсет и осма глава на Пета книга Мойсеева, и християнският свещеник му прочете проклятията. Прочете ги на еврейски, бавно и тържествено, изречение по изречение, Йеуда трябваше да ги повтори дума по дума, а кралят слушаше жадно и със злобно задоволство латинския текст дума по дума.
	Йеуда призова Бог да му изпрати всички проклятия. Кралят и свещеникът заключиха:
	— Амин.


>	Трета част

E>
	Тогава грандовете решиха да убият еврейката. Отидоха в дома й и я убиха на естрадата в покоите й заедно с всички, които бяха около нея.
@	Алфонсо ел Сабио, Кроника генерал, около 1270
E$
E>
P>
	Затуй близките решиха
	да сложат край на връзката,
	която позореше краля.
	Те отидоха на мястото,
	където беше еврейката,
	и я намериха на великолепната естрада.
	Там убиха те еврейката
	и всички, всички, които бяха около нея.
@	От романса на Сепулведа
P$
E$


>>	Първа глава

	От север в посока към Пиренеите, преминавайки широко разпрострелите се франкски земи, се движеше с голяма свита старата кралица Елинор.
	Още същия ден, когато в Англия се разпространи вестта за смъртта на крал Хенри, нейния съпруг, тя напусна кулата на Солсбъри, където беше затворена, и излезе на свобода, за да си възвърне предишното могъщество. Никой не посмя да й попречи. Елинор пое властта над Англия в името на своя любим син Ричард, който сега беше крал. Самият Ричард, страховитият воин, с радост предостави държавните дела в ръцете на своята умна енергична майка и скоро след коронясването се качи на кораба, за да замине на Изток. Елинор предприе обиколка на огромното си кралство, на Англия и френските земи, принуди упоритите барони да признаят властта й, изиска от недоволните графове, прелати и грандове да внасят повече пари в хазната, произнесе множество присъди, определи границите на областите, подреди с бърза ръка занемарените дела.
	Щом напусна графствата и херцогствата на Севера, които бяха станали нейна собственост след женитбата й за Хенри, Елинор потегли към наследствените си земи — графствата Поату, Гиен, Гаскония. Чу родните звуци, припомни си езика на младостта си, провансалския, мелодичния Langue dʼOc, вдъхна дълбоко ароматния въздух на родината. На север в раболепните приветствия при посрещането й се примесваше много страх; тук хората, излезли по улиците, поздравяваха старата си владетелка с неподправена радост. За тях тя беше много повече от славната кралица на Севера и първата дама на християнството, тя беше Елинор дьо Гиен, родната господарка на земите им, богатата наследница.
	Сега Елинор беше почти на шейсет и девет години и бе прекарала последните петнайсет в затвора, но въпреки това седеше на коня си гордо изправена и представителна, грижливо облечена, изкусно гримирана, с добре боядисана и фризирана коса. Понякога й беше трудно да се задържи на седлото, тежкото пътуване през заснежените планини и тесните проходи беше рисковано и изпълнено с препятствия, но старата дама не се плашеше от усилията и опасностите. Беше сигурна, че петнайсетте години затвор не са я сломили, а съзнанието, че тя, която доскоро беснееше в безпомощен гняв в кулата на Солсбъри, сега отново може да управлява коня и земите си с твърди и сръчни ръце, увеличаваше силата й. Сините, с леко суров поглед очи гледаха ясно, запленени от красотата на родната земя. Тя бързаше напред, заповядваше дълги дневни преходи и упорито отказваше да смени коня си за носилка или кресло дори когато се свечеряваше и всички усещаха умора.
	Беше на път към Кастилия, към Бургос, за да посети дъщеря си доня Леонор, да присъства на венчавката на внучката си Беренгария и да уреди годежа на другата внучка.
	Докато напредваха на юг, свитата й непрекъснато се увеличаваше. Когато навлязоха в Пиренеите, след Елинор яздеха почти петстотин рицари и двеста жени и госпожици, preux chevaliers et dames choisies, горди рицари и избрани дами, прелати и барони от всичките й земи, освен това избрана гвардия от грижливо обучени routiers, изпитани наемници, придружени от добре обучени зли стражеви кучета. Накрая вървеше обоз от повече от хиляда коли, багажи, най-необходимите домакински принадлежности и провизии, подаръци за населението. Коняри и пазачи водеха конете и ловните кучета на кралицата и приближените й рицари, соколарите носеха любимите й птици. Пъстрото шествие се виеше бавно през все още заснежените планини.
	На кастилската граница старата кралица беше посрещната от Алфонсо и Леонор, дон Педро Арагонски и инфантата Беренгария. Пред портите на Бургос насреща й излязоха най-почитаните прелати и придворни на двамата крале. Елинор влезе тържествено в града, навсякъде се вееха знамена, от прозорците и балконите висяха гоблени и кърпи, всички камбани на християнския град биеха, улиците бяха покрити с клонки и цветя, които разпространяваха сладкия си аромат под копитата на конете и обувките на пешаците.
	Властната и блестяща Елинор от десетилетия беше най-почитаната и най-укоряваната жена в Европа и когато влизаше в града в старото си великолепие, в умовете на хората отново оживяха безбройните истории за военните й приключения, за държавническото й изкуство, за любовните й умения. Как станала вдъхновителка и душа на втория кръстоносен поход, яздейки начело на кръстоносците, войнствена и прекрасна като Пентезилея, водачката на амазонките. Как в славния град Антиохия вуйчо й, младият крал Раймонд, пламнал в безгранична страст. Как той и мъжът й, кралят на Франция, седмият Луи, се скарали за нея, докато най-после мъжът й я отвел насилствено през морето. Как тя не понесла насилието му и накарала папата да я разведе с френския крал. Как веднага дошъл младият граф и започнал да я ухажва, а това бил бъдещият английски крал Хенри. Как двамата заедно положили основите на грамадното си кралство. Как Елинор привличала в двора си учени, доктори и магистри на седемте науки и изкуства, безброй трубадури, трувери и контьори. Как дарявала с благосклонността си този или онзи поет, например Бернар от Вентадур, макар че бил син на прост огняр. Как от своя страна Хенри мамел кралицата си с много жени, но особено с една, и как Елинор заповядала да убият красивата му любовница Розамунд. След това дело Хенри хвърлил своята кралица в затвора, но синовете й се вдигнали в нейна защита и се опълчили срещу баща си. Зазвучаха отново и старите песни, френски, провансалски, каталонски, които възхваляваха кралския двор, дал убежище на най-благородното поетично изкуство и на най-изисканите нрави. Поетът Филип от Таюн беше изпял следната песен: „Сладката млада кралица привлича всички наши мисли, както сирената примамва обезумелия рибар към скалата“. А Беноа дьо Сен Мор бе създал следните стихове: „Ти, високородена, избрана, ти, горда и смела, която нямаш равна на себе си сред владетелките, велика и щедра съпруга на най-великия крал“. Даже един груб германец беше създал поезия в нейна чест: „Ако целият свят беше мой, от морето до Рейн, пак щях да копнея за кралицата на Англия и да я желая в обятията си“.
	Песните, разказите и романсите на обожателите, смесени с яростните, изпълнени с проклятия стихове и разкази на враговете й, бяха създали от Елинор дьо Гиен нещо недействително, една безкрайно далечна фигура, дошла сякаш от друга епоха, и дори сега, когато тя се появи от плът и кръв пред портите на Бургос, обкръжена от своите рицари, наемници, коне, кучета, соколи и стрелци, много от кастилските и арагонските господа имаха чувството, че кралицата беше заобиколена от златен облак. Колко сиво и скучно беше днешното, сравнено с миналото на тази велика жена. При вида на кралицата много от тях си припомниха живо какво бяха слушали за втория кръстоносен поход, който всъщност беше походът на кралица Елинор. По онова време рицарите и кралете не се пазаряха като търговци за властта, не бяха алчни за пари и зад битките не се криеше хитра пресметливост; биеха се според точни, изискани правила, за да изпитат чистото удоволствие от битката, и тя не беше нищо друго, освен турнир, благородна игра на живот и смърт. В продължение на четирийсет дни васалът беше задължен да служи на своя сеньор, в продължение на четирийсет дни се биеше и ако на четирийсетия ден не успееха да завземат вражеския замък, рицарят се оттегляше даже ако беше абсолютно сигурно, че крепостта ще падне на четирийсет и първия ден. Тогава нямаше рутиери, нямаше наемници от простолюдието, които не познаваха изисканите нрави и се биеха само за победа. Тогава правилата на куртоазията важаха и пред неприятеля дори ако той се молеше на чужд бог. Обсаждащият халиф беше изпратил на обсадената християнска кралица Урака личния си лекар, за да я излекува от коварна болест. Война се водеше само от понеделник до четвъртък; в петък, събота и неделя се възцаряваше примирие, за да могат всички — мюсюлманите, евреите и християните, да отпразнуват спокойно почивните си дни. Арагонските и кастилските господа много искаха да вярват, че и сега ще настъпи подобно велико време. Някога вторият кръстоносен поход беше воден в духа на дамата Елинор; сега свещената война на полуострова трябва да бъде проведена в същия благороден дух и те, испанските благородници, ще имат случай да се изявят като истински наследници на рицарите на крал Артур и Карл Велики.
	Младият крал дон Педро се носеше в облаците. Каква велика милост му бе отредило небето — да направи своя кралица една от внучките на славната англичанка. Той ще поведе свещената война, изпълнен с блаженството на християнския рицар, освободен от злоба и отмъстителност спрямо дон Алфонсо.
	Оръженосецът Алазар също попадна под опасния чар на старата кралица. В Толедо често усещаше в гърба си подигравателни погледи и когато кралят го взе със себе си в Бургос, изпитваше опасения, че доня Леонор ще го мрази заради смущаващото му роднинство. Ала кралицата беше изпълнена с доброта и любезност, кралят се отнасяше към него като към по-малък брат, а след пристигането на великата дама Елинор изчезнаха и последните му съмнения. Благородните дами го намираха достоен да служи като оръженосец на дон Алфонсо и той бе приет окончателно в християнския рицарски свят.
	Целият град Бургос празнуваше посещението на старата кралица. Хиляди се стекоха да вземат участие в тържествата или да извлекат полза от събраните на едно място много хора. Гостилничарите отваряха подвижни гостилнички, търговците предлагаха скъпи вина и подправки. Откритите сводове и аркади, така наречените фенестри, в които търговците излагаха стоката си, бяха отрупани с украшения и накити от фламандските, левантинските и мюсюлманските страни. Търговци на коне и ковачи на оръжия правеха добри сделки. Надойдоха сарафи и прекупвачи, за да изкупуват или наемат имотите на рицарите, които щяха да потеглят на война. Пристигнаха и орляци циркови артисти, търговци на амулети, проститутки, джебчии. Цялото това множество шумеше, търгуваше, любеше се и флиртуваше, стичаше се в църквите и пълнеше кръчмите, беше набожно, нагло, добродушно, брутално, отдаваше се на буйно веселие, вонеше, правеше деца, пееше химни и пиянски песни, радваше се на живота, кълнеше халифа и султана и славеше великата кралица Елинор.
	Служителите в двора имаха тежката задача да подслонят гостите, както подобаваше на ранга им, и да ги изхранят. А гости се стичаха от всички краища на Арагон и Кастилия, за да присъстват на венчавката на дон Педро и Беренгария и да изразят почитта си към старата кралица. Много от тези прелати, барони и висши съветници водеха със себе слуги, ловци и коняри. Както при всеки подобен празник, към тях се присъединяваха рицари, тръгнали да търсят приключения, бедни млади благородници, които се надяваха да спечелят пари и слава в турнирите. Не липсваха и трубадури, трувери и контьори; те знаеха, че са винаги добре дошли при доня Леонор и дамата Елинор.
	Старата кралица се възстанови много бързо от мъчнотиите на пътуването и още на втория ден устрои прием в голямата зала на палата. Обляна от светлината на безброй свещи, тя седеше на естрадата в своя висок стол, гордо изправена, идеалната дама. Беше понапълняла, понякога дишаше тежко, кашляше мъчително, а под грима, който след няколко часа започна да се размазва, се показа застаряващо лице; но яркосините очи гледаха твърдо и ясно, а думите, с които неуморно участваше в разговора, бяха силни, добре обмислени и любезни.
	Старият арагонски граф Рамон Барбастро, който някога бе участвал в похода на Елинор, заговори с носталгия за онези великолепни години и се оплака от скуката и тъгата на новото време. Войната загубила благородството си, подготвяли я кралските съветници, а те воювали повече с перо, отколкото с меч. Не смелостта на рицарите решавала битката, а броят на рутиерите.
	Дори по времето, когато тя и благородният дон Рамон били млади, отговори Елинор, войната не била само блясък и пищна игра.
	— Като си мисля сега — продължи тя, — и тогава бяха рядкост великите, стоплящи сърцето битки и празненства, а нещо обичайно бяха дребните мъчнотии: безкрайният поход през непознати, непроходими, опасни местности, изранените крака, сгорещената кръв, мъчителната жажда, безсънните нощи, отровните комари, гадните бълхи и въшки, и най-лошото: аседията, ужасяващата скука, причинена от безкрайното пътуване по море, многоседмичните походи към неизвестното, мъчителното чакане на подкрепленията, които уж трябва да дойдат утре или вдругиден, а след цяла седмица все още не са пристигнали. — Тя видя разочарованите лица на слушателите си и се усмихна знаещо. Трябваше да се постарае да обагри в по-ведри краски мрачната картина. — Но все пак — продължи тя — наградата в края на похода си заслужаваше изживените несгоди: безумното удоволствие от битката, последвано от бурно празненство в завоювания град. — И тя разказа за тържествата на Изтока, където християнското великолепие се смесвало с мюсюлманското и песнопенията на трубадурите придружавали изкусните танци на красивите арабки. Думите се лееха без усилие от устата й, но още по-красноречиви бяха очите. Старият граф с усмивка си спомни за онези двама мъже, които бяха водили бой за благосклонността й в Антиохия: християнския крал Раймонд и принц Саладин, племенник и пратеник на султана. — Онези празници бяха много ценни за нас, защото се веселяхме между битките — обясни старата кралица и в гласа й имаше мъчителен копнеж. — Рицарите бяха избегнали блажената смърт в днешното сражение, но очакваха тя да ги постигне в утрешното.
	Архиепископът дон Мартин се наслаждаваше с цялото си сърце на присъствието и думите на дамата Елинор. През месеците на дълго чакане той ходеше мрачен и угрижен, изпълнен с безпомощен гняв; но сега, когато тази Дебора, тази Яел разкъса и последните препятствия пред добрата война, той буквално разцъфтя и отново стана набожен и весел. Движеше се във вечно опиянение; не го притесняваше ризницата, която носеше открито под свещеническите одежди. Той събра цялата си куртоазия и заговори с тромава и доста шумна учтивост:
	— Светите земи станаха свидетели на велики дела, уважаема госпожо, когато ти отиде там да стъпчеш неверниците, но сега, когато блестящият ти син е на път към Изтока, отново предстоят добри времена. Славата на Ричард вече се смесва с твоята и изпълва мюсюлманите с ужас. Получих достоверни сведения от стар приятел, епископа на Тир. Арабските майки вече плашат непослушните си деца със сина ти. „Бъди добро дете — казват им те, — иначе ще дойде крал Ричард, Мелек-Рик, и ще те грабне.“
	Елинор не скри радостта си от похвалата към любимия й Ричард:
	— Да, той е велик воин, истински Miles Christianus. Но няма да се справи лесно в условията на Изтока — продължи тя с откровеността, която беше позволена само на нея. — Не мисля за враговете, за султана, мисля за съюзниците на сина си и най-вече за милия ни роднина, всехристиянския крал на Франция. Този човек не понася блясъка и радостта, желае да проведе войната колкото се може по-евтино, казано направо, добричкият ни Филип Август е голям скъперник. Сега искал да забрани участието на дами и трубадури в кръстоносния поход. Но съм сигурна, че няма да постигне нищо пред моя Ричард. Той обича пъстротата и шума, това му е наследство от баща му, а може би малко и от майка му. Как си представяте кръстоносен поход без дами и трубадури? Вие на полуострова имате едно решаващо предимство — обърна се тя към Алфонсо и Педро. — Преди да стигнем до неприятеля, ние трябва да преодолеем дългото досадно пътуване по море, а вашият враг е съвсем близо. Не ви се налага да водите стотици мъчителни преговори с коварните гърци и другата християнска паплач. Неприятелят и плячката са лесно достижими за вас: Кордова, Севиля, Гранада.
	Пред очите на присъстващите изникна примамващата гледка на прекрасните мюсюлмански градове, пълни със скъпоценна плячка. В главата на дон Мартин отекнаха ликуващо имената на мюсюлманските градове: Кордова, Севиля, Гранада, следвани от думите на Евангелието: „Аз не нося мир, а меч. Алла махайран“.
	Доня Леонор благодареше с цялото си сърце на небето за посещението на добрата си майка. Тя се възхищаваше на държавническия ум на баща си, на военния му гений, дори малко му завиждаше за безогледността, с която се отдаваше на греховните си страсти. Но обичта към майката беше по-силна от възхищението към бащата, а представата, че жизнената, вечно жадна за нови дела жена гние зад дебелите стени на затвора, я бе измъчвала дълго и горчиво. Когато нейният Алфонсо затъна дълбоко в любовната си история, тя изпита парещо желание да изплаче болката си на Елинор, като дъщеря на майка си, като кралица на кралица, потърпевша на потърпевша, да поиска съвета й. Сега Алфонсо се бе върнал при нея, както по всичко изглеждаше, обзет от искрено въодушевление от предстоящата война, като че ли забравил еврейката. Но макар да бе твърдо решена да прости измамата и престъпената дума, опитът и познанията я учеха да не вярва в новата им връзка, а преживяното разочарование бе твърде дълбоко и болезнено, за да го забрави. Затова беше безкрайно щастлива, че може да сподели с майка си страховете и надеждите си.
	Когато Елинор слезе от коня, когато Леонор целуна ръката й, когато старите устни на майката докоснаха младата уста на дъщерята, тя усети с цялата сила на сърцето си какво ги свързваше. Изведнъж си припомни отчетливо и в подробности отдавна отминали събития, лица и фигури, които бе видяла и преживяла като дете в катедралата или в разкошния двор на майка си в Поатие, както и в манастира Фонтевро, където я възпитаваха без лицемерие и твърде светски. Спомни си и за придворната си, дамата Агнес от Фронзак. Леонор бе настояла да чуе разказите й за любовниците на баща си Хенри и накрая дамата Агнес се съгласи; след това детето Леонор настоя дамата да бъде отпратена, защото не проявила достатъчно почтителност към принцеса Леонор. Още по-ясно видя пред духовния си взор онази дървена статуя на свети Георг в замъка Домфрон. Огрян от залязващото слънце, светецът воин изглеждаше особено застрашителен и Леонор често изпитваше боязън да го погледне. Въпреки това го обичаше; беше чудесно да се чувства закриляна от един толкова силен светец в отсъствието на баща си. Тя беше вдъхнала живот на прекрасния свети Георг, запази го за спомен от страната на младостта си, сега той стоеше до нея от плът и кръв и се казваше Алфонсо. Евреите, сатаната и разни други зли сили бяха пожелали да й го откраднат, но тя не им позволи. Е, все още не беше сигурна в победата, враговете й продължаваха да работят, но той бе тук, до нея, майка й също, с нейна помощ тя щеше да прогони завинаги еврейката.
	За съжаление мина доста време, преди да може да поговори насаме със старата кралица. Бъркотията около пристигането и настаняването, кралските приеми и представяния заеха изцяло първия и втория ден. Най-после, на третия ден, посред едно голямо събиране, кралица Елинор неочаквано заяви, че желае да разговаря насаме с дъщеря си, и отпрати всички присъстващи.
	Когато останаха сами, тя заповяда на доня Леонор да седне насреща й, под ярката светлина на слънцето, и я огледа от глава до пети. Суровите ясносини очи се потопиха спокойно в зеления, въпросителен поглед на дъщерята. Под ярката светлина на деня Леонор видя майка си по-стара и с по-остри черти отпреди, но и по-властна, истинската майка на рода си. Дълбоко в себе си тя се преклони пред нея с много любов и почитание и реши да й се подчинява сляпо.
	След известно време старата кралица установи с радост:
	— Добре си се запазила. — Веднага след това обаче заговори за държавните и фамилните дела. Дошла тук не само за да види дъщеря си, но преди всичко да омъжи още една от кастилските си внучки. — Не можеш да се оплачеш от трона, който съм й избрала — заяви тя. — Наследникът на Филип Август е мило момче. Особено съм радостна, че не прилича на баща си. Не ми беше лесно да уредя брачния договор с френския скъперник, казвам ти го съвсем откровено. Той се смята за велик владетел, мечтае да стане втори Карл Велики, но не притежава величие, разбира само от адвокатски хитрини, а с тях не се въздига велико кралство. Създаде ми много работа, защото е хитър и се криви като евреин. Накрая трябваше да му отстъпя графството Еврьо и Вексен, това е голяма част от моята Нормандия, и да му изплатя трийсет хиляди дуката. Всичко това излиза от моята хазна, детето ми, ти няма да плащаш, ще се ползваш само от изгодите. Ще бъдеш тъща на бъдещия френски крал, брат ти Ричард е господар на земите, които се намират между твоята Испания и Франция на дъщеря ти; ще дойде време, когато, стига да пожелаеш, ще управляваш голяма част от западния свят.
	Доня Леонор слушаше със затаен дъх как майка й с небрежни думи разгръщаше пред нея необятни планове за бъдещето. За Леонор беше ясно, че отстъпвайки норманските графства, майка й е искала на първо място да подсигури собствените си привилегии и да е сигурна, че докато любимият й син Ричард воюва, границите на кралството му няма да бъдат застрашавани от опасния Филип Август. Но каквито и задни мисли да бяха предизвикали сключването на този брачен договор, майка й имаше право: тя, Леонор, щеше да извлече от него само изгоди. Тази женитба й отваряше примамлив път към властта.
	Тя се считаше за велика регентка, многократно превъзхождаща своя Алфонсо, защото работеше упорито за обединяването на Арагон и Кастилия. Но плановете й никога не излизаха извън Пиренеите. Колко бедняшки и жалки изглеждаха сега стремежите й, сравнени с държавническата игра на майка й. Тя владееше земите на западния свят, но беше проникнала и далече в Изтока, ръководеше съдбините на Ирландия, Шотландия и Навара, та чак до Сицилия и кралство Ерусалим. Шахматната й дъска обхващаше целия свят.
	— Огледах дъщерите ти, мила — продължи Елинор. — Изглеждат ми добри, както по-голямата с грозното име, Урака ли беше, така и по-малката. Все още не съм решила коя да избера. В един от следващите дни ще ми представиш и двете на пищна церемония. Ще трябва да привлечем и епископа на Бове като представител на Филип Август и наследника му; но това е чиста формалност.
	Леонор беше развълнувана от думите на майка си, ала дълбоко в нея гореше мъчително очакване Елинор да заговори за Алфонсо и еврейката. Най-после старата дама каза:
	— Докато бях затворена в Солсбъри, чух най-различни неща за страданията, които ти е причинил твоят Алфонсо. За съжаление вестите бяха противоречиви и неточни, но аз си изградих представа за положението; нали знаеш, че и аз имам известен опит в тези неща. — Тя взе ръката на Леонор между своите и — очевидно за първи път — обобщи в думи какво чувстваше. — На теб мога да кажа — обясни доверително тя, — че много се радвам, дето моят Хенри лежи в земята под прекрасния си надгробен надпис. И с наслаждение цитира стиховете: „Аз бях Хенри, кралят на Англия, владеех голяма част от света. Помни, ти, който прочетеш това, колко малък става накрая великият. Земята никога не ми беше достатъчна, но накрая се побрах в два пъти по седем стъпки“. Хенри почива спокойно в своите два пъти по седем стъпки и аз искрено му желая земята да не му тежи. Жал ми е за него. Исках да го премахна, много пъти; веднъж за малко да успея и да го пратя на оня свят. Той беше прав, като ме затвори; на негово място и аз бих постъпила така. Много го обичах. Той беше единственият мъж, когото съм обичала. Освен един. Освен двама. Той беше най-умният мъж в християнския свят. Имаше достатъчно разум и понякога отпущаше юздите на страстта си, защото съзнаваше, че иначе не може да се живее. — Думите й звучаха мъдро, изпълнени с търпение. — Но мисля, че и добрата ми приятелка, абатисата Констанс, има право: земната любов е все едно да лижеш мед от бодил.
	— Какво да правя с еврейката, мамо? — попита направо доня Леонор.
	Старата кралица вдигна очи и се усмихна. Съветът й прозвуча добродушно:
	— Изчакай да узрее времето, малка дъще, преди да я премахнеш от пътя си. Аз страдах много, защото не можех да чакам. Вероятно той и без това ще я забрави във вихъра на войната.
	— Той има дете от нея, син. — Гласът на доня Леонор беше тих, безпомощен.
	— На твое място не бих сторила нищо на детето. Мъжете обичат своите незаконородени повече от майките им. Даже моят Ричард, който, както всички знаят, се отнася с пренебрежение към жените си, обича хлапетата им. Хенри имаше цяла дузина. Познавам двама от тях, един Уилям и един Джефри. Този Джефри е честолюбив и поглежда към трона. Трябва да го държа изкъсо, докато Ричард е извън страната. Иначе е мило и усърдно момче. Направих го архиепископ на Йорк.
	— Много страдах — призна тихо доня Леонор. — Надявам се да си права и войната да я изтрие завинаги от сърцето му. Но мога ли да съм сигурна? Той ми се закле в безсмъртната си душа, че ще я остави, но едва напуснал Бургос, хукна обратно при нея.
	— Нито един враг не ми е създавал толкова трудности, колкото баща ти Хенри, който много ме обичаше и аз него — обясни с усмивка Елинор. — Баща ти обичаше синовете си, а те го мразеха, защото беше по-велик от тях. Глезеше ги и те му причиниха повече страдания, отколкото той на мен, и със сигурност много повече, отколкото ти е причинил твоят Алфонсо. А той им прощаваше, отново и отново, те му се надсмиваха и отново се опълчваха срещу него. Още докато живеех с него, той заповяда да изрисуват трите стени на спалнята ни с фрески, четвъртата остана празна. Наскоро посетих отново Манчестър и открих, че и четвъртата стена е изписана с фрески. Видях огромен стар орел с четири млади орлета. Две дълбаят с човките си рани в крилата му, третото е забило нокти в гърдите му, четвъртото се е настанило на шията му и иска да му изкълве очите.
	Тя се закашля, без да прикрива пред дъщеря си кашлицата, която я мъчеше през последните години. Затвори очи и изведнъж стана съвсем обикновена стара жена. Продължи да размишлява със затворени очи и странно монотонен глас, сякаш произнасяше молитва:
	— С Луи имах само дъщери и това ми се струваше нещастие. С Хенри имах синове, но не съм сигурна дали това беше щастие. Синовете създават грижи и когато са добри, и когато са лоши. Никоя майка не желае кротки синове, аз не искам да са светци. Но когато са герои, те водят войни, другите им нанасят удари и така трябва да бъде, макар че много от тях загиват. Загубих първите двама, а третото птиче от гнездото, твоят брат Ричард, ми причинява много мъка. Той е мило момче, но върши лудости и няма нощ, в която да не лежа безсънна от грижи по него. — Тя разтърси глава, за да се овладее. — Ела по-близо — заповяда тя. — Съвсем близо! — Едва чуто, но с необуздана настойчивост зашепна доверително: — В никакъв случай не бива да предприемаш нищо, преди Алфонсо да се оплете изцяло във военните дела. Щом излезе на бойното поле, стори, каквото трябва. Върви в Толедо, поеми регентството. Мюсюлманите са упорити и умеят да воюват, твоят Алфонсо няма да преживее само победи. Във всяко нещастие има зрънце щастие, всяко поражение предлага възможности за действие. След поражение генералът обвинява министъра, епископът генерала, християнинът евреина, наричат се взаимно предатели, за много хора вашият еврейски ескривано ще бъде виновник и предател. Разбира се, ти ще го защитиш. Трябва да бъдеш чиста пред Алфонсо и пред света. Ще полагаш усилия да сдържаш народния гняв, но всеки знае, че това е невъзможно, нали? В дни на поражение не можем да се предпазим от единични случаи на насилие, което побеждава закона, а при такива случаи загиват много хора, подозрителни и близки до подозрителните.
	Доня Леонор попиваше всяка от тихите, корави думи.
	— Да чакам — каза като на себе си тя. — Да чакам. — И не беше ясно дали се оплакваше, или си заповядваше.
	— Да, ще чакаш! — заповяда остро майката. И: — Иди в Толедо! — продължи тя. — Това е добър град, знае как да се справя с враговете. Още старите толедски крале са умеели да изчакват подходящата нощ, преди да се разхвърчат глави. Una noche Toledana, толедска нощ, казват и у нас. Изчакай и се прикрий добре.
	Тя се закашля, тихото остро говорене я напрягаше. Усмихна се, студената страст на властната старица се превърна в куртоазията на дамата и ако досега бе говорила на провансалски, премина на латински.
	— Може би — заключи весело тя — трябва да погледнеш на любовния плам на твоя Алфонсо и от добрата му страна. Ще попиташ коя е тя. Този твой Алфонсо, кралят на Кастилия, е велик рицар, истински Miles Christianis, но в любовта ми изглежда — не бива да ми се сърдиш — малко заспал. Щастие е и за теб, че се е събудил в разцвета на мъжествеността си. С радост видях, че и ти можеш да пламтиш. Мисля, че онова, което преживя, няма скоро да се превърне в пепел.


	Дон Алфонсо се чувстваше отлично в столицата на дедите си, в строгия стар замък, приличен на лабиринт. Мислеше и чувстваше в съзвучие с доня Леонор, забравил, че някога са били скарани. Стана отново старият Алфонсо, достоен за любов, великодушен, кипящ от младост и сили.
	Галиана остана далече в изпаренията на миналото. Вече не можеше да проумее как бе издържал толкова дълго в гнилия, пищен мир. Сега мислеше само за благословената война, която му предстоеше да води. Както след успешен лов в горещ ден копнееше за банята, сега се стремеше с цялото си сърце към войната. Той беше роден, за да воюва, войната беше неговият живот. Славата на крал Ричард, Мелек-Рик, го подтикваше към велики дела. Той беше завоювал слава дори от леките походи, които бе провел досега; предстоеше му голяма война, в която всяка млада, крехка фиданка щеше да се превърне в силно дърво.
	Пред архиепископа, който споделяше ентусиазма му, Алфонсо се зае да прави планове на похода. Двамата с дон Мартин отново бяха верни приятели — нима някога са имали разногласия? Той повика и бароните Вивар и Гомес, опитни във военното изкуство, зарази ги с въодушевлението си. Постоянно сновяха пратеници между него и Нуньо Перес, великия магистър на ордена Калатрава, най-добрия му генерал.
	Жалко беше само, че не можеше да посвещава целия си ден на военните приготовления, а в продължение на дълги часове трябваше да слуша досадни обяснения за стопанството, работилниците, гражданите и селяните, за мита, наеми, права на градовете, държавни заеми. За съжаление двамата Ибн Езра се оказаха прави: търговските отношения между Кастилия и Арагон бяха безнадеждно объркани. Вярно, постигнаха бързо съгласие за зестрата на инфантата Беренгария и венчавката можеше да се състои, но споразуменията, които предшестваха сключването на съюзния договор, създаваха все нови и нови трудности.
	Затова посещението на дамата Елинор му бе добре дошло. Той се надяваше, че тя, опитната, умна и действена държавничка, ще разреши проблемите за кратко време.
	Разбира се, присъствието й му причини и известна неловкост. Гневеше го и свитата й, меснията, тази сбирщина натруфени придворни. Макар и с неохота, той можеше да прости изкуственото държание на дамите, но рицарите, които, уж на път към Светите земи, се обличаха в модни, свръхизискани одежди, му бяха неразбираеми и направо отвратителни; на всичкото отгоре лицата им бяха гладко избръснати, сякаш бяха фокусници или играчи на въже.
	Но той беше готов да прости всичко, което го гневеше у дамата Елинор и свитата й, заради умението й да отстрани от пътя му всички пречки по пътя към така желания съюз с Арагон. Властна и уверена както винаги, тя прецени и взе решение по всички спорни въпроси. Беше напълно права като изискваше всички да я приемат за глава на семейството.
	Алфонсо почти не се изненада, когато един ден старата кралица го подкани без увъртания:
	— Е, сине мой, разкажи ми каква жена е всъщност твоята еврейка, Хубавицата, както я нарича народът.
	Разбира се, кралят на Кастилия имаше право да забрани подобно любопитство дори на дамата Елинор. От друга страна обаче, тя имаше право да зададе този въпрос. Галиана беше минало, той можеше да й разкаже искрено, спокойно и делово за преживяното с Рахел.
	Ала когато се накани да й отговори, с учудване забеляза, че не беше в състояние да намери думи, за да опише външния вид и характера на доня Рахел; онова, което знаеше, беше неточно, накъсано, оскъдно, не създаваше цялостна картина. Той, толкова горд с добрата си памет, сега не помнеше ясно дори лицето на любимата си.
	— Тя наистина е много красива — заговори най-после той. — Не е ласкателство, когато я наричат Хубавицата. Тя е магьосница и много време бях под властта на магията й. Но това свърши. Adest, отиде си. Заличих я от съзнанието си — заключи решително той, убеден, че това е окончателното му решение.
	Елинор отговори дружелюбно:
	— Надявах се да ми я опишеш по-подробно. Винаги съм се интересувала от любовните истории на кралете. Но виждам, че не си много подходящ за трубадур или контьор. Поне на един въпрос ми отговори ясно: доволен ли си от синчето си? Хубаво момченце ли е новороденото?
	— Да, и за това съм дълбоко благодарен на нея и на небето — отвърна гордо Алфонсо. — Тя ми роди чудесен син, красив, здрав и голям, макар че тя самата е по-скоро дребна и крехка. Освен това синчето ми е много умно; още първия ден забелязах необичайно живите му умни очички.
	— Нищо чудно, след като майката е еврейка — обясни с усмивка Елинор. — Впрочем, как се казва незаконороденото?
	— Санчо. И ще му дам графството Олмедо. — Напълно беше забравил, че момченцето още не е кръстено. — Правилно ли е според теб, скъпа майко, да му припиша това графство?
	— Има ли много земи — осведоми се Елинор, — или е само красив замък с неколкостотин крепостни?
	— Графството е едно от най-богатите в страната, доколкото съм осведомен — отговори Алфонсо.
	— Мъжът, който притежава доходни имоти, се чувства много по-силен от онзи, който има само един отрупан с бойни кули замък. Аз замених много от замъците си за ниви и ливади. А когато хлапето ти порасне, замъците ще струват още по-малко, а земята ще е станала още по-скъпа.
	— Значи не възразяваш да направя сина си граф Олмедо?
	— Ако твоят Санчо е красиво и умно дете — отвърна замислено и решително кралицата, — редно е да го осигуриш добре.


	След два дни двете принцеси, едната от които трябваше да стане бъдещата кралица на Франция, бяха представени в тържествена церемония на старата Елинор.
	Приемът беше голям и блестящ. Присъстваха грандовете и прелатите на Кастилия и Арагон, бароните на кралица Елинор и специалният пратеник на Филип Август от Франция, епископът на Бове.
	Седмици наред сръчни ръце бяха тъкали, шили и украсявали роклите на инфантките, за да им дадат възможност да излязат в пълния си блясък пред благородното, взискателно събрание: мили момичета с красиви, бели и розови, пълнички детски лица, добре развити, безупречно възпитани. Двете се държаха с изящната непринуденост, която изискваше куртоазията и която бяха усвоили с много усилия. Вътрешно бяха изпълнени със смущение, но и със съзнание за своята важност; от изхода на това изпитание зависеше не само собствената им съдба, а и участта на много хора в християнския Запад.
	Беренгария, инфантка на Кастилия, кралица на Арагон, седеше на едно от първите места на естрадата и оглеждаше снизходително сестрите си. Една от тях ще стане кралица на Франция. И какво от това? Тя, Беренгария, един ден ще обедини Кастилия с Арагон, може би някога ще успее да привлече и Леон, може би дон Педро, окуражен от нейните мъдри напътствия, ще завладее голяма част от мюсюлманска Андалусия. Земята на френския крал е стегната като в клещи, по всичките й граници се е настанил великият й вуйчо Ричард, който има своята Англия, но владее и по-голямата част от Франция. Бедният френски крал. Ясно е, че сестрата, която ще се омъжи за престолонаследника, няма да постигне почти нищо в живота си. За разлика от нея.
	Дон Алфонсо се радваше на красивите си дъщери. Беше благодарен на старата кралица Елинор, че е уредила това сродяване с Франция; не беше зле християнските князе да заздравят родството си във времето на голямата война. Той погледна некрасивото, ала смело и умно лице на най-голямата си дъщеря Беренгария и се развесели, но изпита и лека боязън от неукротимата гордост, която сковаваше чертите й. Тя се държеше с него още по-строго отпреди. Обвиняваше го в грях, вече се чувстваше кралица на Арагон и виждаше в лицето на баща си владетел, който управлява наследството й престъпно зле.
	Доня Леонор носеше червена одежда от тежка дамаска със сребърен ширит, на който бяха избродирани лъвове; тя знаеше, че роклята не й стои добре, но днес желаеше дъщерите й да я затъмнят с блясъка си. Тя се гордееше с дъщерите си и се радваше, че две от тях щяха да заемат най-важните европейски тронове. Светът ставаше малък без страните, в които управляваха тя, майка й, брат й и дъщерите й.
	Старата Елинор оглеждаше внучките си с коравите си светли очи, от които не убягваше нищо. В главата й вече се оформяше нов проект. Момичето, което няма да бъде избрано днес за бъдеща френска кралица, ще се възкачи на португалския трон; Португалия имаше отлични пристанища и беше много важна за Англия. Сега трябваше да прецени: коя подхожда повече за Париж, коя е по-подходяща за Лисабон? Трябваше да огледа обстойно двете момичета и го правеше, без да се прикрива. Задаваше им смущаващи въпроси, накара ги да се разходят по естрадата, за да оцени походката им, заповяда им да попеят, разпита ги на латински и провансалски.
	— Чудесни момичета — кимна одобрително тя, обърната към дъщеря си, но високо, за да я чуят всички. — Принцесите зарадваха очите ни. Имат нещо от кастилските деди на Алфонсо, но носят повече от наследството на моите предци в Поату и учудващо малко от Плантагенетите. — Тя се обърна отново към инфантките и попита едната: — Как се казваш, принцесо?
	— Урака, госпожо бабо и кралице — отвърна момичето, а другото побърза да добави:
	— А аз съм доня Бланка, госпожо кралице.
	По-късно Елинор, Алфонсо и Леонор останаха сами с епископа на Бове, специален пратеник на френския крал.
	— Коя ти хареса повече, достопочтени? — попита Елинор.
	Прелатът отговори вежливо и предпазливо:
	— Всяка от двете принцеси заслужава да стане кралица.
	— И аз мисля така — съгласи се Елинор. — Но имам една забележка. Във Франция ще имат трудности да произнасят името Урака. Това ще намали популярността на нашата инфанта. Мисля, че е редно да дадем на твоя престолонаследник Луи доня Бланка.
	Така и решиха.


	Не минаваше и ден, без в двора на Бургос да бъде организирано празненство в чест на дамата Елинор и на новобрачните. Старата кралица се обличаше и гримираше по-добре от дамите, които не бяха прекарали последните си години в затвора, а непрекъснато се намираха сред хора, които познаваха в подробности видовете платове, рокли, накити и гримове и често обсъждаха предимствата и недостатъците им. Когато танцуваше, тя пристъпваше умело и гъвкаво като младо момиче. Наслаждаваше се на изисканите ястия и вина с радостта на познавач. Седеше гордо изправена на коня и ловуваше отлично. И когато наблюдаваше турнирите от трибуната, показваше компетентност. Никой не смееше да оспори оценките й, когато дамите трябваше да похвалят съчиненията на трубадурите и контьорите.
	Колкото и сили да влагаше в лова, танците, празненствата и песните, вниманието и енергията, с които работеше за сключването на съюзния договор, не отслабваха нито за миг. Елинор действаше методично. Първо задължи дон Алфонсо и дон Педро да удостоверят тържествено с подпис и печат, че ще приемат безпрекословно присъдата й. За всеки случай поиска такава декларация и от доня Леонор, и дори от доня Беренгария. След това свика най-доверените съветници на двамата крале, първо всеки поотделно, зададе им кратки логични въпроси, изправи един срещу друг министрите, чиито мнения не съвпадаха, направи всички необходими разследвания.
	Накрая свика коронен съвет, на който трябваше да присъстват всички министри от Арагон и Кастилия. Липсваха само дон Йеуда и дон Родриге, задържани в Толедо от управлението на кралството.
	— Сега ще оповестя решението си — произнесе тържествено Елинор. Вдигна стария достопочтен документ, който установяваше върховенството на Кастилия над Арагон, и разгъна крехкия пожълтял пергамент, от който висяха два големи печата, познати на всички присъстващи. — Първо обявявам този документ за невалиден — продължи бавно и отчетливо тя. — Non valet, deleatur. — Здравите й ръце скъсаха пергамента на две половини. — Deletum est — заключи спокойно тя.
	По времето, когато дон Йеуда предложи за съдия в спора английския крал Хенри, дон Алфонсо очакваше присъдата със смесени чувства и често изпитваше угризения на съвестта; когато дойде Елинор, той я прие като изпратена от Бога съдница. Днес обаче, като видя как тя унищожи собственоръчно скъпия пергамент, който му даваше власт над дон Педро, славното, зловещо писание, заради което бяха загинали стотици смели рицари, той изпита чувството, че коравите ръце на старата кралица късаха жива плът от тялото му.
	Елинор премина към деветнайсетте спорни икономически точки, за които някога Йеуда бе заявил, че определят коя от двете страни ще има първенство на полуострова. Разграничи правата и задълженията на Кастилия и Арагон до последното солдо. Кастилците и арагонците слушаха внимателно, ту доволни, ту намръщени.
	Накрая старата кралица обяви присъдата си относно претенциите на Гутиере де Кастро. Дон Алфонсо се задължаваше да му изплати обезщетение — тя не избягна жестоката дума — в размер на две хиляди златни мараведи. Обезщетението беше извънредно високо, слушателите едва скриха възбудата си.
	— От друга страна обаче — продължи спокойно Елинор, — онова кастильо в Толедо, за което претендира барон де Кастро, остава собственост на дон Алфонсо, респективно на човека, който го е закупил с редовен покупателен договор. Остава си кастильо Ибн Езра.
	Доня Леонор не можа да предотврати побледняването си. Сърцето й преливаше от възмущение. Алфонсо обаче, който не смееше да се надява на тази присъда, въздъхна облекчено; щеше да му бъде крайно неприятно да изгони евреина от кастильото му точно сега.
	— Мисля, че с това свършихме — каза дамата Елинор. — Заповядах да изработят окончателните споразумения и моля компетентните господа да ги представят за подпис на своите крале. Трябва обаче да се знае, че разпорежданията, заложени в тях, са потвърдени от моя подпис и влизат в сила още днес.
	По-късно — тя беше забелязала много добре гневната изненада на доня Леонор — кралицата обясни на дъщеря си:
	— Ти май още не си поумняла, малка дъще. Все още страстта гони разума от главата ти. Опитай се да проумееш, че би било върхът на глупостта ти и аз да обявим война на евреина. Нима желаеш гневът на Кастро да утихне? По-добре се погрижи и за в бъдеще да е зле настроен към евреина и да се стреми към гордо вирнатата му глава. — Тя изчака думите й да се запечатат в съзнанието на доня Леонор. — Направи това свое основно правило, кралице на Кастилия — продължи настойчиво тя, — никога да не даваш на просителя всичко, което е поискал. Научих това от майката на моя Хенри, блаженопочившата кралица Матилда. Тя ми втълпи: „Който иска соколът да му служи добре, не бива да му дава храна, а да я размахва пред очите му като примамка“. Размахай кастильото пред очите на барон де Кастро, доня Леонор.
	Елинор помълча малко и продължи:
	— Не се сърди, че понякога се държа твърдо с теб и те укорявам. Знам, че се справяш добре, знам колко препятствия преодоля, за да осъществиш този брак и съюза с Арагон. Ти имаш талант за политиката. Вероятно се виждаме за последен път, затова ми се иска да подкрепя политическите ти амбиции. Удоволствието от властта е вероятно най-трайната между страстите. — Тя затвори очи и продължи вглъбено: — Доставя ми дяволско удоволствие да направлявам хората, да ги гоня насам и натам, да строя градове, да събирам и разделям земи. Радост е да съградиш нещо, радост е и да го разрушиш. Победата е радост, но аз не бих искала да се лиша и от пораженията си. Не казвай на никого, но ще ти призная, че изпитах радост дори когато ме отлъчиха от църквата. Когато произнасят анатемата с ръка върху Библията, сред звън на камбани и безброй запалени свещи, когато олтарите потъмняват, когато образите на светците са закрити с платна и камбаните замлъкват, отлъченият усеща безумната воля отново да запали свещите, да бие камбаните и тази неукротима воля му доставя невероятно удоволствие. Такъв човек обмисля всички средства и пътища: дали да тръгна с папата, който управлява в момента, и да го умилостивя с хитрости? Или да сложа на трона друг папа, който ще угаси свещите и ще забрани камбаните за съперника си?
	Доня Леонор поемаше жадно всяка дума. Беше дълбоко благодарна на майка си за това доверие. Обеща си да го оправдае.
	Елинор отвори очи и погледна дъщеря си право в лицето:
	— Голямото сърце по необходимост съдържа много празни места. Там лесно се заселва досадата, меланхолията, голямата неприятелка — аседията. Имаш нужда от голяма доза страст, за да запълниш празните места. Да се стремиш към властта, да търсиш все повече власт, това е голям, добър, траен огън. Повярвай ми, дъще, политиката загрява кръвта не по-зле от най-прекрасната любовна нощ.


>>	Втора глава

	В бургоския двор бе пристигнал и клирикът Годфроа дьо Леини, за да участва в бракосъчетанието на инфантката Беренгария като представител на принцеса Мария дьо Труа. Годфроа беше близък приятел на наскоро починалия Кретиен дьо Труа, най-славния между контьорите, и навсякъде, където се появяваше, рицарите и дамите го наобикаляха и настояваха да чуят откъси от поемите на блаженопочившия поет.
	Към края на живота си великият Кретиен дьо Труа беше създал редица прекрасни, чудновати и многозначни романи в стихове. В тях той разказваше за пъстрите, приказни и все пак смислени събития в живота на Гийом Д’Англетер, за тъмната, завладяваща любовна магия между Тристан и Изолда, за чудните приключения на рицаря Ивен в тайнствени замъци, за пътешествията и размислите на чистосърдечния, надарен с пророчески ум момък Парсивал. Но дамите и господата най-много обичаха да слушат разказа за рицаря Ланселот на талигата. Годфроа напразно ги убеждаваше, че Кретиен е смятал тази своя поема за не особено удачна и дори не я е завършил; въпреки това „Ланселот“ си оставаше най-популярното му произведение и рицарите и дамите не се уморяваха да го слушат.
	Ето какво се случва в историята Ланселот на талигата: Ланселот, най-добрият рицар на християнството, обича дамата Жениевър и когато тя изпада в затруднено положение, потегля на път, за да я избави от бедата. Губи коня си и е отчаян, защото не може да преследва похитителя на дамата. Тогава покрай него минава талига, в която събират мърша, и собственикът й, някакво грозно джудже, кани Ланселот с много учтиви и смешни поклони да използва талигата; ала за рицаря няма по-позорно нещо от това да го видят в такава мръсна талига. Ланселот се колебае само два мига; после се качва на талигата и продължава пътя си под подигравките на минувачите. Освобождава своята дама, но тя не го допуска до себе си, а му възлага да скрие силата и сръчността си и на следващия турнир да бъде победен. Той изпълнява желанието й, приема да изтърпи и други позорни деяния само защото дамата му е поискала това от него. Ала тя остава неумолима и накрая му съобщава причината: той не знаел какво е истинска любов; преди да се качи на талигата, се поколебал два мига.
	Тъй като кралица Елинор и доня Леонор почти винаги присъстваха на изпълненията на трубадурите и контьорите, куртоазията изискваше дон Алфонсо също да ги посещава. Един ден клирикът Годфроа прочете части от „Ланселот“.
	Досега дон Алфонсо намираше, че романите в стихове са скучни. Приключенията на измислените рицари му изглеждаха безсмислени, любовните им стонове и въздишки бяха изкуствени. Поведението на Ланселот, макар и безразсъдно, го затрогна, раздразни го, принуди го да размисли, да го сравни със своето.
	Дори когато си легна, той продължи да размишлява върху чутата следобеда история. Лежеше със затворени очи, твърде уморен, за да остане буден, но прекалено възбуден, за да заспи, непрекъснато виждаше пред себе си рицаря Ланселот на талигата. Изведнъж Ланселот скочи от талигата и се настани на леглото му.
	— Какво търсиш тук? — попита сърдито Алфонсо. — Да не би да твърдиш, че имам нещо общо с теб? — Ланселот закима усърдно. — Забранявам ти да мислиш така — ядоса се още повече Алфонсо. — Аз не съм твой брат и другар.
	Ланселот не отвърна нищо, само гледаше Алфонсо и погледът му беше твърде красноречив. Алфонсо разбра какво искаше да му каже безмълвният мъж. „Разбира се, че си мой брат и другар — обясняваше той, — eques at fornacem, рицарят на печката.“ Алфонсо понечи да отговори със силни думи, да приведе всички наложителни военни и политически доводи, поради които толкова дълго бе останал далече от кръстоносния поход. Изведнъж обаче осъзна болезнено: всичко това беше лицемерие, фалш. Имаше една-единствена причина, поради която отказа да воюва — искаше да остане с Рахел. Той наистина беше брат и другар на Ланселот, беше покрит с позор, беше извършил грях.
	Усети горещ срам.
	Много скоро обаче, със сладка уплаха той забеляза как горещият срам се превърна в нещо друго, много познато, прокълнато и желано. Задиша тешко. Вдъхна дълбоко замайващия аромат на градините в Галиана, кръвта запулсира във вените му, по тялото му полазиха сладостни тръпки, отново го завладя сладката и обичана отрова на Рахел.
	Опита се да се изтръгне от опиянението. Постара се да диша равномерно, заблъска с крака по таблата на леглото като разсърдено дете. Няма да позволи на този Ланселот да се забавлява за негова сметка. Войната дойде и когато замине на бойното поле, Рахел ще остане в миналото. Завинаги. Absit, absit — повтаряше си през стиснати зъби той. Край на връзката с Рахел. Щом се върне в Толедо, веднага ще нареди да кръстят синчето му. След това ще замине към южната граница, в Калатрава и Аларкос, и ще забрави Рахел.
	— Тогава вече няма да имам нищо общо с теб, жалък слуга на жените — отсече гневно той, — и изобщо си много смешен с покорството си. — Ала Ланселот вече бе изчезнал.
	Колкото и да не даряваше с благосклонността си трубадурите и контьорите, дон Алфонсо хареса много един от тях, барон от Лимузен на име Бертран дьо Борн.
	Макар да се наричаше вице граф Отфор, този Бертран не беше истински господар, управляваше само неколкостотин души. Ала беше широко известен с буйните си стихове, със завладяващата си дарба. Още от най-ранната си младост умееше да омагьосва хората и често объркваше съдбините им. Говореше се, че навремето, още почти момче, се радвал на благосклонността на цъфтящата кралица Елинор. По-късно, като господар на две крепости, участвал с думи и меч във всяка битка, без много да му мисли чие дело е по-доброто, като винаги съумявал да поведе след себе си огромни тълпи хора. Бертран беше избухлив и войнствен. Повел спор с брат си за разделянето на наследството и въпреки умерените му искания, се преборил с него със стихове и оръжие. Сюзеренът му крал Хенри се намесил и помогнал на победения брат да получи онова, което му се падало по право. Бертран съчинил войнствени стихове, с които насъскал младия крал Хенри срещу бащата, което довело дотам, че младият крал намерил смъртта си пред един от замъците на Бертран от умело изпратена стрела. Дори след това нещастие Бертран не се спира. Все така окуражавал бароните от Лимузен да воюват срещу своя крал, стария Хенри, и да се бият помежду си; той се опълчил срещу всички и всички се вдигнали срещу него. Накрая младият Ричард опожарил крепостите му и го взел в плен.
	Много скоро двамата се помирили и сега Бертран възнамеряваше да отиде в Сицилия и да се присъедини към кръстоносците на Ричард.
	Разказите за живота и поезията на Бертран дьо Борн бяха преминали и отвъд Пиренеите. Испанците познаваха преди всичко политическите му песни, така наречените сирвенти. Войнствените му стихове придружаваха всяка размирица, всяка война. Девизът му: „Безчестие за мене е мирът. Единствено признавам правото на моя меч“, беше известен като молитвата „Отче наш“.
	Бертран беше минал шейсетте, но се държеше като истински рицар и придворен. Веднага се хареса на Алфонсо и макар че разбираше трудно звучния провансалски, кралят усещаше, че буйните военни песни на Бертран се различават твърде много от немощните стихове на испанските певци; те бяха елегантни и опасни като острите кордовски шпаги.
	Дон Алфонсо отличи Бертран, изпрати му скъпи подаръци, отрупа го с милости, прие го в ловната си свита, двамата водиха много доверителни разговори.
	Бертран имаше дарбата да представя хора и събития цялостно и убедително и слушателите ги виждаха като живи пред себе си.
	Един ден разказа на Алфонсо за стария крал Хенри. Обрисува с живи слова мъртвия крал, сивите кървясали очи, високите скули, могъщото лице, завършващо с остра брадичка, огромната жадна уста. Той бил почти герой, крал Хенри, но не цялостен герой. Липсвала му истинската Largesse, не бил щедър и великодушен, бил свадлив. За последен път Бертран се изправил пред краля като пленник, нямал оръжие, имал само поетичната си дарба и с нея победил победителя, извоювал си свободата и правото да построи отново изгорения си замък. Само че кралят пак се поскъпил. Колкото и да се стараел, не можел да бъде истински крал. Не завладял нищо от чистото удоволствие да воюва, искал само да има още повече и да задържи имането си. По множество дребни жестове и думи проличавало колко е алчен, като еснаф. Издавали го и пръстите, тънки и алчни, които не можели да останат спокойни — или ги свивал и изпъвал и така развенчавал фалшивото си кралско достойнство, или пък драскал и рисувал. Обещавал много, но спазвал само част от обещанието си. „Да и не“, нарекъл го Бертран и това име ще остане. Завладян от разказа на стария поет, дон Алфонсо виждаше бащата на жена си много по-ясно, отколкото го бе видял в действителност.
	— Моят крал Хенри беше друг — продължи разказа си Бертран. — Наричах го „Расса“, защото наистина беше такъв. Живееше нашироко, хвърляше с пълни шепи, пилееше всичко, което имаше, богатствата на Шинон, рицарите и наемниците си, самия себе си. Великолепен мъж, расса, и беше безкрайно подло от страна на стария крал да го държи така изкъсо. Защо го направи крал, щом му забраняваше да живее като крал? Да, аз го насъсках срещу баща му, а когато се помириха, отново го насъсках. Казват, че заради това загубил живота си. Никога не съм вярвал, че един човек може да изпита адската болка, която изпитах аз при смъртта на младия си владетел. Може би наистина е умрял заради стиховете ми. Въпреки това не се разкайвам. — Той продължи тихо, настойчиво, сега говореше повече на себе си: — Обичах много жени, загубих много от тях, тъгувах при всяка раздяла. Но истински тъгувах само за младия крал. Само него съм обичал. — Припявайки, той изрецитира стиховете, които бе сътворил пред мъртвия крал, жалейната песен, която според много хора беше най-хубавата, посветена на мъртъв герой, откакто Давид бе оплакал Йонатан.
	— Si tuit li dol e’lh plor e’lh marrimen — запя той. — „Ако всички болки, сълзи и сърдечни страдания, ако мъката, загубата, мъчителните терзания, които изпитваме в този момент, се съберат в едно, те ще изглеждат дребни и незначителни пред смъртта на младия господар на Англия.“
	Дон Алфонсо беше втренчил поглед в лицето на Бертран, който говореше на себе си, вглъбен, с искрен плам; над тънкия, силно извит нос, истински ястребов клюн, светеха ярко големи, пронизващи сиви очи. Жалейните стихове излизаха дълбоко от гръдта на поета и Алфонсо имаше чувството, че те се създаваха в момента. Изпита съкровена радост, че Бертран му разкри сърцето си. Усети порив да отвърне на доверието с доверие. Бертран, този истински рицар, имаше дарбата да облече в думи всичко онова, което вълнуваше и объркваше душата на мъжа, без той да може да го изкаже и изрази. Ако изобщо имаше човек на света, който да прояви разбиране към мрака в душата на Алфонсо, това беше само старият Бертран.
	— Казваш, че не си обичал истински нито една жена? — попита той, противно на нрава си, плахо.
	Бертран вдигна очи.
	— Не бих желал да го изразя толкова категорично — отговори с усмивка той, — но в думите ти има частица истина.
	— Но си посветил толкова много великолепни стихове на жени.
	— Разбира се — отвърна Бертран. — Мъжът трябва да се обръща към жените с красиви слова, това е изискване на куртоазията, а понякога и на сърцето. Харесваше ми да свалям звездите пред жените, с които имах връзка. Но клетвите през една любовна нощ важат само до сутринта. Престъпването им е простим грях, в това ме увери дори изповедникът ми. В края на краищата, нали жената ни е изкусила с ябълката?
	Алфонсо се засмя, но веднага продължи с въпросите:
	— Винаги ли си превъзмогвал любовта? Успявал ли си да преодолееш любовта към всяка жена?
	Старият рицар забеляза колко напрегнат беше кралят, разбра, че Алфонсо мислеше за собствената си любовна връзка с еврейката, и усети почти бащинска обич към младия владетел, който търсеше от него утеха по този наивен, детински прикрит начин.
	— Да, аз преодолях любовта. — Погледна краля развеселено и продължи дружелюбно: — Жени! — Жестът му беше лекомислен, високомерен. — Те сгряват кръвта ни, но остават далечни на душите ни. Ще ти кажа нещо, Алфонсо: животът на рицаря е като бърза река, тече ли, тече и по пътя си завлича всичко, което не е проникнало в душата. Жените от стиховете ми са отдавна заличени от паметта ми, празни спомени, размити в мъглата. Добрата битка е нещо друго. Помним я дълго и споменът ни прави силни и горещи. Войните, които преживях, запазиха духа ми млад и бодър. — Той се изсмя надменно. — Тялото ми също остана младо. Ей сега ще разбереш какво имам предвид — завърши той весело и тайнствено.
	Бертран повика щитоносеца си Папиол, който не беше по-млад от него, но вървеше гордо изправен като господаря си. Като хвърли към краля развеселен поглед от пронизващите си, дълбоко хлътнали очи, Бертран заповяда:
	— Хайде, Папиол, момчето ми! Изпей ни песента за старите и младите!
	Папиол настрои малката си арфа и запя нахалната, дръзка песничка „Joves es om que lo seu be engatge“:
P>
	Млад е, който заложи замъка и имуществото си
	и потегли блестящ към поредния турнир.
	Млад е, който няма пари, а прави най-щедри дарения
	и не се ядосва на тълпата кредитори.
	Млад е, който се раздава в играта и враждите,
	млад е и този, който не се щади в любовта.

	Стар е, който никога не обременява с дългове замъка и земите си,
	който събира в складовете зърно, вино и сланина,
	стар е, който, като се насити, вече не смее да яде,
	а когато завали, бързо посяга към наметката.
	Стар е, който често си почива,
	стар е, който се отказва от играта, преди да я спечели.
P$
	Бертран беше водил наистина необуздан живот и последствията от него бяха опустошителни, макар че се стараеше да бъде представителен и се държеше надменно. Обичаше да се разхожда в тежките си доспехи, но едва успяваше да скрие, че под желязото се криеше едно старо и слабо тяло. Много хора се усмихваха подигравателно при вида на стария рицар, следван от също така стар оръженосец, смееха се и на войнствените му стихове. Алфонсо не се засмя. Той чу и усети могъщия порив на стиховете, предизвикателството към безмилостно отминаващото време, към изтичащия живот.
	— Благодаря ти, Бертран — проговори възхитено той. — Това е рицарство, това е изкуство!
	Възхищението на младия крал се отрази благотворно на стария Бертран. Ако някой се бе усъмнил в годността му да води война дори само с поглед или жест, той щеше да го предизвика на бой. Но този Алфонсо беше приятел, брат, затова му призна:
	— За съжаление и най-смелите стихове не ни предпазват от бързото отпадане на тялото. На теб, господарю, ще кажа: войната, в която ще участвам, ми е последната. Аз не се самозаблуждавам, аз знам: още една или две години, и глупавото ми тяло ще спре да работи, а немощният стар рицар става за посмешище на децата. Вече говорих с абата на Далон; ако се върна жив от тази война, ще отида в манастир.
	Кралят беше много горд, че Бертран му е доверил съкровените си мисли, и беше осенен от чудесна идея, която скоро се превърна в решение: този добър рицар и поет не бива да извърши последните си героични дела като воин на крал Ричард. Няма да позволя на шурея си Ричард да ми отнеме и този велик човек. Бертран трябва да остане до мен и да пее за моята война.


	В Бургос пристигна каноникът дон Родриге.
	Душата му се вълнуваше. Очевидно дон Алфонсо беше забавил кръщаването на синчето си, приемането му в християнската общност, а когато напусна Толедо, кралят избегна да му даде обяснения за постъпката си. Самият той обаче, Родриге, се зарадва на отлагането, защото изпитваше позорна плахост от откровения разговор, не смееше да изпълни дълга си. Едва сега, след седмици, събра смелост да потърси краля.
	Ала дори тук, в Бургос, трябваше да установи, че кралят не желае да говори откровено. Родриге не посмя да не се подчини.
	За да отклони вниманието си от грижите, разкаянието и срама, Родриге се включи в светския живот на Бургос. Интересът му се засили, когато установи колко по-изискани са станали дворцовите маниери на Севера. Дамите и господата изучаваха усърдно правилата на куртоазията, дискутираха оживено специфичните закони на рицарската любов и оценяваха компетентно поетическото изкуство на присъстващите трубадури.
	Много скоро обаче Родриге прозря, че очарователната придворна маниерност не беше нищо друго, освен празна, лицемерна игра. Онова, което наистина занимаваше дамите и господата, което изпълваше сърцата им, беше предстоящата война. Те я чакаха с опиянение, с едва сдържано нетърпение.
	Дон Родриге беше много натъжен. После се укори за тъгата, която изпитваше. Войната, за която копнееха всички, беше свещена, въодушевлението им беше израз на набожност; участието в нея беше дълг, неодобрението грях.
	Все пак Родриге не можеше да сподели благочестивото ликуване на двора. В неговата душа живееха прекрасните хвалебствия на мира от пророк Исаия, от Евангелието, фанатичните речи в прослава на мира, които произнасяше ученикът му дон Бениамин. Той мислеше за войната само с мъка и трепет, защото знаеше, че полуостровът ще пострада твърде много. Чувстваше се безнадеждно сам сред шумната, весела суетня, ненавиждаше кръвожадния ентусиазъм на тези добре поддържани образовани хора и често си припомняше забележките на приятеля си Муса за „йецер ара“ — злия нагон.
	Особено противен му беше мъжът, на който бе дадено да облече в думи всеобщата дива, насилническа радост, онзи Бертран дьо Борн. На пръв поглед той беше не особено представителен, застаряващ господин като много други. Ала дон Родриге познаваше поезията му, стремежите и делата му, а при по-близко вглеждане откриваше в лицето с безумно святкащите очи истинската му същност: Бертран беше олицетворение на войната. Рицарят безспорно беше малко смешен, както вървеше с изкуствена бодрост, яздеше гордо изправен и се перчеше пред двора; но ужасът, който се излъчваше от него, задушаваше желанието на каноника да му се надсмее. Тук нямаше нищо за смях. Това беше злият бог Марс в цялото му зловещо великолепие. Сигурно така са изглеждали рицарите, видени от евангелиста Йоан при последните му откровения.
	При това дон Родриге едва успяваше да се изтръгне от омаята на буреносните стихове. Той беше познавач на поетичното изкуство и трябваше да признае, че военните песни на Бертран са великолепни, завладяващи, изкусни в цялото си безумие. Изпълнен с тъга и гняв, Родриге призна, че този див човек беше богато надарен от Бога. Гневът му нарасна, като видя как милият на сърцето му Алфонсо избягваше своя изповедник и в същото време не се отделяше от грозния необуздан поет и воин. Ревнивият Родриге усети болезнено вътрешното родство на двамата толкова различни мъже и надеждата му да върне краля в правия път почти угасна.
	Сред цялата тази тъга каноникът беше дарен с една-едничка радост: да общува с клирика Годфроа. Дон Родриге обичаше романите на Кретиен дьо Труа, възхищаваше се на писателското му майсторство, а смиреният Годфроа беше олицетворение на странната, съкровена набожност, която Кретиен бе съумял да вложи в произведенията си. Често, само заради каноника, Годфроа четеше от творчеството на Кретиен непознати за широката публика откъси, които разкриваха неповторимата прекрасна същност на автора, живял далече от земното.
	Веднъж пред много слушатели Годфроа прочете за приключението на рицаря Ивен с бедните девойки, pauvres pucelles.
	Един ден рицарят Ивен попада в обиталището на бедните девойки и се среща с тях. Те тъкат и шият скъпи дрехи от злато и коприна, но самите те са слаби и болни, с изпокъсани парцаливи дрехи, ризите им са пропити от пот и мръсни, кожата груба, лицата изпити от глад и нищета. Рицарят Ивен отива при тях, те свеждат засрамено глави и му изплакват мъката си. Чуйте тяхната песен:
P>
	Ние шием коприна, брокат и дамаска,
	но сме полуголи и мръсни.
	Защото не получаваме достатъчно,
	за да си купим храна и дрехи.
	Дори да делим грижливо и с много страх
	насъщния си хляб, той никога не стига,
	сутрин хапваме по малко, вечер още по-малко.
	Ако някоя от нас успее да спечели
	двайсет су на седмица,
	тя е щастлива като графиня или херцогиня,
	но двайсет су не стигат за нищо.
	Онзи, дето ни дава жалките парици,
	богатее от нашия труд,
	но въпреки това ни кара да работим още повече
	и даже нощем не ни дава покой.
	Щом някоя от нас заспи, уморена до смърт,
	той я пребива от бой, не знае милост.
	Ние сме нещастни, ние живеем в ада,
	ние, бедните девойки, pauvres pucelles.
P$
	Дон Родриге изпита дълбоко удовлетворение, че поетът Кретиен дьо Труа не бе заслепен от блясъка и славата на рицарите и дамите и не бе забравил нищетата и глада на хората, които работеха и се мъчеха в дълбокия мрак. Другите слушатели обаче, preux chevaliers и dames choisies, които носеха скъпите одежди, изработени от бедните девойки, бяха учудени и недоволни. Що за безумни приумици имаше този вече мъртъв контьор? Как човекът, възпял така сладостно и благородно най-изисканата рицарска любов и благородните приключения, бе посмял да замърси устата си с песни за простолюдието? Как бе намерил рими и стихове за някакви си жалки шивачки? Едните правеха дрехите, другите ги носеха; едните ковяха мечовете, другите се биеха с тях; едните строяха замъците, другите ги обитаваха: така беше открай време, така беше отредил Бог в безкрайната си мъдрост. Ако тези нещастни същества, бедните девойки, се бяха одързостили да се опълчат срещу съдбата си, господарят им имаше пълното право да ги пребие от бой.
	И отново Бертран дьо Борн беше този, който облече в думи общото настроение. Езикът на Севера, Langue d’Oil, на който твореше този Кретиен, и без това му звучеше като тромаво бъбрене, а пък жалостните песнопения, които бе изслушал току-що, си бяха чисто безумие. Още по време на изпълнението той неколкократно избухна в звънък смях, а щом Годфроа свърши, заговори с нарастващ гняв:
	— Вие, господата от Севера, се интересувате учудващо много от сганта и вонята й. Искаш ли да знаеш, добри ми майсторе Годфроа, какво мислим ние от южните страни?
	Дамите и господата, зарадвани от мъжествения отговор, помолиха:
	— Нека чуем, благородни Бертран! Не ни карай да чакаме! Нека чуем! — И: — Изпей ни сирвента за селянина, оръженосецо Папиол — заповяда през смях Бертран.
	Папиол излезе напред, смел, с младежки вид, удари няколко акорда на малката си арфа и запя песента за крепостния, за негодните граждани и селяни. Ето какво изпя той:
P>
	Търговци, граждани, селяци —
	не мога да понасям тез простаци.
	Живеят те като свине,
	а са с високо самомнение,
	даже рими не намирам за мойто възмущение.
	Извадили такъв негодник с имот или с пари късмет,
	той става дяволски надменен
	и мозъкът му безвъзвратно от щуротии е превзет.
	Ето затова дръж копанята му празна
	и ризата му от гърба смъкни.
	Ако не държиш изкъсо тази паплач безобразна,
	само ще увеличиш световните злини.
	Видиш ли да ти се перчи селски някакъв хитрец,
	гражданин негоден или пък купец,
	зарад тази дързост краката му счупи,
	всичките му кости без жалост натроши!
	Ако искате да махнете позора,
	гадините хвърлете във затвора,
	в най-дълбоките подземия,
	нека да изгният там!
	Да пукне цялата им мръсна сган —
	лихвари, граждани и селяни!
P$
	Песента на Бертран беше посрещната с бурно одобрение. Проклетата паплач наистина беше станала много нагла. Господата, които възнамеряваха да участват в свещената война, си припомниха търговците и банкерите, които бяха изкупили имотите им на престъпно ниска цена; те бяха принудени да се съгласят, защото не бяха изстискали достатъчно средства от селяните си. Всеки, който проклинаше с такива силни думи градската и селската сган, изразяваше най-съкровените им мисли.
	Дон Родриге видя как престъпно надменните стихове на Бертран разпалиха още по-силно нечестивия огън на кавалерите и дамите. Този надменен безбожник и гръмките му стихове изпълваха кроткия каноник с горчива тъга. Сред цялата си свещена скръб обаче ученият Родриге отново прецени как езикът за кой ли път бе послужил на порока, на престъпните човешки нагони. Много интересен беше преходът на първоначалното безстрастно значение на думата vilain — обитател на село или град, към пренебрежителното име за негодник и подлец.
	Лицето на Алфонсо сияеше от щастлива възбуда; гордите, звънящи стихове отразяваха съкровените му мисли. В тези стихове гърмеше гневът на честния рицар срещу сбирщината търговци и банкери, гневът, който самият той, Алфонсо, често изпитваше, докато се пазареше със своя Йеуда и пилееше скъпоценното си кралско време. Този Бертран беше сродна душа, истински брат.
	— Чуй ме, благородни Бертран — заговори той, — не желаеш ли да участваш в моята война? Аз ще ти връча ръкавицата, ще ти дам и подобаващ дял от плячката.
	Бертран отново се изсмя с обичайния си гръмък смях.
	— Ти възнагради богато и пребогато няколкото стиха, които ти посветих — отговори с признателност той. — Показа ми колко си великодушен, господарю. Имам намерение да ти посветя истински сирвент.
	— Значи ще дойдеш с мен, Бертран? — попита зарадван дон Алфонсо.
	— Аз съм васал на крал Ричард и съм обещал да му служа. Но ще попитам дамата Елинор.
	Старият рицар отиде да говори със своята кралица.
	— Пак ли ще смениш господаря си, Бертран? — попита Елинор. Двамата се погледнаха с весели очи, старата владетелка и старият рицар, и тя каза: — Добре, остани при Алфонсо. Аз ще се застъпя за теб пред моя Ричард.
	Елинор не искаше да напусне Бургос, преди да бъде изработен подробен военен план, който точно да разграничи правата и задълженията на двамата крале.
	Алфонсо и Педро многократно я умоляваха да им заеме поне няколко поделения от изпитаните си наемници, брабансони и котерони, ала Елинор не искаше и да чуе.
	— Вие си имате достатъчно войска, момчета — отказа твърдо тя. — Да не мислите, че бих държала толкова скъпи наемници, ако нямах спешна нужда от тях да ме пазят от постоянно бунтуващите се барони? Понякога не мога да спя, защото се чудя как да намеря пари да им платя.
	— Нали в цялото християнство се говори, че „парите са в Шинон“ — възрази дон Алфонсо.
	— Тази глупава поговорка бе измислена от евреите на блаженопочившия ми съпруг, за да вдигнат кредита му — отговори сърдито Елинор. — Във всеки случай аз не намерих пари в Шинон. Едва събрах пари да платя сметката за погребението на моя Хенри. Нищо няма да ви дам, момчета! Аз съм стара жена и имам нужда от своите войници.
	Военният план се основаваше върху предположението, че при известни обстоятелства халифът Якуб Алмансур можеше да остане далече от войната. Могъщи племенни вождове на източната му граница се бунтуваха; говореше се също, че здравето му не било много добро. Можеше да се предположи, че той ще се възползва от всеки що-годе добър претекст, за да остави емирите си в Андалусия да се оправят сами. Но имаше и нещо друго: подобно на султан Саладин, халифът беше много строг срещу всяко нарушаване на договор, а досадното споразумение между Алфонсо и Севиля беше налице. Тъй че на първо време Кастилия трябваше да остане неутрална. Затова пък Арагон, който не бе обвързан с договор, трябваше в скоро време да проникне в мюсюлманска Валенсия под благовидни предлози и след това да повика на помощ Кастилия. Ако войната постепенно се разпространи към Кордова и Севиля, халифът по-лесно ще се убеди, че нарушаването на примирието не е било нарочно.
	Алфонсо беше много недоволен, че младият дон Педро ще се окичи със славата на първата атака, но прие основателните доводи на старата кралица и се задължи при никакви обстоятелства да не предприема военни действия срещу Кордова и Севиля, преди Арагон да поиска въоръжена помощ. От своя страна дон Педро обеща да поиска такава помощ най-много до половин година, след което да постави значителната си военна сила под върховното командване на дон Алфонсо.
	Дамата Елинор не се задоволи с това. Опасяваше се, че ревността или фалшиво разбраният рицарски дълг можеха да тласнат Алфонсо или Педро към необмислени действия или нарушаване на договора. Съзнаваше, че един такъв договор в крайна сметка представляваше само лист хартия, изписан с мастило; кръвта, която течеше в човешките сърца, беше много по-силна. Затова тя извика в покоите си двамата крале и жените им, разтвори подробно записания военен план и изложи с кратки и ясни думи какво трябваше да свършат дон Педро и дон Алфонсо и от какво трябваше да се въздържат. След това изложение тя изостави тържествения тон и продължи доверчиво и весело, като ги заплаши с пръст:
	— Вече знам, че вие двамата не храните особено добри чувства един към друг. Но тази война е голяма и важна и не можете да си позволите капризи и моментни настроения. Щом войната свърши, нападайте се, колкото си щете. Първо обаче трябва да се справите с мюсюлманите. — И станала отново властната кралица, тя заключи: — Заклевам ви да изтръгнете всичкия гняв от сърцата си, както бикът изтръгва тревата с корените.
	Алфонсо стоеше смутен, с мрачно лице; и дон Педро изглеждаше нерешителен. Изведнъж коравият, все още детски глас на инфантата Беренгария наруши тишината:
	— Ние те разбираме, госпожо бабо и кралице. Или двамата владетели, уважаемият ми баща и съпругът ми, ще се обединят изцяло и със сърцата си, или езичниците ще ги разбият. Tertium non datur — трети път няма.
	— Ти ме разбра, малка внучке. — А сега — Елинор се обърна към кралете, — в присъствието на нас трите трябва да се целунете братски и да се закълнете върху Евангелието, че ще спазите обещанията, които сте подписали и подпечатали.


	В деня преди събралите се да се разотидат и всеки да поеме по пътя си, в кастильото на Бургос се състоя голямо празненство.
	В този ден Бертран дьо Борн изпълни една молба, която дотогава упорито се правеше, че не чува. Сам изпълни песента си за цената на войната, песента за смъртта на бойното поле, известната „Beʼm platz lo gais temps de Pascor“. Ето какво изпя Бертран:
P>
	Пролетта приятна е за моя взор,
	навсякъде зелено и цъфтят цветя.
	Радвам се да чуя птичи хор,
	отекващ весело в гори и поля.
	Но още повече се радвам, когато в края на гората
	палатка до палатка видя наредени
	и с рицари безброй пълни са полята —
	яхнали коне, за бой въоръжени.
	Бойците втурват се напред
	и хора и добитък бягат през глава,
	следвани са те навред
	от страховита рицарска войска.
P$
	Кралица Елинор, която някога имаше сърдечна близост с Бертран дьо Борн, слушаше с весело вълнение как старият й приятел изпълнява гръмките, мрачни и заплашителни стихове. Когато Бертран, още почти момче, поиска благосклонността й с обичайната си необузданост, тя се почувства затрогната от младежката му буйност. Той си бе останал същият, милият Бертран, неповторима смесица от кураж, нахалство и поетична дарба. През целия си живот бе отричал пораженията и очевидно и днес бе решен да се бие и да пее и да не се предава, докато смъртта не го потупа по рамото — както и тя нямаше да се предаде.
	Бертран пееше:
P>
	Наслада за очите е когато
	войска връхлита върху силна крепост,
	в стените зейват дупки, летят стрели горящи.
	Голяма радост е да видя
	как смели рицари препускат в степ безкрайна.
	Кръв се лее, копия се чупят,
	щитове и мечове трошат се на парченца.
	Конете тичат като обезумели
	и търсят падналите рицари.
	Не се плашете от смъртта, приятели,
	не е страшно да умреш на бойното поле.
	По-добре да паднеш мъртъв от ръката на врага,
	вместо да избягаш и да живееш победен.
P$
	Червеното лице на архиепископа дон Мартин се зачерви още повече, той задиша тежко, раздвижи устни, повтори войнствените стихове. Младият Алазар се взираше възхитено в лицето на певеца, очите му улавяха жадно всяка дума от устните на Бертран. Досега Алазар само бе мечтал за великолепието на войната: сега я видя, чу и усети с всяка фибра на тялото си. Този рицар Бертран изрече на глас онова, което бе скрито дълбоко в сърцето на младия момък след идването му в Кастилия. Думите на този мъж превръщаха войната в най-прекрасното нещо на света. Алазар живееше само за това, което пееше Бертран.
	А старият рицар продължаваше да пее:
P>
	Изисканите питиета и блюда, жените и сънят
	не ми доставят такова сладко удоволствие,
	много повече се радвам, когато чуя:
	A lor! A lor! Бийте! Убивайте!
	Големите рицари и дребните войници
	падат смъртно ранени на бойното поле.
	Конете цвилят жално, останали без ездачи.
	Улучените викат: Aidatz! На помощ! Тук!
	От всички страни, по цялото поле
	отеква дивият възторжен вик
	вик за победа, вик за беда.
	Зелената трева от кръв почервенява,
	с трупове покрива се земята.
	Гърдите са пронизани,
	копия, окичени със пъстри панделки,
	в плътта стърчат.
P$
	Събралите се слушаха в опиянение. A lor! Aidatz! Бийте! На помощ! Насам! В достойния стар замък отекваше кървавото въодушевление на рицаря Бертран, пламтеше удоволствието от убиването.
	Много повече от другите каноникът дон Родриге съумя да оцени и да вкуси парещата сила на мелодичните провансалски стихове. Но те не събудиха в душата му ентусиазъм, а само страховити тръпки. Той се вгледа в лицето на краля и ужасът му нарасна. Обичаше Алфонсо като син, той наистина беше „vultu vivax“, явно бе намерил подходящите думи: лицето отразяваше душевните вълнения с плашеща красноречивост. Онова, което се четеше по лицето му в тези минути, беше чистото удоволствие от убиването, от разрушаването, онзи „йецер ара“, злият нагон, за който често говореше Муса.
	Дон Родриге затвори очи; не можеше повече да гледа лицата на дамите и рицарите. Осени го стъписващо прозрение: би предпочел да види Алфонсо още месеци и години в грешната му общност с упоритата еврейка, отколкото в набожната и кърваво въодушевена компания на Божиите воини.
	Първоначално каноникът възнамеряваше да се върне в Толедо с кралската свита. Беше твърдо решен най-после да заговори с краля по време на пътуването, да изпълни дълга си, да произнесе предупредителните думи, които бе намислил. Сега се отказа.
	Още същата нощ дон Родриге възможно най-бързо потегли обратно към Толедо — още по-потиснат отпреди, измъчван от чувство за вина и обърканост, infectis rebus, без да си е свършил работата.


>>	Трета глава

	Откакто получи вест за смъртта на крал Хенри, дон Йеуда знаеше: само след седмици, а може би и след дни, ще избухне голямата война с мюсюлманите, заради чието предотвратяване той бе оставил Севиля и стария си живот. Огромното колело се завъртя и нищо не можеше да го спре. Халифът ще доведе войските си в Андалусия, Алфонсо неизбежно ще претърпи поражение и гражданите на Толедо няма да хвърлят вината върху краля, а върху него, Йеуда, и върху евреите. Онова, което видя като момче в Севиля, ще се повтори в Толедо. Грозният гняв на Едом ще се стовари върху главите на шестте хиляди франкски бегълци, които той бе довел в страната. Как тържествуваше, когато с хитрост извоюва привилегията да ги засели в Кастилия; тогава се чувстваше като окер арим, човек, който премества планини. А сега бедните заселници ще преживеят много по-страшни неща, отколкото бяха изтърпели в Германия. И той отново видя устремените в лицето му яростно набожни, безумни, изпълнени с презрение очи на раби Товия.
	Съобщенията от Англия увеличиха страха му. За коронясването на Ричард пристигнала и еврейска делегация под водачеството на Аарон от Линкълн и Барух от Йорк, за да връчи дарове на новия крал в катедралата на Уестминстър и да помоли за запазване на старите привилегии. На евреите бил отказан достъп в църквата, понесли се слухове, че кралят е отдал живота и имуществото им в ръцете на добрия лондонски народ. Водена от кръстоносци, градската сган плячкосала много еврейски къщи, обитателите им били малтретирани, някои били завлечени в църквите, за да се покръстят, а които отказали, били убити. Подобни неща се случили в Норуич, в Лин и Стамфорд, в Линкълн и Йорк. Аарон от Линкълн успял да избяга от Лондон здрав и читав, но загинал при размириците в Линкълн. Барух от Йорк приел кръщението. На следващия ден крал Ричард го попитал дали е станал християнин и в сърцето си. Барух отвърнал, че го е направил само за да спаси живота си, сърцето му си било еврейско. „Какво да правим с този човек?“ — попитал кралят архиепископа на Кентърбъри. „Щом не иска да служи на Бога — отвърнал мрачно духовникът, — нека в Божието име си остане слуга на дявола.“ Така Барух се върнал в Йорк като евреин и там бил убит заедно с цялото си семейство.
	Щом подобни неща са могли да се случат в разумната Англия, размишляваше угрижено Йеуда, какво ли ще стане в нашата Кастилия, когато някое страшно поражение насъска народа срещу евреите?
	При Йеуда се яви дон Ефраим. Разказа, че граф де Алкала се обърнал към него за заем срещу имотите си, но той отказал.
	— Графът е много задлъжнял — разказа Ефраим, — пилее парите си, вероятно войната ще погълне цялото му имущество и кредиторите ще изкупят евтино имотите му. Въпреки това отказах да му дам заем; защото евреинът, който извлича полза от нуждата на един кръстоносец, създава врагове не само на себе си, но и на цялото еврейство. Предполагам, че графът ще се обърне и към теб.
	— Благодаря ти за съобщението и съвета — отвърна безразлично Йеуда.
	Дон Ефраим носеше и второ, много важно съобщение. Алхамата взела решение да предостави на краля спомагателен корпус от три хиляди души.
	Йеуда се почувства болезнено унизен. Нима сънародниците му вече го смятаха за загубен, та вземаха подобни важни решения, без да се допитат до него?
	— Да не мислиш, че това ще ви спаси? — попита подигравателно той. — Помисли за онова, което става в Англия.
	— Ние тъгуваме за нашите английски братя и взехме предвид цялостното положение — отговори дон Ефраим. — Тъкмо затова искаме да сторим всичко, което е по силите ни, за да спомогнем за победата на дон Алфонсо, дано Бог го опази. Отдавна бяхме планирали да предоставим на краля спомагателен корпус, ти сам му го обеща.
	— Аз на ваше място — възрази дон Йеуда — щях да дам пари за повече наемници. Може би като знак на добра воля трябва да дадете на краля и двеста-триста млади войници от нашите. Но много по-добре е да запазите колкото се може повече силни, опитни войници зад стените на алхамата. Боя се, че ще имате нужда от тях — заключи горчиво той.
	— Понятно ми е защо мислиш така — отвърна спокойно Ефраим. — Ала твоето положение, дон Йеуда, е различно от нашето и даже умен мъж като теб не е в състояние да прецени непредубедено нещата при така създалите се обстоятелства. — Като видя колко силно бе засегнат мъжът насреща му, той продължи не без топлота: — Аз не съм твой враг, дон Йеуда. Никога няма да забравя колко много направи за нашия народ с голямото си сърце. Ако дойдат дни, когато ще имаш нужда от нашата помощ, повярвай, ние сме готови да ти я дадем.
	— Благодаря ви — отговори сухо Йеуда. Лицето му си остана мрачно и затворено.
	След като Ефраим си отиде, Йеуда обиколи къщата си и огледа всяко ъгълче. Разгледа произведенията на изкуството, книгите, свитъците, извади някои от тях, попипа със страхопочитание животоописанието на Авицена. Влезе в залата, където работеха писарите. Извади писмата си, прочете ги набързо. С почтителни изрази му предлагаха договори, сделки, молеха за съвет; очевидно, както и преди, го смятаха за най-могъщия мъж на полуострова. Прехвърли сметките, донесени от счетоводителите му, за да изчисли с какво имущество разполагаше. Военните приготовления, многото продажби и заеми, печалбите от пуснатите в обръщение нови пари бяха увеличили богатството му. Той пресметна, провери сметките, направи и нови. В момента притежаваше около триста и петдесет хиляди златни мараведи. Произнесе гласно огромната сума, съвсем бавно, на арабски, почти невярващо. Извади от голямото ковчеже нагръдната си плочка на фамилиар, помилва я. С усмивка поклати глава. Стоеше там, заобиколен от богатства, почести, власт — и се чувстваше като в гроб.
	С яден жест Йеуда прогони тъмните видения. Дон Ефраим нямаше да го разколебае.
	Даде заем на граф Алкала и взе имотите му.
	Ала думите на парнаса се бяха запечатали дълбоко в душата му. Прав беше дон Ефраим в трезвата си преценка: той, Йеуда Ибн Езра, беше заплашен много повече от другите. Ако имаше поне капка разум в главата си, щеше да събере парите си и да се махне от Кастилия колкото се може по-бързо, да спаси Рахел и внука си, да ги отведе в областите на източните мюсюлмани, при султан Саладин, който беше приятел на евреите.
	Рахел ще откаже да го последва, ще настоява да остане при Алфонсо. Дори ако успее да я убеди, Алфонсо ще се втурне да ги преследва. Нима двама знатни, добре познати бежанци като тях ще успеят да преминат през целия враждебно настроен християнски свят, за да намерят убежище в Изтока?
	А имаше ли право да направи този опит да спаси себе си и близките си? Имаше ли право да изостави безпомощните франкски бегълци на произвола на съдбата? Всъщност, той не можеше да им помогне; дори напротив, оставането му в Кастилия увеличаваше опасността за тях и за цялото еврейство. Но те няма да го разберат. Ако избяга, те ще покрият името му с позор. Мъжът с великата мисия, така ще му се подиграват, благодетелят на Израил, Йеуда Ибн Езра, се е измъкнал тайно, вместо да защити думите и делата си. И ще го заклеймят като подлец и предател за вечни времена.
	Спомни си едно изречение на Моше Бен Маймон: във всеки евреин има нещо пророческо и всички са задължени да поощряват тези му качества. Дълбоко в душата му бяха запечатани и ласкателните думи на дон Ефраим, че е направил безкрайно много за еврейството с голямото си сърце. Добре, той няма да задуши пророческото в сърцето си, няма да избяга от великата си мисия. Ще остане в Толедо.
	Йеуда се постара съвсем искрено да прецени какво го задържаше на мястото на опасността и го правеше глух за повелите на разума. Дали се страхуваше от опасностите на бягството? Дали оставаше заради обичта си към Рахел, която нямаше да преживее раздялата с Алфонсо? Дали го правеше заради честолюбието и безмерната си гордост, които не му позволяваха да опетни името Ибн Езра? Или от вярност към мисията си? Всичко това беше в него, не можеше да разграничи доводите си един от друг.
	Сред всички тези съмнения и грижи в сърцето му се утвърди едно важно решение. Не можеше да помогне нито на себе си, нито на Рахел. Но беше длъжен да спаси внука си.
	Той се бе заклел, че няма да направи детето евреин, и щеше да спази онази безумна, отвратителна клетва. Ала не бе се заклел да остави детето тук, в опасния Толедо. Войната беше близо, Алфонсо щеше да се върне и да заповяда веднага да кръстят момченцето; досега се съобразяваше със състоянието на Рахел, но вече и тя не можеше да го спре. Той, Йеуда, трябваше да спаси внука си, преди кралят да се върне в столицата.


	Рахел прекарваше почти цялото си време в Галиана. Известно й беше, че много скоро трябва да избухне голямата страховита война, но тя не се боеше. Откакто Бог я бе дарил с малкия Имануил, с най-голямото щастие на света, тя бе изпълнена с дълбока увереност, че живее на топло и сигурно място под закрилата на Адонай или, както се изразяваше чичо Муса, под мантията на съдбата.
	Тя копнееше за Алфонсо, но не с трескавия копнеж от предишните месеци, който се люшкаше от ликуване към отчаяние и отново към ликуване. Нещо дълбоко в нея й подсказваше, че той отново и отново ще се връща при нея от своя рицарски свят. Двамата бяха свързани не само от безмерната страст и наслада, която си даваха един другиму, имаше и нещо по-важно: той обичаше майката на сина си. Един ден малкият Санчо щеше да стане Имануил и за него, детето ги сближаваше още повече.
	Често тя спираше пред люлката на синчето си и дълго се взираше с блажена отдаденост в нежното продълговато лице на спящото бебе. Това беше нейният Имануил, месията. Тя имаше твърде неясна представа за месията, виждаше го като нещо висше, светло и никога не се запитваше по какъв начин малкият й син щеше да донесе спасението на света; но беше твърдо убедена, че именно той е месията. Все пак тя не довери никому това свое знание; струваше й се светотатство да говори за това.
	Не се довери дори на дон Бениамин, макар че дружбата им се бе задълбочила. Това беше приятелство без много думи. Той й четеше от разни книги или двамата се разхождаха безмълвно по алеите на градината.
	Както и преди, Рахел прекарваше съботите при баща си в кастильото.
	Веднъж, в края на поредния саббат — ароматът на подправките и угасените във вино свещи все още изпълваше стаята — Йеуда попита дъщеря си:
	— Как е синът ти, моят внук?
	Той все още не беше видял момченцето, нито бе престъпил прага на Галиана. Рахел знаеше, че баща й копнее да зърне първородния си внук, но се страхуваше да изведе Имануил от Галиана. Макар да беше и нейно дете, тя не можеше да си позволи да го отдалечи от дома му, дори само за час, без изричното съгласие на бащата.
	Тихо, внимателно, с ясно доловима щастлива гордост, не без страх, че баща й ще я попита за най-съкровеното, тя отговори:
	— Имануил е здрав и се развива чудесно с Божията милост.
	Йеуда събра всичките си сили, за да доведе докрай съдбоносния разговор, и продължи с мъка:
	— През следващите дни и месеци твоят син и мой внук ще има огромна нужда от Божията милост, за да оцелее.
	Рахел го погледна учудено и той побърза да й разясни:
	— Ако беше само син на Алфонсо, животът му нямаше да бъде застрашен, същото щеше да бъде, ако беше и само твой син. Страшното е, че детето е и твое, и на Алфонсо. Като син на Алфонсо той е предопределен за велики дела; всички знаят това и го одобряват. Но има и твърде много хора, които се гневят, че твоят син е предопределен за големи дела. В кастильото на стария Бургос са се събрали много знатни личности, които са зле настроени към теб. Ние не можем да им противопоставим нищо, освен доверието си в Бога.
	Рахел не разбра думите на баща си. Вероятно той имаше предвид намерението на Алфонсо да кръсти детето им и предполагаше, че Алфонсо е престанал да се съобразява с желанията й, дори само за да запази момченцето им от преследванията на враговете. В първия момент тя си пожела това да стане, но още в следващия осъзна болезнено колко грешно беше това желание; немислимо бе нейният малък месия да загуби светостта си от допира с водата на идолопоклонците. Но баща й не познаваше Алфонсо. Нейният Алфонсо я обичаше, двамата ставаха все по-близки и той никога нямаше да я нарани. Тя се обърна умолително към баща си:
	— Алфонсо ми каза само веднъж, че желае нашият Имануил да бъде кръстен. След това замълча. Сигурна съм, че се е отказал.
	Йеуда не искаше да й отнеме вярата и не пожела да обсъди темата. Вместо това каза:
	— Дон Алфонсо ми заповяда да приготвя документи, които въздигат сина ти в достойнството на граф Олмедо. Не мога да си представя, че една дама, която е дарила Алфонсо само с дъщери, ще приеме това безропотно. Дон Алфонсо е смел мъж, всяка предпазливост му е чужда, не подозира близките си в измяна. Никога няма да помисли, че тази великодушна и близка на сърцето му дама е способна на престъпление. Боя се, че се лъже.
	Рахел побледня. Припомни си много истории за ревниви и зли съпруги, които бяха измъчвали и убивали любимите робини на мъжете си. Нима дори майката на племето — Сара, една велика и набожна жена, не беше проявила дива завист и ревност и не бе прогонила наложницата Агар в пустинята с малкия Исмаил, за да загинат от жажда? Тя мълча дълго, повече от минута. След това попита:
	— Какво ще ме посъветваш, татко мой?
	— Можем да избягаме, ти, аз и детето — отговори нерешително Йеуда. — Но това начинание е много опасно. Ние сме познати в целия християнски свят, трудно можем да се скрием, народът е възбуден, мисли само за войната и във всички чужденци вижда врагове.
	Рахел попита с треперещ глас:
	— Искаш да избягам от Алфонсо?
	— Не, разбира се. Нали ти казах, че е много опасно! Много по-добре е да скрием детето на сигурно място.
	Той усети как цялото тяло на дъщеря му се напрегна. Гласът й изразяваше неверие:
	— Искаш да скрия детето от Алфонсо? — Безкрайно предпазлив, Йеуда отговори утешително:
	— Твоят Алфонсо не знае, но той не може да защити сина си. Момчето е в безопасност само когато баща му е наблизо, а сега кралят отива на война и не може да го вземе със себе си. Детето ти остава самичко в Кастилия и никой не може да го защити. Ако ми позволиш да скрия сина ти на сигурно място, докато трае войната, ти ще спасиш живота на нашия Имануил. — Рахел го погледна мълчаливо и той продължи: — Аз можех да взема детето, без да те питам, а после да ти обясня защо е трябвало да го направя, и знам, че ти щеше да ме разбереш и да простиш. Но ти си от рода Ибн Езра и аз нямам тайни от теб, не искам да ти отнема отговорността. Моля те да обмислиш много добре думите ми и после да ми кажеш: Така да бъде. Или: Не съм съгласна.
	Трепереща от неописуема болка, Рахел попита:
	— Ти искаш да махнеш детето от Кастилия? — И още веднъж: — Ти искаш да изведеш Имануил от Кастилия?
	Йеуда усети болката й, сърцето му се изпълни със съчувствие и той отговори с безкрайна нежност, не можейки да прикрие фъфленето си:
	— Не се страхувай от нищо, мила моя Рахел. Имай ми доверие. Аз ще предам детето ти в ръцете на най-сигурния и опитен мъж, когото познавам, на най-верния си човек. Никой няма да знае къде е Имануил, само той. В Толедо няма да има нито един човек, който да каже на краля къде е скрито детето му. Ако те заплаши, ако те принуди да му дадеш отговор, ти просто ще кажеш „Не знам нищо“ и това ще бъде истината. — И тъй като Рахел седеше безпомощна, с угаснало лице, той продължи настойчиво: — Само така детето ти ще бъде в безопасност и ти също ще живееш спокойно, моя Рахел. Единственият, който се излага на опасност, съм аз. Аз съм решен да спася това момченце, твоя син, моя внук. Когато войната свърши, когато страната се успокои и Алфонсо се върне при теб, ще върнем Имануил. — Йеуда почака малко и когато Рахел отново не каза нищо, заключи: — Не искам твоето съучастие, дъще моя. Ти няма да знаеш как ще бъде скрито детето ти. Моля те само едно: не казвай „не“. Всичко останало поемам върху себе си.
	Рахел си представи живо и ясно какво означаваше бесният гняв на Алфонсо да се излее върху главата на баща й. Тя знаеше колко безпощаден може да бъде кралят в своя гняв; твърде възможно бе да извади меча и да прониже баща й. А той беше готов да понесе и най-страшното, за да спаси нейния Имануил. По някакви тайнствени причини баща й твърдо бе отказал да види внука си. Той беше смел мъж. Висшият разум, с който го бе надарил Бог, винаги побеждаваше чувствата му. Рахел не беше като него. Не смееше да се довери дори на чувството си. Нима само допреди половин час не беше сигурна в щастието си, защитена от мантията на съдбата? А сега се страхуваше до смърт за детето си и за любимия си. Ако откажеше да даде Имануил, щеше да застраши живота му. А ако дадеше Имануил, щеше да загуби любовта на Алфонсо. Отново в главата й отекнаха думите на приятелката й Лейла, високо и ясно, сякаш ги казваше сега: „Бедничката“.
	Рахел направи жалък опит да събере в едно руините от досегашната си блажена увереност. Раздялата с Имануил няма да трае вечно. А Алфонсо трябва да я разбере, Алфонсо й е толкова близък.
	След минута, която трая цяла вечност, Рахел произнесе твърдо:
	— Нека стане, както ти смяташ за правилно, татко мой.
	Ала веднага след това припадна. Докато се опитваше да я свести, бащата си мислеше: така припадна и когато й казах, че трябва да отиде при християнския крал. Изпитваше безгранично съчувствие към припадналата жена и й завиждаше. Той нямаше право да избяга в блаженството на припадъка, той трябваше да вкуси нещастието докрай, в пълно съзнание.


	Алфонсо беше на път от Бургос към Толедо. Придружаваха го архиепископът дон Мартин, рицарят Бертран дьо Борн, щитоносецът Алазар.
	Областите, през които минаваха, се подготвяха за предстоящата война. По пътищата вървяха млади мъже, устремени към замъците на своите господари, малки групи въоръжени вече бяха на път към южната част на страната. Алфонсо и придружителите му оглеждаха изпитателно минаващите, пълководците и бъдещите им войници си разменяха ободряващи викове и шеги.
	Кралят беше весел като млад жребец. Радваше се на предстоящата война, радваше се, че ще види отново синчето си, милия малък Санчо, бъдещия граф Олмедо. Изпитваше към него весела, силна бащина любов и щеше да му я покаже. Самият той бе израсъл без баща; едва тригодишен стана крал и никой не смееше да отправя сериозни укори към властващото момче. Не искаше детето му да стане мамино синче, искаше то да усеща силната бащина ръка. Веднага щом пристигне в Толедо, ще нареди да кръстят момчето му. Рахел ще го разбере. Тя също е длъжна да приеме Божията милост, ако трябва, и насила. Един ден ще му бъде благодарна.
	Алфонсо влезе в своята столица, изми се, преоблече се и препусна към Галиана. Алафия, мир на влизащия в този дом, поздрави го надписът на портата. Рахел го чакаше на входа на къщата. Изпълнен с необуздана радост и гордост, той я притисна до гърдите си. Безкрайното щастие, че го вижда отново, прогони всички други чувства от душата й. Двамата влязоха в къщата, той бе обгърнал с ръка раменете й и я държеше здраво. След малко я пусна, обърна я към себе си, огледа я от глава до пети и се засмя щастливо. После каза:
	— Хайде да идем при малкия Санчо.
	— Той не е тук — отговори тихо Рахел.
	Алфонсо отстъпи крачка назад. Не разбра думите й, погледна я оглупял от смайване.
	— А къде е? — попита той. В сърцето му се надигна злобно подозрение. Ами ако бяха отвели детето му в кастильото?
	Рахел събра цялата си смелост и отговори спокойно, както я беше научил баща й:
	— Не знам.
	В очите му светна гняв, добре познат й от миналото.
	— Ти не знаеш къде е детето ми? — попита съвсем тихо той и скръцна със зъби.
	— Знам само, че е на сигурно място — отвърна все така смело Рахел. — Нашият син е на сигурно място. Това е всичко, което знам. Баща ми заповяда да го скрият на сигурно място.
	Алфонсо стисна ръката й така силно, че тя не успя да потисне вика си. Сграбчи я за раменете и я разтърси. Доближи лице до нейното и я обсипа с гневни думи:
	— Ти си оставила моя син, моя Санчо в ръцете на баща си? Онова проклето куче е нарушило свещената си клетва и ти си му позволила да вземе детето ми? Сигурно си му и помогнала?
	Рахел отговори с мъка:
	— Не съм му помогнала. Не съм предала момчето в ръцете на баща ми. Но знам и ти казвам: баща ми имаше право да постъпи така.
	В главата на Алфонсо нахлуха десетки укорни и жестоки думи. Припомни си словата, изказани в папското послание срещу евреите, припомни си и изпълнените с омраза проповеди на духовниците: адски изчадия, буревестникът на сатаната. Ръката му се сви в юмрук, вдигна се да я удари.
	Погледна я и замръзна на мястото си.
	С отметната назад глава и леко извит гръден кош, Рахел бе вдигнала ръката си — за отбрана, не от страх. От пепелявото лице го гледаха прекрасните сиво-сини очи, още по-големи отпреди. В тях имаше учудване, уплаха, разочарование, потрес, гняв, мъка, любов; всичко, което устните не казваха, вероятно и не можеха да кажат, беше вложено в погледа и жестовете с такава сила, че той, който възприемаше света и хората с очите си, прозря веднага посланието им.
	Алфонсо отпусна ръка. Изръмжа презрително, даде воля на злобата си.
	— Значи вие, проклети евреи, откраднахте детето ми — заговори той. — Трябваше да се сетя, че така ще стане. — И избухна в смях. Гръмък, накъсан, грозен смях, който се заби в сърцето на Рахел като остър нож.
	Кралят рязко й обърна гръб, излезе от къщата, върна се обратно в Толедо.
	Заповяда да доведат Йеуда в замъка.
	— Ето че наруши клетвата си — започна делово той.
	— Не съм нарушил клетвата си, господарю — отговори със същия тон Йеуда. — Никак не ми беше лесно да удържа на думата си, но го направих. Не направих внука си евреин, Бог да ми прости престъплението.
	— Ти, кучи сине, открадна сина ми! — избухна ядно Алфонсо. — Ти го държиш като заложник. Искаш да ме принудиш да се откажа от военния поход, да пощадя твоите мюсюлмани. Куче! Предател! Ще наредя да те обесят!
	— Никой не държи сина ти за заложник, господарю — отговори тихо Йеуда. — Детето ти бе заведено на сигурно място, за да го опазим от войната, от християните и от мюсюлманите, това е всичко. Когато твое величество отсъства от Толедо, синът ти е в опасност. Помисли спокойно, господарю, и ще разбереш, че съм прав. Момчето ти е в доверени ръце. Рахел не знае къде са го отвели и това е страшно за нея. Аз също не знам къде е внукът ми и това е страшно за мен. — Той помълча малко и добави със старото си превъзходство и привидно покорна дързост: — Разбирам, че много ти се иска да ме обесиш, но с това само ще затвориш устата, която един ден ще ти каже къде се намира синът ти. — И заключи с почтителна фамилиарност: — Щом войната свърши и опасността отмине, аз ще върна детето в Кастилия. Бъди сигурен в това, господарю. Аз не наруших клетвата си и не видях внука си; много ми се иска да го видя, преди да затворя очи завинаги. И Рахел не би понесла да загуби детето си.
	Дон Алфонсо бе връхлетян от съзнанието за своята безпомощност, гневът го задушаваше. Той беше неразривно свързан с евреина. Йеуда го водеше за връвчица като куче. Без да каже дума повече, с гневен, властен жест той го прогони от стаята.
	Когато се успокои, кралят призна пред себе си, че Йеуда беше откраднал сина му не от чиста злоба. Рахел не беше излъгала; тя наистина не знаеше къде са отвели детето им и със сигурност не бе приела решението на Йеуда с леко сърце.
	Споменът за безмълвната и в същото време така красноречива Рахел, за гневния, тъжен, обвиняващ, изпълнен с любов поглед не можеше да се заличи от съзнанието му. Бесен от детински гняв, той се опитваше да го прогони. Викаше в паметта си думи и жестове на Рахел, които бяха събудили недоволството му, един след друг, представяше си ги във всяка подробност, за да усили злобата си. Колко неловко се почувства, когато той я вдигна пред себе си на коня и препусна в галоп през полето. Как никога не показа добри чувства към кучетата и соколите му. „Който не обича животните и когото животните не обичат, е проклет“ — казваше една стара поговорка, и с право. Тя нямаше очи и сърце за рицарските му добродетели, за кралските му дарове, подозираше го в лъжа. Тя мразеше войната. Тя беше от слабите, от страхливите, които само пречеха на смелите да вървят по предписания им от Бога път. Природата й беше на „vilaine“, еврейка до дън душа. Тя не му даде сина си, забрани му кръщението, благословията, спасението на душата.
	Алфонсо се хвърли в работа. Провери войската, поведе преговори с бароните, с пълководците. Яде и пи с архиепископа и Бертран.
	Дойде вечерта, падна нощ. Кралят закопня за Рахел. Не за прегръдката й, това не; искаше двамата отново да се сблъскат. Искаше да й каже право в чистото, невинно, лицемерно лице какво мисли за нея, каква жалка твар бе тя. Ала устоя в детинското си упорство и остана в Толедо, колкото и да го теглеше към Галиана.
	Така мина още един ден.
	Едва когато падна втората нощ, кралят препусна към Галиана. Предаде коня си в ръцете на ратаите, не съобщи за пристигането си, мина през градините. Похвали се, че е заповядал да засипят цистерните на раби Ханан. Изпита задоволство, като видя липсващото стъкло на месузата.
	Застана пред Рахел. Тя разцъфтя, лицето й светна. Алфонсо бе обмислил грижливо всички злобни думи, които щеше да й каже, на латински, някои на арабски, за да го разбере докрай. Не й каза нищо, остана мрачен, едносричен.
	По-късно в леглото се нахвърли върху нея с гневна страст. Чувствата му се люшкаха между омразата и любовта. Надделя плътската жажда. Искаше тя да усети злобната му похот и тя го разбра. Това му достави ядно задоволство.
	В Толедо пристигнаха мюсюлмански пратеници, за да предадат на кастилския крал послание от халифа. Посланиците имаха поръчението да напомнят на краля за договора му със Севиля. Значи в Бургос бяха предположили правилно: халифът не желаеше да участва във войната, стига само дон Алфонсо да спазва военното примирие със Севиля.
	Дон Манрике де Лара и почти всички други кралски съветници се радваха от сърце, че Кастилия и Арагон няма да се опълчат срещу цялата сила на халифа. За каноника Родриге пристигането на делегацията беше като искрица светлина в мрачната му печал. Дано дон Алфонсо обуздае гордия си нрав и посрещне посланиците с подобаващо уважение, повтаряше си той. Така войната ще се ограничи в единични сражения с емирите на Кордова и Севиля и няма да залее в кръв и мъка целия полуостров.
	Кралят посрещна посланиците с видимо недоволство. Беше нетърпелив и раздразнителен. Искаше да се махне от Толедо, искаше да сложи край на мира, искаше да се отърве и от Галиана. Искаше най-после да започне своята голяма война. Беше крайно време! И точно в този момент идваха обрязаните да водят преговори и да го объркват с умните си приказки. Не, той бе направил достатъчно отстъпки в Бургос и сега нямаше намерение да дава унизителни обещания на халифа Якуб Алмансур. Изпита огромно желание да се отнесе грубо с посланиците или изобщо да не ги приеме.
	Архиепископът и Бертран подкрепиха намеренията му. Дон Манрике обаче бе обсъдил с каноника всички благоприятни изгледи, които се откриваха с идването на посланиците, и настойчиво разясни пред краля, че благото на кралството и на цялото християнство изискват от него да се включи в играта на халифа и да отвърне на предупрежденията му със сериозни уверения в неутралитет. Ако откаже, ако предизвика Якуб Алмансур и засегне честта му, вместо да го укроти, безбройната армия на западния ислям ще нахлуе в Андалусия, грижливо изработеният военен план от Бургос ще се обезсмисли от самото начало и той ще престъпи тържествената клетва, дадена пред старата кралица. Алфонсо отвърна с момчешка упоритост, противи се дълго и едва след многократни увещания от страна на дон Манрике назначи час за среща с посланиците.
	Мюсюлманските представители бяха водени от принц Абул-Асад, роднина на халифа, и излязоха пред краля в целия си блясък. Алфонсо ги посрещна, заобиколен от съветниците и грандовете си, в голямата зала за аудиенции, украсена със стенни килими и щандарти.
	С обичайната церемониалност бяха разменени обстоятелствените встъпителни слова. Алфонсо, заел мястото си на високия кралски стол, седеше с подчертана небрежност и слушаше тържественото дърдорене. Виждаше мрачното лице на архиепископа, подигравката в очите на Бертран, загрижеността на дон Родриге. Погледът му постоянно търсеше евреина, който скромно бе застанал в най-задната редица. Само този Йеуда беше виновен, че той, Алфонсо, някога първият рицар на християнството, днес беше жалък и безпомощен, безнадеждно изостанал зад английския Ричард. Мюсюлманските жени не плашеха децата си с него, а с Мелек-Рик; при Алфонсо, вероятно пак благодарение на еврейските интриги, изпращаха посланици, които да го предупредят да внимава. Жалките му съветници, които вечно умуваха и усукваха, го склониха да изтърпи приказките на обрязаните. Но нека предпазливите стари господа и евреинът треперят в несигурност. Те няма да заглушат вътрешния му глас. Той ще следва само него.
	Принц Абул-Асад, водач на пратеничеството, излезе напред, поклони се дълбоко и произнесе подготвеното послание. Принцът беше изискан възрастен господин, синята мантия на посланика му отиваше, арабските думи излизаха спокойно и благозвучно от устата му.
	Владетелят на западните правоверни бил много загрижен от военните приготовления на уважаемия кастилски крал. Халифът приемал, че това въоръжаване не е насочено срещу емира на Севиля, неговия васал, който имал сключено примирие с Кастилия. За съжаление обаче в последно време в християнските страни се разпространило престъпното безразсъдно учение, че договор, нарушаващ интересите на християнските свещеници, не обвързва християнските владетели. Християнските князе от Изтока нахално се позовали на повелите на това учение и султан Саладин се видял принуден да провъзгласи свещена война. Аллах потвърдил правотата и славата на източните правоверни и върнал в ръцете му града Ерусалим, а християнските владетели платили нарушената клетва със загубата на земите и живота си.
	Дон Алфонсо, в небрежна поза и въпреки това царствен, изслуша сериозната строга реч. Сухото лице, сякаш изсечено от дърво, остана съвсем спокойно и присъстващите се усъмниха да не би пък да не е разбрал арабските думи. Избръснатата, дълга и тясна уста, скрита сред русолявата брада, потръпна няколко пъти, тъмните бръчки на челото се врязаха още по-дълбоко. Светлите очи обаче се местеха спокойно между говорещия посланик и събралите се в залата съветници, отново и отново търсеха дон Родриге и все по-често дон Йеуда.
	Нека си говори жалкият обрязан, мислеше си той, нека се наговори. Лай си, куче, лай си, аз знам, че ти и господарят ти няма да ме захапете, ще си останете в далечната Африка, оттатък морето. Аз слушам търпеливо, обещал съм си да не се дразня, няма да отговоря на самохвалната ти реч с плесницата, която заслужаваш. Но когато се върнеш при своя господар, ще нападна Кордова и Севиля, вие ще си лаете, а плячката ще бъде моя.
	Посланикът продължаваше да говори. Владетелят на западните правоверни, обясни той, познавал кастилския крал като разумен мъж и само желаел да му напомни, че той, халифът, може да прости много неща, но в никакъв случай нарушаване на договор. Кралят на Кастилия имал горчив опит с военните си действия в Севиля; ако още веднъж нападне мюсюлманския град, срещу него ще се изправи цялата безбройна армия на халифа. Ако подпали този огън, Кастилия ще изплаче много сълзи, за да угаси пламъците.
	Докато слушаше с неотслабващо внимание, дон Алфонсо усещаше живо какво ставаше през това време в залата, виждаше как онези двамата, Родриге и Йеуда, го гледаха с все по-голяма загриженост, едва ли не заклинателно. Видя дори служебния знак на Йеуда, нагръдната плочка с трите кули, и докато се учудваше, че разбира всяка дума от изискания арабски на този обрязан, си спомни златните монети, които Йеуда беше изсякъл за него и които бяха разпространили лика му във всички области на неверниците. Още при първата им среща той бе разбрал, че е дълбоко свързан с евреина, понякога за радост, друг път за болка. Но сега усети колко се е наситил на тази връзка, тя го притесняваше и трябваше да й сложи край. Видя очите на Йеуда, настойчиви, предупреждаващи очи, които му напомниха за Рахел. Нищо няма да ти помогне, помисли си той, вече няма да ме водиш за връвчицата като послушно кученце. Твоят принц Абул-Асад няма да ми скубе брадата безнаказано. Ще разкъсам това проклето въже.
	Когато принцът свърши, настъпи дълбоко мълчание. Ала много скоро тишината бе нарушена от звънкия глас на Бертран дьо Борн.
	— Нахално ли говори онзи там? — попита на латински той. 
	Кастилският секретар закрачи почтително към трона, за да преведе посланието.
	— Не е нужно — махна му дон Алфонсо. — Разбрах всяка дума и ще отговоря на пратеника така, че и той да разбере всяка дума. — И на бавен арабски, с мрачна радост пред учудването, което щеше да изпита дон Родриге от напредъка, постигнат от ученика му в Галиана, даде своя отговор: — Кажи на своя господар халифа следното: според преценката на моите учени договорът ми със Севиля не е валиден от мига, в който султанът опозори гроба на нашия Спасител и принуди Светия отец папата да провъзгласи свещена война. Въпреки това спазих примирието. Сега обаче наглите думи на твоя господар стопиха печата на договора.
	Той се изправи. Застана на края на естрадата млад, смел, царствен и продължи със звънкия си безгрижен глас:
	— Предай на халифа да прекоси морето, да дойде в Андалусия с корабите и войниците си. На моя полуостров не го очакват диви орди, каквито са бунтовниците на източната граница. Мъжете, които ще се изправят насреща му, са обучените воини на всемогъщия Бог. Deus vult! — извика гръмогласно той и архиепископът и повечето от грандовете повториха призива му.
	Сега светлите сиви очи на дон Алфонсо изпущаха онзи буреносен блясък, от който всички се бояха и който доня Леонор толкова обичаше.
	— Върви си! — заповяда гневно той. — Правото на посланика ще те пази още два дни. Ако дотогава не си прекосил границата, внимавай. И се радвай, че не заповядах да ти изтръгнат езика след дръзките думи, които посмя да произнесеш!
	Пратеникът на халифа побледня, но се овладя бързо. Помоли с достойни думи кралят да бъде така добър да му връчи решението си писмено. Иначе владетелят на правоверните щял да помисли, че Аллах е отнел ума на пратеника му. Алфонсо се изсмя звънко и отговори:
	— Ще ти направя тази услуга.
	Когато събранието бе разпуснато, той задържа дон Йеуда и му заповяда:
	— Ти ще напишеш писмото на най-добрия си арабски. И не смей да смекчаваш изразите ми. Ще те хвана. Вероятно си забелязал, че арабският ми е станал много добър. И ще поставиш печата си под моя.


	Дон Родриге лежеше на коравото си легло, обзет от меланхолия и тъга, които му отнемаха цялата сила на духа. Той беше виновен, че Алфонсо се бе държал като неразумно дете, че с един удар бе разрушил всичко, което в Бургос бяха съградили с толкова усилия. Сега халифът ще нахлуе в Испания с огромната си армия и вината ще бъде само негова, на Родриге. Защо остави Манрике да свърши неговата работа и да вразуми краля? Той трябваше навреме да събере сили и смелост и да заговори с духовното си чедо.
	Онова, което му попречи, не бяха слабостта и колебанието. Откакто кралят се влюби в Рахел, архиепископът отново и отново укоряваше каноника, че му липсва онзи свещен гняв, онази saeva indignatio, която толкова често звучеше в думите на пророците и църковните отци. Дон Мартин имаше право да го укорява. Родриге бе допуснал младежкото царствено очарование на рицаря дон Алфонсо да омае сърцето му; той бе проявил разбиране там, където нямаше право да разбере и прости. А през последните седмици беше поел на плещите си още по-голяма вина. Бе поздравил от сърце, макар и негласно, възобновяването на любовта между краля и еврейката; направи го само защото се надяваше въпреки всичко да отложи началото на войната.
	С неотслабваща пламенност дон Родриге се стремеше да се спаси отново в екстаза, който преди му даваше убежище. Постеше и се самобичуваше. Забрани си да посещава кастильо Ибн Езра, отказа си разговорите с мъдрия си приятел Муса. Ала не получи опрощение. Бог му отказа своята милост. Вратата към последното убежище остана затворена.
	И сега от слабост допусна кралство Кастилия да бъде въвлечено в безсмислена война. Само заради проклетата си колебливост не предупреди краля, че е длъжен да отговори на посланието на халифа разумно и смирено. Ако бе провел този важен разговор, трябваше да спомене и продължаващата връзка между краля и Рахел, затова прояви слабост и се отказа.
	Никога досега чувството за вина не бе разкъсвало така болезнено душата на каноника. В ума му кънтяха думите на Абелар: „Това бяха дните, в които узнах какво значи да страдаш, да се срамуваш, да се отчаеш“.
	Родриге се надигна мъчително от леглото си със сковани крайници. Опита се да отклони вниманието си. Извади хрониката си, за да продължи да работи. Огледа голямата купчина пергаменти. Прочете по няколко думи от този и онзи. Макар да беше писал с много любов и усърдие, написаното оставаше голо и празно; в събитията, които бе запечатал на хартията с толкова усилия, нямаше смисъл. Образът на Алфонсо нямаше нищо общо с действителността, представата му за краля беше напълно погрешна! Каква дързост от негова страна, да сочи Божия пръст в големите събития, след като не е способен да види ясно дори най-близкото!
	Родриге извади книгата, която наскоро му бяха изпратили от Франция и която беше вдигнала голям шум в целия християнски свят. Прочете заглавието: „L’arbre des Batailles“, „Дървото на битките“. Авторът се казваше Оноре Боне, приор на манастира в Селоне, и се занимаваше със смисъла на войната, със законите и обичаите й.
	Родриге зачете новата книга. Ах, приорът на Селоне беше добронамерен човек, със силна вяра, честен. Въз основа на Светото писание той разясняваше и решително утвърждаваше някои основни правила: дали може да се води битка в празничен ден, в кои случаи рицарят трябва да убие неприятеля и кога би трябвало да се задоволи да го плени, колко висок да бъде откупът, който един християнин има право да поиска от друг добър християнин.
	Приорът Боне не премълчаваше нито един проблем на войната. Разсъждаваше смело и върху най-заплетените проблеми, решаваше ги просто, гладко, трезво.
	Ето например как отговаряше на въпросите на онези, които се съмняваха дали пък Божиите закони не са забранили войната изначално. „Много скромни хорица — излагаше учението си приорът на Селоне — осъждат войната, защото по време на война по необходимост се вършат много зли дела, а Бог е забранил да се върши зло. Казвам ви, това е глупост. Войната не е зло, тя е добро и справедливо дело, защото войната търси само да поправи извършената несправедливост, да обърне размирието в мир, точно както предписва писанието. А ако във време на война се извършват много зли дела, това не идва от самата същност на войната, а от грешките на отделни водачи и воини. Така например не е редно един войник да се нахвърли върху жена и да упражни насилие, не е редно и да се опожаряват църкви. Тези неща не са неотменна част от същността на войната, те се причиняват само от грешките на отделни водачи. Подобно стои и въпросът със справедливостта, която изисква от съдията да отсъжда разумно, в съответствие с просветлението си. Ами ако съдията отсъди несправедливо, имаме ли право да кажем: справедливостта сама по себе си е зло? Със сигурност не. Злото не произхожда от същността на справедливостта, а от грешната й употреба, от лоши тълкувания, от лоши съдии“.
	Каноникът въздъхна тежко. Този приор Боне разсъждаваше твърде опростено. Ученият Родриге знаеше, че не всички могат да се примирят толкова лесно. Раннохристиянската секта на монтанистите например беше обявила, че военната служба е несъвместима с християнството. Той намери труда на монтаниста Тертупиан и прочете: „Християнинът не може да бъде войник, а ако войникът стане християнин, ще направи най-добре да напусне службата“. Имаше много такива примери. Младият Максимилиан, когато разбрал, че е вписан в наборните списъци, заявил на проконсула: „Аз не мога да служа, не мога да върша зло, аз съм християнин“. Смелият, изпитан в много битки войник Типазий приел християнството и отказал да служи повече. Казал на центуриона си: „Аз съм християнин и вече не мога да се бия под твоите заповеди“. А тук, в Испания, центурионът Марцел се изправил пред бойните знаци на своя легион, хвърлил меча си на земята и извикал: „Вече няма да служа на императора. От днес съм войник на Иисус Христос, царя на вечността“. А църквата обявила Максимилиан и Марцел за светци.
	След време обаче, при император Константин, Арлският събор отлъчил от църквата всички, които отказвали да служат в армията.
	Остроумният, примамлив, изкушаващ Абелар обобщаваше в книгата си „Да и не“ какво казва писанието за и против войната и предоставяше на читателя да си извади заключенията. Но кой беше достатъчно мъдър да се оправи в бъркотията? Как можеха хората да следват заветите на проповедта от планината, как можеха да не се противопоставят на злото и заедно с това да водят война? Как да обичат враговете си и да ги убиват? Как призивът за кръстоносен поход се съгласуваше със завета на Спасителя „Който извади меч, от меч умира“?
	Мислите на Родриге се объркаха, страниците на книгата, която четеше, се уголемиха, писмените знаци се разпиляха. От хартията го погледна лицето на дон Алфонсо. „Vultu vivax“, тук Родриге беше прав. Нали сам видя как — мюсюлманският принц едва бе заговорил — зад равнодушната владетелска маска на дон Алфонсо се разгоря див огън, как през маската хвърчаха искри, как изби буен пламък, а накрая лицето се превърна в олицетворение на насилието, в желание да обижда, да удря, да разрушава. И днес при спомена за това лице го обхващаше ужас.
	Този ужас беше неговото извинение. Насилническата същност на краля излизаше наяве в решаващите мигове и никой не беше в състояние да се пребори с нея. Бог беше поставил на Родриге нерешима задача, като му бе възложил да се грижи за душата на този крал.
	Не, той нямаше право да прикрива собствената си вина и слабост с подобни софизми. Нямаше право да си внушава, че всичко е загубено, дори сега. Задачата му бе да предупреди Алфонсо за извършения грях и да остави Бог да реши дали да увенчае с успех начинанието му или не. Трябваше да иде при Алфонсо, още днес, веднага; защото, след като бе предизвикал халифа по този дързък начин, кралят без съмнение щеше да потегли много скоро на юг.
	Дон Родриге отиде в замъка. Изправи се пред веселия, благоразположен Алфонсо. След като бе отпратил мюсюлманския принц, както подобаваше на истински християнски крал, той се чувстваше лек и свободен. Беше се вслушал във вътрешния си глас, чакането свършваше, желаната война беше дошла; кралят бе изпълнен с царствено ведра увереност.
	Вярно, малко се смущаваше от загрижените физиономии на съветниците си; те му напомняха за лицата на възпитателите му, когато не одобряваха постъпките на царственото момче Алфонсо, но не смееха да го укорят. Днес пък дойде приятелят му Родриге, който също не беше съгласен с отговора, който бе дал на халифа.
	А може би беше добре, дето Родриге дойде тъкмо днес. Решителният разговор не можеше да бъде избегнат; отдавна трябваше да говори с верния си приятел и изповедник и за станалото в Галиана и сега, когато беше така щастлив и освободен от всичко старо, беше най-доброто време да му обясни всичко и да се оправдае.
	Взел своето решение, кралят заговори бързо, без дълги въведения и без разкрасяване, за онова, което беше станало между него, Рахел и баща й. Разказа как евреинът е скрил детето, преди баща му да успее да го кръсти.
	— Натоварих се с голяма вина, приятелю и отче мой — призна кралят, — но открито ти признавам, че не я усещам като тежък товар. Утре започва кръстоносният ми поход и не след дълго ще се върна отново тук, чист и освободен от всичките си грехове. И тогава не само ще кръстя синчето си, а и ще поведа Рахел по пътя на Божията милост. След победата ще бъда силен, знам това.
	Родриге се бе опасявал, че детето е още в Галиана, в непосредствена близост до баща си, който го бе лишил от благодатта на светото кръщение, и сега въздъхна облекчено. Очевидно кралят не съзнаваше размера на вината си и Родриге си припомни дълбоките и страшни думи на Абелар: „Non est pecatum nisi contra conscientiam — Грешен е само онзи, който съзнава греха си“. И отново, против волята си, каноникът се почувства едно с краля и го разбра.
	Макар че разказът на Алфонсо облекчи мъките на дон Родриге от ставащото в Галиана, той изпита силен гняв от лекомислието, с което кралят говореше за бъдещата война. Бог го бе дарил със светъл ум, а сега се правеше на сляп, преструваше се, че е сигурен в бързата си победа, не искаше да проумее, че бе тласнал страната си в крайна опасност. Необичайно твърд и строг, каноникът заговори:
	— Мамиш се, кралю. Тази война няма да измие греховете ти. Тази война не е свещена. Ти я опетни още от самото начало с престъпната си избухливост и високомерие.
	Алфонсо погледна мършавото тяло на свещеника, крехките бели ръце, които никога не бяха държали меч или обтягали лък. Обвит в ризницата на владетелската си самоувереност, той повече се учуди, отколкото се ядоса на възбудения Родриге.
	— Военните и рицарските дела не са за теб, отче мой — отвърна любезно той и продължи с осъзнато превъзходство: — Виждаш ли, не можех да позволя на обрязания да ми оскубе брадата в собствения ми замък и да си отиде. Вътрешният глас ми заповяда да го накажа за наглостта.
	— Вътрешният ти глас! — отзова се не високо, но достатъчно силно каноникът; нахалната увереност на краля най-после бе събудила в душата му яростното негодувание, за чиято липса дон Мартин толкова често го бе укорявал. — Стига с този вътрешен глас! Винаги когато отпуснеш юздите на престъпното си високомерие, ти се позоваваш на вътрешния си глас. Отвори очи и погледни какво направи, Алфонсо. Халифът ти даде да разбереш, че би желал да остане далече от войната. Той ти протегна ръка, а ти се изплю на дланта му. Извика в страната си африканските воини, безбройни като пясъка в морето, от чиста суета и надменност. Призова в земите си четиримата конници на Апокалипсиса. Постъпи така, сякаш кръстоносният поход не е нищо друго, освен рицарска игра и турнир. Едва сключил договора с Арагон, вече го наруши. Докара цяла Испания до ръба на пропастта. — Слабичкият мъж стоеше изправен, заплашителен, тихите му очи святкаха обвинително.
	Кралят изпита известно смущение от свещения гняв на духовника. Ала само след секунди се скри отново в сигурната кошара на кралската си увереност. Светлият му поглед не отбягна гневните очи на дон Родриге. Усмихна се, засмя се с висок, грозен смях.
	— Къде остана доверието ти в Бога, свещенико? — попита подигравателно той. — Неверниците владеят най-добрата част от полуострова вече стотици години, макар че Бог милостиво ни връща все повече и повече от земите ни. Ти говориш, като че сме стадо овце. Не знаеш ли, че имам добри крепости на юг, че там са рицарите от ордена Калатрава? Имам към четирийсет хиляди рицари, без да броим арагонските. Защо ми забраняваш да проявя смелостта на дедите си? Нима искаш да се крия зад лъжите и похотта, вместо да се доверя на добрия си меч?
	Той стоеше срещу дон Родриге нагъл, див, истински рицар, а в лицето му каноникът видя чертите на Бертран, който пееше войнствените си песни.
	— Не богохулствай! — извика гневно той. — Ти не си рицар, който тръгва да търси приключения, ти си крал на Кастилия. Твоите крепости! Сигурен ли си, че ще издържат на стенобойните машини на халифа? Твоите четирийсет хиляди рицари! Да знаеш, че мнозинството от тях ще бъдат избити от ордите на исляма. Цялата ти страна ще бъде опустошена, навсякъде ще пламтят пожари и ще стават кланета. Чака ни разгром и виновен за това ще си ти. Ще бъдеш благодарен на Бога, ако ти остави поне твоя Толедо.
	Пророчествата на свещеника потресоха Алфонсо и той не намери думи да отговори. Родриге обаче продължи:
	— Добрият ти меч! Не забравяй, че само Бог може да даде меч на кралете. Ти се държиш така, сякаш властваш над войната и мира. Не забравяй, че тази война бе провъзгласена като Божие дело и е разрешена само в името на Бога. В тази война ти не си нищо повече от последното конярче: ти си само Божи слуга.
	Алфонсо се отърси бързо от обзелия го ужас. Отговори на дон Родриге с обичайната си хладна, лекомислена вежливост:
	— А ти не забравяй, свещенико, че Бог ми е дал в ленно владение кралствата Кастилия и Толедо. Бог е моят сюзерен. Аз не съм негов слуга, аз съм Божи васал.
	Вече нищо не задържаше краля в Толедо, загрижените лица на съветниците му и гневната тирада на дон Родриге само разваляха радостта му от рицарската постъпка спрямо халифа. Реши да потегли на юг още на следващия ден. Братята от ордена в Калатрава и рицарите в крепостта Аларкос щяха да проявят повече разбиране към делата на своя крал.
	Прекара последната нощ преди заминаването си в Галиана. Беше в най-добро настроение, милостив, с нищо не показа на Рахел, че й е бил сърдит. Разхождаше се гордо пред нея и се хвалеше с отговора си пред пратеника на халифа. Протегна се, разкърши ръце.
	— Безделието продължи дълго — обясни той, — но както виждаш, не съм ръждясал. Най-после ще видиш истинския Алфонсо. Походът ще бъде кратък и славен, усещам го. Няма нужда да ходиш в Толедо, моя Рахел. Остани тук, в Галиана, обещай ми, че няма да я напуснеш. Няма да се наложи да ме чакаш дълго.
	Полулегнала на дивана си, опряла глава на ръката си, Рахел гледаше и слушаше как кралят на Кастилия снове пред нея и я запознава с делата, които възнамеряваше да извърши.
	— Твърде вероятно е — продължи той, — преди да се върна, да те помоля да дойдеш при мен в Севиля. Ще бъде чудесно да ме разведеш из родния си град. И ще ти позволя да си избереш от плячката ми, каквото най-много ти хареса.
	Рахел отпусна ръката, която придържаше главата й, поизправи се, отчуждена от речите му. Без да мисли за чувствата й, жестокият християнски крал изправи пред духовния й взор скъпата на сърцето й Севиля, която възнамеряваше да превземе и разруши, а после да я разведе из руините.
	— Победата ми ще убеди и теб кой е истинският Бог — продължи весело той. — Моля те, не ми отговаряй, днес не искам да се караме. Днес е празник, в този ден двамата сме едно, искам да участваш в радостта ми.
	Рахел го гледаше втренчено с големите си синьо-сиви очи; живото лице и мимиката изразяваха учудване, отбрана, отчуждение.
	Алфонсо спря; отново усети онова, което ги разделяше. Безмълвието на Рахел беше не по-малко красноречиво от обвинението на Родриге. Решително действащият пълководец се превърна във великодушно прощаващ рицар.
	— Не бива да мислиш, че твоят Алфонсо ще бъде жесток с победените — заубеждава я весело той. — Новите ми поданици ще имат мек владетел. Няма да им забраня да се молят на своя Аллах и пророка му Мохамед. — Бе осенен и от друго великодушно хрумване: — Хиляда от мюсюлманските рицари, които ще взема в плен, ще бъдат освободени без откуп. Ще позволя на Алазар да ги избере, това ще му достави радост. Ще им отдам почит, като им разреша да се бият в големия турнир, който ще организирам в чест на победата.
	Без да иска, Рахел се поддаде на бурното му въодушевление и бе заслепена от блясъка му. Такъв си беше той, безразсъдно смел, мислеше само за победата, никога за опасността. Съвсем млад, съвършеният рицар, воин, крал. Тя го обичаше и му беше благодарна, че е дошъл да прекара с нея последната нощ, преди да потегли на война.
	Всичко беше както по-рано. Вечерята мина в приповдигнато настроение. Обикновено умерен, този път Алфонсо пи доста. Запя — нещо, което иначе правеше само когато е сам. Изпя й няколко военни песни. Изпя и песента на Бертран дьо Борн „Наслада за очите е, когато войската напада вражеския замък“.
	— Колко жалко, че не поиска да видиш приятеля ми Бертран — каза й той. — Той е добър рицар, най-добрият, когото познавам.
	След вечерята Рахел се оттегли, както правеше открай време. Все още не искаше да се разсъблича пред очите му. После той дойде при нея и всичко беше както в първите месеци, страстното сливане, удовлетворението, блаженството.
	След време, уморени и щастливи, двамата отново се разбъбриха. Алфонсо повтори думите си от началото на вечерта, този път не заповеднически, по-скоро като молба:
	— Докато отсъствам, остани в Галиана. Посещавай баща си, но не искам да се преселиш в кастильото. Тук е твоят дом, нашият дом. Hodie et cras et in saecula saeculorum*, добави богохулно той.
	[* Днес и утре и във вечни векове (лат.). — Б.р.]
	Усмихната, полузаспала, Рахел повтори:
	— Тук е моят дом, нашият дом, in saecula saeculorum. — И си помисли: когато заспя, той ще си отиде. Жалко, че поисках така. Утре рано сутринта ще закусим заедно. След това той ще замине на своята война. Ще възседне коня си, но ще се наведе за последен път към мен, а на завоя на пътя ще се обърне да ме види. Тя затвори очи и престана да мисли. Сънят я надви.
	След като Рахел заспа, Алфонсо полежа още малко. След това стана, протегна се, прозина се. Навлече халата си. Погледна жената, която лежеше със затворени очи, на устните й играеше лека усмивка. Разгледа я като нещо чуждо, като дърво или животно. Поклати учудено глава. Само до преди минути от нея струеше щастие, което никоя жена дотогава не бе успяла да му достави. А сега усещаше неловкост, нещо като смущение, че беше в една стая с нея и я гледаше гола и спяща. Мислите му вече бяха в Калатрава, при верните му рицари.
	Преди да спи с нея, беше решил да стане много рано и да препусне към Толедо, да облече доспехите си, истинските, с които воюваше, да се върне в Галиана и да се сбогува с Рахел. Много искаше тя да го види в бойните доспехи, препасан с божествения меч Fulmen Dei. Сега се отказа.
	На следващата сутрин Рахел зачака Алфонсо да дойде и да се сбогува с нея. Беше щастлива и изпълнена с увереност, че всичко ще свърши добре.
	Представи си как ще протече утрото. Алфонсо ще дойде да закуси с нея в домашно облекло. После ще сложи доспехите си и ще потегли на път, а тя ще преживее великата, блажена, разкъсваща сърцето минута, която възпяват поетите: заминаващият любим ще се наведе от коня, ще я целуне, ще й махне за сбогом.
	Тя чакаше, първо спокойна, сетне с тих страх, накрая с лудо биещо сърце.
	Най-после попита за дон Алфонсо.
	— Кралят, нашият господар, потегли към Толедо още преди часове — отговори градинарят Белардо.


>>	Четвърта глава

	Халифът Якуб Алмансур не беше в първа младост, боледуваше често и много му се искаше да прекара последните години от живота си в мир. Затова се почувства задължен да предупреди кастилския крал, че е обвързан с мирен договор. Ала познаваше отлично природата на християнския владетел и почти не хранеше надежди, че посланието му ще даде добри плодове. Все пак не бе очаквал толкова дързък и глупав отговор. Нахалството на необрязания бе възприето от дълбоко вярващия мъж като подкана от Аллаха да извади за последен път меча си, да обуздае неверника и да прослави исляма. Длъжен бе да стори това преди смъртта си.
	Първата му работа беше да нареди да препишат хиляда пъти писмото на Алфонсо и да го разпространят в цялото му обширно царство. Мохадите, арабите, кабините, всички народности, които се подчиняваха на властта му, трябваше да узнаят колко подъл е християнският крал и как дръзко ругае владетеля на правоверните. По пазарищата четяха писмото пред насъбралото се множество, като завършваха с думите на Корана: „Тъй проговори Аллах, всемогъщият: Ще се обърна срещу тях, ще изправя насреща им войски, каквито светът не е виждал, и ще ги превърна на прах и пепел. Ще ги хвърля в бездънна пропаст и ще ги унищожа“.
	Правоверните от всички страни на западния ислям бяха обзети от свещен гняв. Дори непокорните племена в Триполитания забравиха враждите с халифа и му се притекоха на помощ в свещената война.
	Когато се увериха в помощта на халифа, мюсюлманите в Андалусия възликуваха. Те се зарадваха и от решението му да възложи главното командване на андалусец, на изпитания в безброй битки генерал Абдулла Бен Сенанид.
	През деветнайсетата седмица на година 591 от бягството на Пророка Якуб Алмансур потегли от полевия си лагер във Фес, за да се присъедини към армията, която беше събрана на южния бряг на пролива. Придружаваха го престолонаследникът принц Сид Мохамед и още двама от синовете му, великият везир и четирима тайни съветници, двамата му лични лекари и хронистът Ибн Яхия.
	На двайсетия ден от месец редшед халифът заповяда да бъде преминат проливът. Първи през теснината се прехвърлиха арабите, последваха ги себетите, масамудите, гомарите, кабините, след тях минаха стрелците с лък — мохадите; накрая беше личната гвардия на халифа. По милостта на Аллаха преминаването се осъществи само за три дни и огромната армия устрои лагера си в околността на Алхадра, от Кадис до Тарифа.
	Щом стъпи на андалуска земя, халифът организира небивало зрелище. От прастари времена пред Кадис, в западния край на пролива, се издигаше исполински стълб, увенчан с могъща златна статуя, която владееше цялото море и се виждаше от мили разстояние. Статуята представляваше мъж, протегнал дясната си ръка срещу пролива, пръстите му стискаха огромен ключ. Римляните и готите я наричаха „Херкулесовите стълбове“, за мюсюлманите тя беше „Идолът на Кадис“; в продължение на хилядолетия народите, обитаващи тези земи, се бояха от заплашителната блестяща статуя и я пазеха. Сега халифът даде заповед да я разрушат. Изпълнени с боязън, затаили дъх, десетки хиляди хора чакаха първите удари. Златният мъж не се възпротиви, срути се в бездната и воините извикаха триумфално:
	— Аллах е велик и Мохамед е неговият пророк.
	След това дело халифът потегли към Севиля. За да почете града, безмилостно заплашван от неверническия крал въпреки сключеното примирие, Якуб Алмансур дари разкошно минаре за главната му джамия. Известният архитект Джабир показа плановете си. Минарето трябваше да олицетворява победата на исляма над неверниците. Халифът заповяда всички статуи и барелефи от римско и готско време, които можеха да се намерят по тези земи, да бъдат вградени в кулата. Строителите възнамеряваха да използват златната обвивка на идола от Кадис, както и цялото злато и сребро от църковната утвар, която халифът щеше да събере по време на похода.
	Самият той, Якуб Алмансур, положи основата на минарето. Както десетки хиляди мюсюлмани бяха ликували при събарянето на златния мъж, така безброй хора възликуваха при поставянето на основите на величествената кула, която щеше да се издигне страховито към небето в невиждана височина и красота за слава на Аллаха.
	Дон Алфонсо, който се намираше в Калатрава, беше щастлив. Приятелите му бяха дълбоко удовлетворени от начина, по който отговори на безсрамния халиф, и очакваха предстоящата война с радостно нетърпение. Духовната същност на рицарския орден отстъпи на заден план и даде предимство на военната. Рицарите възвеличиха Бертран дьо Борн като свой голям брат и другар. „А lor, a lor — бийте, удряйте!“ — с този вик бяха изпълнени сънищата им.
	Старата непринудена дружба между дон Алфонсо и архиепископа бе напълно възстановена. Смелият духовник бе изпитвал дълбока печал, че не можеше да каже на Алфонсо честното си, рицарско и християнско мнение за любовната му връзка с еврейката. Сега, възвърнал смелостта си, той му разкри:
	— Английският ти тъст почина точно навреме. Позволи ми да ти призная нещо, скъпи мой синко и приятелю: нямаше да търпя още дълго кощунството, което се вършеше в Галиана. Знам, че щях да умра от мъка, но щях да поискам от Светия отец да те отлъчи от църквата. Даже бях започнал да съставям писмото. Слава богу, сега всичко това остана далече, далече зад нас, както езическото минало на дедите ни. Щастлив съм да видя, че войната изтръгва от гърдите ти и последните остатъци от тази глупава любов.
	Той избухна в гръмък смях и Алфонсо му пригласяше — шумен, весел, млад.
	Съгледвачите съобщаваха за големината на мюсюлманската войска. Твърдяха, че са преброили петстотин пъти по хиляда души. Много се говореше и за страшните нови съоръжения, поръчани от халифа: огромни обсадни кули, оръдия, които мятали цели скали, унищожителния гръцки огън. Рицарите не се уплашиха. Всички вярваха твърдо в непревземаемите си крепости, в своя Сантяго, в краля си.
	Алфонсо бе осенен от смело хрумване. Всички приемаха за съвсем естествено, че при този превъзхождащ неприятел трябва да се ограничат в отбрана. Наистина ли бяха длъжни само да се защитават? Защо да не предложат на неверниците битка в открито поле? Начинанието изглеждаше безумно смело, но тъкмо затова можеше да има успех. Съвсем близо, на юг от Аларкос, имаше терен, чиито предимства и недостатъци кралят познаваше по-добре от всички други. Това беше „равнината на Аройос“. Защо да не спечели втора битка край Аларкос?
	Той заговори за намерението си пред Бертран и архиепископа. Дон Мартин, който се отличаваше с бърз ум и никога не му липсваха думи, сега го зяпна с отворена уста. После се развика въодушевено:
	— Старият Израил е бил жалка групичка хора в сравнение с безбройните пълчища на ханаанците, мидианитяните и филистимляните и въпреки това ги е победил и ги е заличил от лицето на земята. Сигурно самият Бог е посочил на чедата си благоприятни бойни полета като твоята равнина Аройос.
	От своя страна Бертран потвърди весело и компетентно:
	— Тази битка ще ти струва много мъртви, господарю, но падналите неверници ще бъдат още повече.
	Младите рицари, на които Алфонсо съобщи за плана си, първо се учудиха безкрайно, после се възхитиха на смелостта му. Кралят дори не си даде труд да заговори за намеренията си с възрастните пълководци.
	Доня Леонор остана в Бургос по-дълго, отколкото възнамеряваше. Оттук й беше по-лесно да настоява пред грандовете от Северна Кастилия и пред арагонските съветници да изпратят необходимата помощ на Алфонсо. Тя гореше от желание походът най-после да започне. Откакто бе разбрала колко дълбока е страстта му към еврейката, подозрителността никога не я напускаше. Знаеше, че Алфонсо ще се излекува от дяволската си болест едва по време на войната.
	След това дойде новината, изпратена лично от веселия дон Алфонсо, че кралят е отговорил с невиждана смелост на наглия мюсюлмански принц. Първото, което изпита доня Леонор, беше дива радост: войната бе дошла. Веднага след това осъзна цялата опасност, която бе предизвикала дръзката постъпка на съпруга й. Поражение, каза си тя, Алфонсо ще бъде победен. Може би не пълно, но все пак поражение. Редом с грижите и гнева, това прозрение й достави мрачно задоволство. Дълбоко в душата й бяха запечатани думите, които майка й бе казала за благотворните последствия на поражението. То увеличаваше силата, укрепваше енергията, отваряше десетки нови възможности. Докато мислеше за поражението, я побиваха сладостни тръпки.
	Крайно време е да замине за Толедо. „Върви в Толедо!“ — беше заповядала майка й. Престъпното лекомислие, с което Алфонсо бе предизвикал мюсюлманските пратеници, само увеличи любовта й към него. Но в горещия копнеж да си върне Алфонсо отново и отново се примесваше онова тихо, мрачно ликуване: чака ни поражение. Това означава край на еврейката. Actum est de еа — свършено е с нея.
	Тъй като не завари краля в Толедо, тя потърси повод да замине след него на юг. Дон Педро, който се придържаше точно към плана и беше нахлул във Валенсия, не искаше да спре напредването си към столицата и отказваше да предостави на Алфонсо обещаните войскови съединения преди посочения в плана срок. Все пак Леонор успя да му изтръгне обвързващо обещание: най-късно след шест седмици арагонският крал ще изпрати десетхилядна войска, а осемстотин рицари ще тръгнат още сега в знак на добрата му воля. Доня Леонор замина лично за Калатрава, за да отнесе на краля тази добра вест.
	Дон Алфонсо излезе да я посрещне. Леонор не скри дълбоката си радост от срещата им. Тук, между рицарите и воините в крепостта Калатрава, той беше отново нейният Алфонсо.
	Тя разказа сияеща как бе накарала колебливия дон Педро да изпрати договорените подкрепления в близките шест седмици. Алфонсо й благодари сърдечно. Премълча, че посланието й в никакъв случай не бе добре дошло. Намерението му да даде сражение на халифа в открито поле се беше затвърдило. Ако стане известно, че арагонските подкрепления ще пристигнат в близко бъдеще, съветниците и офицерите щяха да имат чудесен повод да се противопоставят на дръзкия му план.
	Старият магистър на ордена Нуньо Перес и дон Манрике де Лара направиха посещение на доня Леонор. Макар че кралят се въздържаше да говори за плана си, вече целият лагер бе осведомен за намеренията му и разумните му приятели бяха в голяма тревога. Старите господа разясниха на доня Леонор колко опасен е планът на съпруга й и колко е важно да изчакат арагонските войски. Те помолиха кралицата да поговори с краля и да се опита да го отклони от това опасно намерение.
	Доня Леонор се уплаши. Тя не разбираше нищо от стратегия, не искаше да се занимава с това, двамата с дон Алфонсо се бяха споразумели, че тя ще участва в държавните дела, но не и във воденето на война. Този път обаче, и тя го разбираше много добре, на карта бе заложено самото съществуване на кралството. Тя си припомни как някога Алфонсо бе нападнал Севиля въпреки предупрежденията на съветниците си и разбра, че и сега беше напълно сериозен и решен да осъществи безумния си проект. Разумът й заповядваше да говори със съпруга си. Но точно сега не можеше да си позволи да предизвика недоволството му, не смееше да му се натрапва с разумни съвети; и отново в душата й се надигна онзи странен трепет: поражение.
	Извънредно любезна и в същото време царствено далечна, тя отговори на загрижените господа: не разбирала нищо от въпросите на стратегията, през всичките тези години нито веднъж не била говорила с Алфонсо за военното изкуство; възхищавала се на военния му гений, но не подобавало на кастилската кралица да смущава с дребнави съмнения кралската смелост и набожната увереност на съпруга си.
	Доня Леонор остана в крепостта два дни и две нощи. Набързо й стъкмиха великолепна квартира; не беше прилично да спи в една стая с Алфонсо. Според традицията кръстоносците се въздържаха от общуване с жени, ала твърде малко рицари приемаха сериозно тази забрана и Леонор горещо се надяваше, че след вечерята кралят ще остане при нея. Ала той й пожела сърдечно лека нощ, целуна я по челото и си отиде. Така постъпи и втората вечер.
	Когато кралицата потегли обратно към столицата, кралят я придружи на голямо разстояние извън града. След като се разделиха, Леонор се затвори в себе си, отговаряше едносрично на въпросите на свитата си. Макар да беше добра ездачка, скоро поиска да се настани в носилката си.
	След като седна удобно, кралицата затвори очи. Алфонсо бе погълнат от своята война, пък и не беше от мъжете, които харесваха бързата, случайна любов. Не биваше да се чувства отблъсната. Със сигурност не я беше отблъснал заради еврейката.
	Тя не преставаше да мисли за съперницата си. В Толедо усещаше почти физически близостта й. Другата си седеше в подарения й палат, смела и глупава, предадена във властта на Леонор заедно с целия град и всичко около него. Леонор трябваше само да даде знак за нападение. Тя не го мислеше, но го усещаше и сега, в носилката, на път за Толедо, си го представи съвсем точно. Макар и против волята си, тя извика в паметта си образа на еврейката, лицето, фигурата, движенията й. Представи си Рахел гола. Сравни се с нея. Тя беше много добре запазена, дори дамата Елинор, известна със строгите си присъди, беше признала това. Другата беше излязла от майчината утроба десет или дванайсет години след нея, но това със сигурност не бе причината, тласнала Алфонсо в обятията й. Това беше магия, дело на злите сили, страшна болест. И щом Алфонсо се върне към истинската си същност, след голямата битка, която ще донесе поражение или победа, той ще я забрави. Ако бе допуснала двамата старци да й замъглят ума с предпазливостта и страховете си, щеше да бъде голяма глупачка. Не, доня Леонор не беше глупачка. Тя беше умна, млада и красива и беше сигурна в правотата си.
	Пристигна вест, че мюсюлманската войска се е разделила на три лъча и напредва на север. Алфонсо разбра, че е дошло времето да разкрие смелия си план пред съветниците и пълководците си.
	Свика военен съвет. Изложи ентусиазирано плана си. Решил да тръгне срещу мюсюлманите, да ги пресрещне в равнината на Аройос. Там, между дълбоките процепи, издълбани от пресъхналите планински потоци, се разиграла битката, която му донесла първия голям успех и крепостта Аларкос. Никой в Испания не познавал този терен по-добре от него. Със смели убедителни думи той обясни как ще принуди халифа да заеме ниската част на продълговатата, постепенно снижаваща се равнина, как ще натика поне половината неприятелска армия, тъкмо защото е толкова многобройна, в храсталаците и гората. Не се съмнявал в победата. След тази победа пред него щяла да се отвори цяла Южна Андалусия, Кордова, Севиля, Гранада и войната щяла да свърши, преди да е започнала.
	Младите рицари посрещнаха плана с въодушевени викове.
	Старият дон Манрике обаче не беше на това мнение. Почтително, но с голяма настойчивост той предупреди, че е твърде рисковано да се даде открито сражение на войска с такова числено превъзходство. Ако кастилската армия не извоюва решаваща победа, Толедо ще бъде загубен. Вещият във военните дела барон Вивар подкрепи Манрике:
	— Твое величество вложи много усилия, за да превърне крепостите Калатрава и Аларкос в най-силните опорни точки на полуострова. Под защитата на здравите им стени можем спокойно да изчакаме пристигането на съюзниците. Мюсюлманската армия е многобройна и точно поради това се снабдява трудно с храна; обсадата ще я изтощи допълнително. Щом пристигнат арагонците, нашата армия вече няма да бъде така отчайващо малобройна в сравнение с вражеската. Тогава, господарю, можеш с Божията милост да излезеш в открито сражение.
	Бръчките по челото на дон Алфонсо се врязаха още по-дълбоко. Разумът му се съгласяваше: аргументите на Манрике и Вивар имаха сериозни основания. Но сърцето му не понасяше да седи бездеен зад крепостните стени и да чака младият му съюзник, арагонският крал, да изпрати помощ. Нямаше да позволи да му откраднат част от победата.
	— Известно ми е — отговори той, — че хитрият пълководец се старае да избягва битка с неприятел, който го превъзхожда три- или дори петкратно. Но не мога да бездействам тук и да гледам как неверниците опустошават скъпите на сърцето ми области. Кръвта ми пламти. Истинската война не е партия шах, тя е турнир и началният ход се дава не от разума, а от силното, набожно сърце. Истинският пълководец предусеща къде се намира благоприятното бойно поле. Моето място е равнината на Аройос.
	Рицарите го подкрепиха с ликуващи викове. Сега се изправи самият велик магистър на ордена Нуньо Перес:
	— Ако армията на неверниците наистина е толкова огромна, както твърдят съгледвачите, кастилската армия няма да удържи срещу нея без подкрепления. Почакай арагонците, господарю!
	Алфонсо се бе наситил на поученията на старите пълководци; те бяха по-мекосърдечни и плахи дори от неговия Родриге.
	— Няма да чакам, дон Нуньо. Разберете ме най-после! Няма да позволя моят Аларкос, градът, който именно аз присъединих към кралството, да бъде обсаден от обрязаните. Ще се справя с тях и без Арагон.
	Дон Манрике не се отказа толкова лесно:
	— Защо поне не изпратиш куриер на дон Педро? Ако разтълкуваме буквално договора с Арагон, ще разбереш, че ти е предписано да чакаш.
	— Няма да го тълкувам буквално — отговори сърдито дон Алфонсо. — Кралят на Арагон не е банкер, той е християнски рицар. Не е нужно първо да го моля за разрешение! — Той пое дълбоко дъх, за да се успокои, и продължи: — Зачитам съмненията ви, но те не ме вълнуват. Не ме е грижа, че халифът има три или пет пъти повече войници от мен, на наша страна са справедливостта и всемогъщият Бог. Ще дадем сражение в равнината на Аройос.
	След като кралят взе решение, дори съмняващите се бяха длъжни да го подкрепят с всички сили и те се заеха усърдно с приготовленията. Лагерът беше издигнат на избраната от Алфонсо равнина. Палатките се редяха на полегатия склон на едно възвишение, гърбът им бе запазен от почти непристъпна стръмнина, фланговете бяха прикрити от аройосите, дали името на местността — дълбоки земни процепи, издълбани от вече пресъхнали планински потоци и обрасли с бели и червени олеандри.
	Мюсюлманската армия напредваше в пълен ред, в равномерни, кратки дневни преходи. Когато беше само на два дни път, всички изчислиха, че решителната битка ще се състои на 19 юли, на девети шаван по мюсюлманския календар.
	Девети шаван се оказа събота.
	Еврейските войници на дон Алфонсо бяха в голямо затруднение. Трите хиляди войници тръгнаха с кастилската армия не без угризения на съвестта. Те съзнаваха, че военната служба ще ги принуди да ядат забранени храни, а в събота да вършат забранени дела; във величественото минало много от еврейските войници намираха смъртта си от ръцете на гърците и римляните, защото твърдо отказваха да се бият в съботния ден. Преди да потеглят на поход, старейшините на алхамата, следвайки издадено преди стотици години разпореждане на синедриона, тържествено освободиха младите воини от задължението да спазват законите за съботата и забранените ястия. Актът се наричаше „Мутар лах — да ти е простено“. Все пак това освобождаване важеше само за случаи на крайна нужда, а дали тази битка беше наистина крайно необходима? Защо кралят трябваше да се бие точно на саббат?
	Евреите изпратиха при дон Алфонсо делегация, водена от дон Симеон Бар Абба, сродник на дон Ефраим. Той разясни на краля, че ако еврейските му войници престъпят свещените заповеди без крайна нужда, ще си навлекат Божия гняв и ще изложат на страшна опасност и поражение не само себе си, но и християнските си другари. Затова дошли почтително да запитат негово величество дали не може да избере друг ден за битката.
	Алфонсо потупа дон Симеон по рамото и отговори приятелски:
	— Познавам ви като смели войници и с радост бих ви направил тази услуга. Но вижте, мога да отложа битката само с един ден, а това означава да се бия в неделя. Вашите християнски другари ще възнегодуват, и с право, а те са много повече от вас. Затова нека си останем при съботата и ви обещавам, че всички ще се молим вашият Бог да ви опрости греховете.
	Кралят беше дълбоко впечатлен от набожността на евреите и се посъветва с дон Мартин какво би могъл да стори, за да си осигури Божията милост. Архиепископът също беше прочел „Дървото на битките“ от приора Боне, книгата, която бе разсърдила дон Родриге, а в нея се препоръчваше в деня на битката всички да постят — по примера на великия рицар и цар Саул, който, преди да излезе на бой с неприятеля, заплашвал със смъртно наказание всеки свой войник, който ядял и пиел преди падането на нощта. Затова архиепископът предложи всички християнски войници да постят в деня на битката; но за да не отслаби силите им, кралят трябвало да ги нагости обилно вечерта преди сражението. Така и разпореди дон Алфонсо.
	От своя страна дон Мартин разпрати куриери по цялата страна, чак до Толедо, с указанието в утрото на битката да бият църковните камбани в Толедо и във всички селища между Аларкос и столицата.
	Вечерта на 18 юли кралят изкачи възвишението, от което щеше да ръководи голямото сражение, за да огледа своя лагер и шатрите на неприятеля. Войската на халифа лагеруваше на мястото, където равнината се снижаваше. Шатрите му бяха безброй, Алфонсо и рицарите му знаеха: там, където гората им препречваше гледката, неприятелският лагер завиваше на запад и се губеше в далечината. Дълго и мълчаливо, засенчил очи с ръка, кралят се взираше във вражеския лагер в сумрака на падащата вечер.
	Когато се върнаха в лагера, рицарите бяха посрещнати с весели почтителни поздрави. Войниците се радваха на обилната вечеря.
	Господата седнаха да вечерят във военната палатка на краля. Платното беше извезано в червено и златно, украсено с вимпели и щандарти; вътрешността също бе украсена със скъпоценни килими и гоблени в чест на войната, най-благородното занимание на кралете и рицарите. Всички бяха в приповдигнато настроение, ядоха и пиха с наслада, Бертран изпя най-хубавите си песни.
	Все пак не останаха до късно, защото държаха да укрепят силите си за идващия ден с дълъг сън.
	Кралят заспа бързо и сънищата му бяха твърде приятни. Появи се Рахел и той й разясни подробностите на военния си план. Доказа й, че малобройната войска може да бъде така умело разположена, че да победи страшния неприятел. Разказа й как си представяше по-нататъшното протичане на похода. Щом разбие армията на халифа, ще се насочи към морето. След това ще сключи мир. Крайбрежието и Гранада ще останат за халифа; ала Кордова и Севиля вече няма да принадлежат на обрязания. Севиля ще стане графство, най-голямото в кралството, и малкият му незаконороден син Санчо ще бъде провъзгласен за граф на Севиля.
	Той чу тихите викове на стражите, които обхождаха заспалия лагер. Вътрешният глас му нашепваше: утрешният ден, 19 юли, ще бъде велика дата. Опита се да си спомни годината, но испанското и християнското летоброене се объркаха в съзнанието му. Той не можа да намери годината и се ядоса, че беше подкрепил Родриге срещу милия си приятел дон Мартин. Ала в съня му отново отекнаха камбани и ликуващи песнопения, народът пееше Tedeum на победата му и той заспа дълбоко сред победния звън.
	Събуди се отново от камбанен звън. Още преди изгрев-слънце, следвайки заповедта на архиепископа, забиха камбаните в цялата страна, от Аларкос до Толедо.
	Веднага след изгрев-слънце войниците изслушаха месата, много от тях приеха светото причастие. Показаха им тържествено реликвите, които щяха да придружават различните поделения. Най-скъпоценната и най-силна реликва беше собственост на рицарите от ордена Калатрава, Cruz de los Angeles, кръст, донесен на третия Алфонсо от двама свети рицари поклонници. Всички подразделения, рицарите и простите войници, коленичиха и целунаха своята реликва.
	Откъм лагера на мюсюлманите също се чуваха молитви. Свещенослужителите и офицерите прочетоха пред войниците стихове от Корана:
	— О, правоверни, бъдете смели и се радвайте! Не се бойте от никого, освен от Аллаха! Той ще ви помогне. Ще укрепи ходилата ви, за да стъпват здраво. Ще ви даде победа.
	Мюсюлманските войници се хвърлиха като един на земята, стотици хиляди, в посока към Мека, и гръмогласно произнесоха първата сура на Корана, седмата молитва:
	— В името на Аллах, всемилостивия. Слава на Аллаха, господаря на световете, благодатния, всемилостивия, съдията в деня на съда. Само ти си нашият бог, всички се обръщаме към теб за помощ. Покажи ни правия път, пътя на онези, към които си милостив, не пътя на онези, на които се гневиш и които се заблуждават.
	Битката започна.
	Рицарите от Калатрава имаха заповед да нападнат първи и да пробият центъра на неприятеля. Осем хиляди на брой, възседнали избрани коне, с блестящи доспехи, те напреднаха в добър ред, като пееха с пълен глас военната си молитва, шейсетия псалм на Давид:
	Кой ме води в укрепения град? Кой ще ме отведе в Едом? Бог ни води към велики дела. Той ще стъпче враговете ни.
	С тази песен рицарите се понесоха право към центъра на врага.
	„С такава ярост летяха проклетите — съобщава хронистът Ибн Яхия, — че конете им се набучиха на мюсюлманските копия. Отблъснаха ги, но се дръпнаха само на късо разстояние, после отново нападнаха. Отново бяха отблъснати. Потретиха ужасната си, безумна атака. Ще издържите ли, приятели? — попита генерал Абу Хафас, който командваше центъра. — Бъдете смели, правоверни! Аллах е седнал на високия си трон и ви подкрепя. Ала неверниците се втурнаха насреща им с такава сила, че редиците на смелите мюсюлмани се разкъсаха. Самият Абу Хафас, генералът, удържа с лъвска смелост, загина в бой и завоюва мъченическа корона. Неверниците започнаха страшно клане сред редиците на центъра; всички мюсюлмански войници, които се биеха там, бяха удостоени от Аллаха с мъченически корони и на този девети шаван познаха десетте хиляди радости на рая.“
	Алфонсо, застанал на своето възвишение, наблюдаваше внимателно бойното поле. Видя щурма на рицарите от Калатрава, видя как бяха отблъснати, проследи втората и третата им атака, видя как пробиха редиците на неприятеля. Сега вече напредването на неговите рицари стана неудържимо. Алфонсо беше готов да повярва, че те много скоро ще достигнат червената военна палатка на халифа и ще му изпратят вестоносец със съобщение за победа, което ще бъде знак, че и той трябва да се включи в боя и да разбие окончателно врага.
	Кралят и близките му съветници наблюдаваха битката, чакаха, наслаждаваха се на зрелището. Там долу в равнината на Аройос се осъществяваше мечтата на певеца Бертран дьо Борн; там бяха нападащите, умиращите, загиналите, там крещяха: A lor, a lor! и виковете им се примесваха с мюсюлманските възгласи: Аллах! Мохамед! Оттам се чуваше цвилене на смъртно ранени и останали без ездачи коне. Сърцето на Алазар беше препълнено от радост. Той възприемаше с всичките си сетива великолепния хаос от смърт, слава, победа, мъченичество и много съжаляваше, че надигналият се прах и изпаренията закриваха полето на битката. Ала виждаше около себе си блесналите в безумна радост, пламтящи лица на краля и рицарите му, неговото лице светеше като техните, той триеше сълзите си, кихаше, за да прогони праха от носа си и се смееше весело.
	Тогава стана нещо неочаквано. Прахът и изпаренията се сгъстиха дотолкова, че вече не се разбираше какво става. Ала едно беше сигурно: изведнъж битката дойде много близо до тяхното възвишение, а това означаваше далече зад гърба на рицарите от Калатрава. В непосредствена близост до лагера изникнаха воини в тюрбани. Нападнаха еврейските поделения, определени за защита на лагера. Евреите им отговориха смело, защитаваха се отчаяно, ясно се чуваше прастарият им боен вик: „Хедад, хедад!“, те устояха, не пропуснаха неприятеля. Ала бяха само три хиляди, врагът имаше значително превъзходство и дон Алфонсо в миг си припомни предсказанието на дон Симеон, че ще си навлече нещастие, ако проведе битката в деня саббат.
	Но как, за бога, беше възможно мюсюлманските рицари да са проникнали толкова напред? И в такъв голям брой! Къде изчезнаха рицарите от Калатрава?
	Кралят предусети какво се бе случило, но си забрани да повярва. Петстотин пъти по хиляда, бяха съобщили съгледвачите, толкова наброявала войската на халифа, и той им бе отговорил с весел смях. Ала към него налитаха все нови и нови вълни мюсюлмани, от праха изникваха все повече пъстри тюрбани, пеши и на коне, и Алфонсо престана да се смее.
	Ето какво беше станало. Рицарите от Калатрава, опиянени от победата, навлязоха дълбоко в гъстото гъмжило, пренебрегвайки горещината и праха, които затрудняваха дишането им. От глухия шум, който изпълваше бойното поле, те чуваха само собствените си викове и писъците на убитите от тях мюсюлмани. Опиянени, полуобезумели от жажда за кръв, те се биеха наляво и надясно и проникваха все по-далече в облака прах, закрил слънцето.
	Главнокомандващият мюсюлманската армия Абдуллах Бен Сенанид, андалусец, вещ във военните дела, изпитан в безброй битки, беше предвидил това. Позволи на рицарите да нахлуят дълбоко в мюсюлманските редици, оказа им сравнително слаба съпротива. Заедно с това заповяда на няколко подразделения да напреднат по фланговете, а страшните оръдия, които мятаха огромни камъни и улучваха на голямо разстояние, бяха изведени на позиция. Мохадските воини, които се славеха като отлични стрелци с арбалети, се явиха в гръб на рицарите от Калатрава и без те да забележат, ги отделиха от основната армия и от лагера. И тогава тук, пред Аларкос, стана онова, което се случи в битката край Ал Хатин. Мюсюлманските стрелци обсипаха със стрели конете на християнските рицари, а щом конят паднеше, рицарят ставаше безпомощен в тежките си доспехи. Дойде моментът и страшните оръдия на халифа започнаха да мятат огромни скални късове в гъстите редици на християните.
	„Започна страшно клане — съобщава хронистът Ибн Яхия. — Всички неверници бяха облечени в стомана, конете им също бяха с ризници, те бяха цветът на войската, ала нищо не им помогна. Преди битката бяха призовали тримата си богове и се бяха заклели в кръстовете си да не обръщат гръб на бойното поле, докато има поне един жив. И сега, в прослава на правоверните, Аллах разпореди да изпълнят дословно клетвите си.“
	Едновременно с това, за да унищожи напълно вражеската войска, мюсюлманският главнокомандващ се възползва от решителното си числено превъзходство и изпрати в гърба на рицарите собствената си, внимателно подбрана андалуска конница със задача да нападне християнския лагер.
	Дон Алфонсо забеляза от своето възвишение точно това нападение над лагера.
	— Дойде и нашият ред — заяви с мрачна веселост той.
	Рицарите му препуснаха по склона към лагера. Бяха многобройни, но твърде малко в сравнение с мюсюлманите. Огромните вражески маси набъбваха непрестанно и скоро ги погълнаха. Трябваше да се върнат, преди да са стигнали до лагера, да се изкачат на хълма. Все пак успяха да удържат редиците си затворени и не позволиха на мюсюлманите да ги разпръснат. Чрез непрестанни смели нападения успяваха да си осигурят пространство и въздух.
	Дон Алфонсо попадна в самия център на битката. Вече не мислеше за цялостното сражение, само за борбата непосредствено около него. Едвам дишаше сред праха и горещината, а мътно светещите изпарения караха всичко да трепти пред очите му. Чуваше сигналите на роговете, ударите на барабаните, дивите викове на мюсюлманите. Чуваше и: Бийте! Удряйте! и Помощ! Насам! на приятелите си, но над всичко беше тъмният грохот, който отекваше и се търкаляше към него от всички посоки. Алфонсо беше изпълнен с глуха ярост, примесена със злобно задоволство. Добрият му меч Fulmen Dei нанасяше страховити удари; кралят изпитваше радост, когато убиваше поредния неприятел, но дори и когато падаха приятелите му, удоволствието от битката не отслабваше.
	Макар и бавно, отрядът на Алфонсо бе изтикан до половината на възвишението. Кралят заповяда нов пристъп. Останали около осемстотин души, верните му рицари се врязаха сред вражеската пехота. Един от мюсюлманите, от непосредствена близост, се прицели с копието си в Алфонсо. Преди да го хвърли, Алазар го прониза с меча си.
	— Не успя, господарю! — извика щастливо младият момък, но гласът му потъна в грохота на битката. Само след минута обаче Алазар се строполи от коня си, смъртоносно улучен, ходилото му се заплете в стремето и конят го повлече настрана.
	Останалите бяха проникнали много напред, увлечени от бягството на неприятелската пехота. Около краля и охраната му възникна свободно пространство.
	Алфонсо слезе от коня, без да съзнава какво е станало, почти без воля и разум. Трябваше да помогне на Алазар. Вдигна наличника му, без да знае защо го прави, машинално свали шлема на оръженосеца си, нямаше представа дали момчето го е познало. Припомни си, че Алазар трябваше да избере хилядата рицари, които да бъдат освободени без откуп, и се ядоса на тази преждевременна смърт. Момъкът дишаше тежко, кафеникавото му иначе лице сега изглеждаше зачервено и подуто под слоевете мръсотия и кръв, но съвсем младо, въпреки горещината и адската болка. Алфонсо се наведе над момчето, погледна го, без да го види истински, и заговори с глас, предрезгавял от бойните викове:
	— Алазар, момчето ми, скъпото ми момче.
	С голяма мъка момъкът вдигна ръка, Алфонсо не разбра защо; едва по-късно осъзна, че Алазар искаше да му върне ръкавицата, и съжали, че не бе разтълкувал правилно жеста му. Алазар раздвижи устни, но Алфонсо не разбра какво му каза. Различи думите: „Кажи на баща ми…“, ала едва много по-късно си припомни, че всъщност само му се стори, че е чул именно тези думи; но не можеше да каже на какъв език бе проговорил умиращият.
	Докато беше наведен над Алазар, за първи път през този ден, твърде смътно и неясно, сред крясъците и звънтенето на мечовете, в ума му се появи мисълта за Рахел, последвана от образите на дон Мартин и Нуньо Перес, които го предупреждаваха да си остане зад крепостните стени, накрая изникна и образът на гневния дон Родриге. Ала кралят не остана дълго с тези мисли, сега не беше време за тях. Не можеше да отдели повече време и на оръженосеца си; само го прекръсти набързо и отново възседна коня си.
	През гъстите облаци прах и пара налитаха нови вълни, огромни маси хора. Потънал в мълчание, обзет от мрачна ярост, дон Алфонсо се взираше в безкрайното гъмжило. Никога ли нямаше да им види края? Петстотин пъти по хиляда мъже, повтаряха му съгледвачите и явно не бяха излъгали.
	— Дотук си имахме работа с предните им отряди — пошегува се злобно архиепископът. — Сега идват истинските врагове.
	— Добре е — подкрепи го Бертран. — Значи толкова повече майки и жени ще ги оплакват.
	— Назад, бавно назад! — настояха всички. А Бертран поде една от своите песни:
	— Никой от нас не е син на мъж, който е загинал страхливо в собственото си легло. И ние самите не желаем на приятелите си друга смърт, освен на бойното поле, от хладна стомана.
	Бавно, с лице към неприятеля, на неспокойно танцуващи коне, малкият отряд се изтегляше нагоре по възвишението.
	Навсякъде около тях гъмжило, необгледна битка. Ала когато стигнаха най-стръмната част на хълма, те успяха за пореден път да си създадат открито пространство, на място, където никой не можеше да ги нападне в гръб. Отдъхнаха си, огледаха се, преброиха се. Останали бяха около двеста.
	— Къде е дон Мартин? — попита Алфонсо.
	— Улучиха го — отговори Гарсеран. — Доколкото видях, раната е тежка. Опитват се да го качат на хълма и да го скрият в дъбовата гора. — Ако могат, ще го пренесат през коритото на реката. — И: — Трябва да се оттеглиш, господарю — помоли настойчиво той, — докато още не са открили пътеката през Аройос.
	От другата страна на хълма, в непосредствена близост до тях, минаваше тайна пътека, която водеше през дъбовата гора и към прохода над северната част на Аройос.
	— Да изчакаме още една атака — реши дон Алфонсо, тъй като врагът отново се подготвяше за нападение, този път отблизо. — Какво ти е, дон Бертран? — попита загрижено той. — Ранен ли си?
	— Само няколко пръста — отвърна старият рицар, опитвайки се да говори небрежно. — Вероятно ще ти върна само парче от ръкавицата — пошегува се той. И се хвърли в поредната атака.
	Тук, в подножието на последния хълм, битката се раздели на ожесточени единични двубои. Всеки се биеше с най-близкия неприятел, диво, безсмислено, никой не се интересуваше от съседите си.
	„Проклетият Алфонсо — съобщава хронистът Ибн Яхия, — изведнъж отдели поглед от клането и видя бялото знаме на владетеля на правоверните — Аллах да го пази! — в непосредствена близост до себе си, даже прочете златните букви: Аллах е един и Мохамед е неговият пророк. Тогава сърцето на неверника затрепери в голям страх и той се втурна да бяга. Избягаха и верните му хора и мюсюлманите тръгнаха да ги преследват. Кралят на неверниците избяга от другата страна на хълма, но мюсюлманите избиха безброй воини от народа му. Те не отделиха копията си от гърбовете на бягащите и мечовете си от вратовете им, докато не утолиха жаждата на оръжията си в кръвта на неверниците и не ги принудиха да изпият до дъно горчивата чаша на смъртта.“
	За частица от секундата Алфонсо остана неподвижен на върха на хълма, загледан назад към равнината на Аройос, неговото бойно поле. Сега то беше покрито с прах, самият той и хората му бяха целите в прах, шлемовете, доспехите, конете бяха покрити с прах. Облаците над полето бяха толкова гъсти, че дивият грохот на битката отекваше глухо, звънтенето на оръжията и виковете на мъжете, тропотът, риенето и цвиленето на конете, ревът на роговете бяха неясни и далечни. Дори кралят на Кастилия с ясните си очи не различаваше почти нищо в тази сива мараня от жега, пари и прах. Ала знаеше, че тук, в праха и писъците, загиваше славата му, загиваше Кастилия. Преди да е успял да облече в думи нерадостните си мисли, верните му съратници го повлякоха по спасителната пътека.
	През това време мюсюлманите опустошаваха кастилския лагер. Плячкосаха оръжия, злато и сребро, военни съоръжения, запаси, стотици благородни ловни соколи, много църковна утвар, тържествените одежди, които рицарите от Калатрава си бяха приготвили за тържеството в чест на победата.
	„Броят на християните, убити от правоверните — съобщава хронистът, — не може да бъде определен. Никой не беше в състояние да ги преброи. Мъртвите християни бяха толкова много, че само Аллах, който ги е създал, знае колко са били на брой.“
	След битката при Салака, която беше станала преди сто и дванайсет години, мюсюлманите не бяха постигали такава победа на полуострова. Уплахата на християните беше толкова голяма, че скова сърцата и на защитниците на Аларкос. Само след няколко дни те предадоха на врага най-силната кастилска крепост. Победителите, решени да разпространят ужаса още по-далече, разрушиха до основи стените и къщите на града и крепостта Аларкос с огромните си стенобойни машини и посипаха земята със сол.


>>	Пета глава

	Няколко дни преди битката край Аларкос в Толедо пристигнаха първите осемстотин души от подкрепленията, обещани от дон Педро. Началникът им се представи на кралицата. Беше барон Гутиере де Кастро.
	Да, Кастро беше поискал пръв да бъде изпратен в Толедо. Бароните де Кастро, обоснова искането си той, взели решаващо участие в завладяването на Толедо, за което и до днес свидетелствало градското им кастильо. Затова той искал да вземе участие и в завладяването на Кордова и Севиля. Малодушният дон Педро не можа да отклони молбата на могъщия си васал. Така де Кастро пристигна в кастилската столица с внушителния си отряд от осемстотин души и дойде да изрази почитта си към кралицата.
	Доня Леонор беше дълбоко учудена и щастлива. С почти суеверна почит помисли за мъдрата си майка, която бе отказала да върне кастильото на Кастро, за да го примами отново в Толедо. Поздрави новодошлия с грейнало лице и кралска любезност.
	— Радвам се, дон Гутиере, че ти пръв от нашите арагонски приятели пристигаш в Толедо.
	Барон де Кастро стоеше пред нея в бойните си доспехи, в позата, която предписваше древният обичай — с леко разкрачени крака, ръцете опрени на дръжката на меча. Представителният господин се хвалеше, че е потомък на онези готски князе, запазили независимостта си в планините на Астурия и Кантабрия, когато мюсюлманите залели целия полуостров. Върху необичайно широките рамене стоеше огромен кръгъл череп, носът беше гърбав, очите хлътнали — така изглеждаха повечето обитатели на онези планини. Той стоеше спокойно и гледаше надолу към седналата кралица, не сваляше поглед от лицето й, докато разсъждаваше какво може да означават думите й.
	— Надявам се — продължи доня Леонор, — че решението, което взеха кралете по отношение на спора ти с Кастилия, те задоволи. — Тя го погледна, двамата се изпитаха с очи, почти неподобаващо дълго. Накрая, подбирайки внимателно думите, дон Гутиере отговори с леко пискливия си глас:
	— Брат ми Фернан де Кастро беше голям рицар и герой, бях много привързан към него. Няма обезщетение, което да ми го замени, не ценя парите, които ми бяха изплатени за него. Когато взех кръста, се заклех да изтръгна омразата от сърцето си и смятам да спазя обещанието си. Моят господар, кралят на Арагон, ми възложи да служа на Кастилия и аз ще го направя. Но ти казвам откровено, уважаема кралице, това не ми се удава лесно. Обиден съм, че между първите служители на дон Алфонсо има един човек, който не струва и слюнката, с която ще го заплюя в лицето, защото се е разположил като собственик в кастильото на дедите ми.
	Доня Леонор, устремила зелените си очи в лицето му, отвърна меко, извинително:
	— Кралете се посъветваха много сериозно, преди да решат, че кастильото трябва да остане собственост на онзи човек. — И побърза да разясни: — Войните, благородни дон Гутиере, вече не се водят като в дните на бащите ни. Войната изисква много пари, набавянето им става с много хитрост, понякога зла хитрост, а човекът, за когото говориш, разполага с тези средства. Повярвай, скъпи, благородни дон Гутиере, аз разбирам чувствата ти, разбирам колко дълбоко си засегнат, че онзи човек се е настанил в кастильото ти. — Тя погледна отново във внимателните, изпълнени с очакване мъжки очи. Сега ще размахам примамката пред сокола, помисли си тя, и заключи бавно и отчетливо: — Когато войната поеме своя ход, вече няма да имаме нужда от този съветник и коварните му ходове.
	Де Кастро попита какви са поръченията й.
	— Засега ще те помоля да останеш с хората си в Толедо — каза Леонор. — Ще съобщя на краля за пристигането ти и ще чакам указанията му. Ако зависи от мен, ще останете тук. В града почти няма войски и аз ще бъда много по-спокойна, като знам, че имам до себе си осемстотин верни рицари.
	Гутиере се поклони по-дълбоко, отколкото беше свикнал.
	— Благодаря ти за милостивите думи, кралице — проговори почтително той.
	Де Кастро се сбогува, изпълнен с уважение към кралицата, в приповдигнато настроение. Доня Леонор беше велика владетелка.
	Той възседна коня си и препусна тържествуващ по тесните стръмни улички на Толедо, почетен гост и герой на града, от който бе прогонен. Много пъти през първата седмица, под палещата слънчева светлина, той мина покрай кастильо де Кастро, за да го огледа с очите на омразата и надеждата.
	Дойде денят, когато още преди изгрев-слънце забиха всички камбани в града, денят на голямата битка. Дойде нощта и в мрака се понесоха объркани, мрачни слухове, че битката е загубена. Дойде следващото утро, а с него пристигнаха и първите уплашени бегълци от юг. Те ставаха все повече, първоначално се настаняваха в кварталите, разположени вън от градските стени, после проникнаха и в препълнения град. Страшните новини непрекъснато се множаха. Магистърът на ордена Калатрава убит, архиепископът тежко ранен, осем хиляди рицари от ордена Калатрава избити, повече от десет хиляди рицари загинали, никой не знае броя на убитите прости войници.
	Доня Леонор запази спокойствие. Слуховете бяха безумни. Не можеше да е вярно. Не биваше да е вярно. Не си бе представяла чак такова поражение.
	Дон Родриге, единственият от кралските съветници, който бе останал в Толедо, отиде при нея с мрачно лице, изпълнен с мъка и гняв. Доня Леонор се постара да го посрещне овладяно.
	— Съобщават ми — заговори тя, — че кралят, нашият господар, е излязъл от крепостта Аларкос и е претърпял тежки загуби. Ти имаш ли по-точни новини, достопочтени отче?
	— Събуди се, кралице! — извика гневно Родриге. — Дон Алфонсо е загубил решаващата битка. Походът е проигран, преди да е започнал. Цветът на кастилското рицарство вече го няма. Великият магистър на Калатрава е мъртъв, архиепископът е тежко ранен, по-голямата част от рицарите и бароните лежат на бойното поле в равнината на Аройос. Всичко, което християнските крале от полуострова бяха извоювали за сто години с море от пот и кръв, беше унищожено за един-единствен ден само заради моментното настроение на един рицар.
	Кралицата побледня. Изведнъж разбра: дон Родриге беше прав. Всичко беше унищожено. Но отказа да го повярва; тя беше кралица и бе длъжна да се държи като кралица.
	— Ти се забравяш, дон Родриге — отвърна хладно тя. — Но аз разбирам мъката ти и няма да се карам с теб. По-добре ми кажи: какво трябва да направя, какво мога да направя?
	— Хората, които разбират от воденето на война, са на мнение, че дон Алфонсо ще успее да задържи крепостта Калатрава няколко дни. През това време ти, кралице, трябва да вземеш всички мерки, за да подготвиш Толедо за обсада. Ти си умна и имаш опит в управлението на държавата. Запази спокойствието в града. Толедо е пълен с бегълци и отчаяни. Те са жадни за кръв, искат да се бият, искат да убиват. Заплашват арабите, приели християнството, заплашват евреите.
	Дълбоко в себе си доня Леонор очакваше да чуе точно това. Даже копнееше да го чуе.
	— Ще направя, каквото мога, за да запазя спокойствието в Толедо — отговори тя.
	Дон Ефраим, парнасът на алхамата, беше много загрижен. Победата край Аларкос беше отворила пред халифа път към вътрешността на полуострова. Толедо беше безпомощен пред мюсюлманите, които бяха прогонили евреите от Кордова и Севиля. От времето на готските крале сефарадските евреи не бяха сполетявани от такова страшно нещастие.
	А какво ще донесе близкото бъдеще? В града се носеха всевъзможни слухове. Блестящата християнска войска не можело да бъде разбита, говореха хората, ако не било чуждото коварство и предателство. Евреинът, близък приятел на севилския емир, кроял интриги с мюсюлманите, издал им военните планове на християните, осведомил ги за силата на отделните подразделения, за местоположението им. Кралят не успял да се изтръгне от капана на еврейката, на пратеничката на дявола, затова бил застигнат от Божия гняв, а с него и цялата страна.
	Хората в юдерията се притискаха безпомощно един към друг. Евреите, които живееха отвън, потърсиха закрила зад високите й стени. Над алхамата надвисна тежък страх.
	Дон Ефраим помоли кралицата да го удостои с милостта си и да го изслуша. Всички годни да носят оръжие мъже бяха свикани да защитават градските стени. Дон Ефраим помоли регентката да разреши на алхамата да остави хиляда и петстотинте мъже, с които разполагаше, зад стените на юдерията. Той обясни, че големият брой еврейски войници, паднали в равнината на Аройос, е доказал готовността на толедските евреи да жертват живота си за своя крал. Но сега алхамата била заплашена от хора, насъскани от безумни слухове, и отчаяно се нуждаела от мъжете и оръжията си.
	Зад високото чело на доня Леонор се гонеха безброй мисли. Неповторимият, дългоочакван ден беше дошъл; сега трябваше да бъде безкрайно предпазлива, да намеква, но да не се разкрива.
	Народът на Толедо, отговори тя, виждал в нещастния изход на битката Божие наказание и търсел виновници. Никой не подозирал мъжете от алхамата, които били известни като верни приятели на краля. Ала чуждите хора, онези франкски бегълци, които кралят, нашият господар, с безкрайното си великодушие допусна в земите си, били подозрителни, а толедските граждани гледали с недобри очи и на човека, дал на краля този лош съвет, на ескриваното дон Йеуда Ибн Езра. Освен това при всичките си заслуги дон Йеуда бил горд, да не кажела високомерен господин и блясъкът, с който продължавал да се обгражда във времето на продължаващата свещена война, събуждал гнева на много прости граждани. Парнасът на алхамата бил умен мъж и щял да я разбере.
	Дон Ефраим изпита дълбоко недоволство, че дамата се отричаше от човека, когото сама бе довела в страната и който бе допринесъл толкова много за богатството и благополучието й.
	— Нима ни съветваш да се откажем от дон Йеуда Ибн Езра, госпожо кралице? — попита предпазливо той.
	— Не, разбира се, дон Ефраим — отвърна бързо доня Леонор. — Само се опитвам да изясня срещу кои евреи е насочено народното недоволство.
	— Прощавай за досадните ми питания, госпожо кралице, но аз не искам да възникнат недоразумения по един толкова важен въпрос. Наистина ли си на мнение, че трябва да се разделим с дон Йеуда?
	Кралицата, недостъпна, смразяваща, отговори:
	— Опасността, която ви заплашва, не ми изглежда особено голяма и ако не беше дон Йеуда, щяхте да живеете напълно спокойно. — След кратко неловко мълчание тя заключи с тихо нетърпение: — Но както и да е, дон Ефраим, оставям на теб да решиш за какво ще използваш своите хиляда и петстотин мъже: за защита на юдерията или за защита на Толедо. Всичко зависи от твоята добра воля.
	Ефраим се поклони дълбоко и излезе. Трябваше да се види и с Йеуда.
	— Съжалявам, дон Йеуда — започна той, — че те намирам все още в кастильо Ибн Езра. Надали има място, което да предлага по-несигурна защита в дни като днешните.
	Тези искат да ме видят извън стените, помисли си горчиво Йеуда, искат да се отърват от мен; в отговора му прозвуча подигравателна учтивост:
	— След първото ти добронамерено предупреждение многократно размислях дали не е по-добре да взема приятеля си Муса и скъпата си дъщеря и да избягам от Кастилия. Ала кралят, нашият господар, щеше да нареди да ме преследват. Не мислиш ли и ти така, дон Ефраим? Пък и не виждам как бих могъл да прекося безкрайните християнски земи и да стигна здрав и читав в държавата на султана. Ще трябва да простите присъствието ми в Толедо, ти и алхамата.
	— Юдерията има здрави стени и хиляда и петстотин въоръжени мъже, които да ги защитават. Струва ми се, че тя е единственото подходящо място за теб, дон Йеуда.
	Евреинът не успя да скрие изненадата си; веднага проумя цялото великодушие на това предложение.
	— Прощавай, че ти отвърнах с такава глупава подигравка — отговори с необичайна топлота той. — Не съм имал много приятели в този живот, затова не очаквах такава човечност. — Обикновено овладян, сега той бе видимо възбуден. Скочи от мястото си, направи няколко крачки по стаята, спря пред дон Ефраим и му заговори на еврейски: — А ти помисли ли, господарю и учителю Ефраим, че ще загубите голяма част от сигурността на юдерията, ако ми дадете убежище зад стените й?
	— В това трудно време не можем да затворим вратите си пред човека, който ни направи толкова добрини — отговори просто дон Ефраим.
	Йеуда, изпълнен с противоречиви чувства, попита:
	— Поканата важи ли и за доня Рахел?
	След кратко колебание Ефраим потвърди:
	— Да, важи и за дъщеря ти. Става въпрос за живота ти, дон Йеуда. Ти си умен и знаеш какво имам предвид. Сигурно ще се наложи да платим спасението ти с кръв; ти го каза и аз няма да ти възразя. Но сме убедени, че Бог ще приеме благосклонно тази наша жертва. Ти се върна при нас по свободна воля и това ти струваше скъпи жертви. Моля те, не бъди горд в този тежък час. Дай ни възможност да ти се отплатим.
	— Вие сте прекрасни люде и аз съм изкушен да приема поканата ви. Защото сърцето ми е пълно със страх, не го отричам. Но нещо ме задържа. Мога да се престоря и пред теб, и пред себе си, че не желая да ви излагам на опасност, но не това е причината. Гордостта ми също не е причината, моля те да ми повярваш. Има нещо по-дълбоко. Виж, само преди дни кралят ме принуди да сложа печата си под неговия в онова нагло писмо до халифа. Тогава за пореден път осъзнах: моята съдба е неразривно свързана с този крал на Едом. Играх рискована игра, нямам право да избягам в деня на разплатата.
	— Помисли още веднъж — закле го Ефраим. — Няма да измениш на Адонай, ако се скриеш между народа му, при който се върна с цената на скъпи жертви. Нямаш време, дон Йеуда. Утре може да бъде много късно. Ела с мен. Вземи дъщеря си и ела.
	— Ти си смел и добър човек, дон Ефраим, аз съм ти дълбоко благодарен и ще се моля на бога да ти даде сили да издържиш в тези трудни времена. Но сега не мога да реша. Знам, минутите изтичат. Но мога да следвам само собственото си сърце. Няма да тръгна с теб.
	Дълбоко потиснат, дон Ефраим отговори:
	— По-късно ще ти изпратя верен човек с надеждата, че ще се вразумиш и ще се прибереш зад стените на юдерията. Ще се моля на Всемогъщия да насочи сърцето ти към вярното решение.
	Йеуда преодоля себе си и реши да се довери на парнаса.
	— Преди да си отидеш, господарю и учителю Ефраим, искам да те помоля за нещо. Моят внук е на сигурно място, но не знам колко време ще трае тази сигурност. Нямам представа къде са отвели детето. Единственият, който знае, е моят Ибн Омар, ти го познаваш. Моля те, когато опасността отмине и хората се успокоят, да го потърсиш. Ибн Омар е разбран човек, знае намеренията и волята ми, ще ти каже всичко, което искаш да знаеш. Кралят на Едом иска да направи моя внук граф на Олмедо. Моята воля е детето да остане скрито от него. Погрижи се внукът ми да не стане мешумад. Никога не му казвай кой е баща му. Пази го от Едом и от вярата на Едом.
	— Ще го направя, дон Йеуда. А когато дойде времето, ще разкрия на момчето, че е от рода Ибн Езра. — Дон Ефраим се обърна да си върви. — Бог да е с теб, дон Йеуда — заключи тихо той. — Помни, че съм твой приятел. Ако някога сме имали разногласия, запомни този час, аз също ще го запомня. А ако не се видим, знай, че хиляди хора от твоя народ ще пазят свято паметта ти. Мир теб, Йеуда Ибн Езра.
	— Мир теб, дон Ефраим — отговори кратко Йеуда.
	След като дон Ефраим го напусна, Йеуда дълго седя неподвижен. Чувстваше странна празнота. Не съжаляваше, че отказа предложението на Ефраим, той беше смел мъж. Но беше видял много хора да умират и отлично знаеше какво го чака. Знаеше: арабската дума, която наричаше смъртта унищожител на всички неща, не беше само празен звук. Човек не биваше да се срамува, че трепери, докато си представя черната дупка на смъртта.
	Беше облекчение да знае, че Ефраим не приемаше отговора му за окончателен. Обземаха го все нови съмнения. Дали щеше да повлече и дъщеря си към смъртта? Преди да направи окончателния избор, трябваше да я попита. Най-добре е да се подчини на нейното решение.
	Със сухи думи той й изложи мислите си за смъртта, която заплашва евреите в Толедо и най-вече тях двамата, и съобщи за предложението на дон Ефраим да се скрият в алхамата.
	Рахел знаеше за поражението на Алфонсо, но едва сега, след думите на баща си, осъзна грандиозните му размери. Изпита мъчителен страх за собствената си съдба, за баща си, но много по-силно беше съчувствието й към Алфонсо. Този мъж, този крал, който сияеше в рицарския си блясък и не виждаше нищо друго, освен победата, дали щеше да преживее поражението? Докато си мислеше с подигравателна нежност: бедничкият, сега няма да ми покаже моята Севиля, клетият, тя виждаше пред себе си лицето му, упорито, гневно, изпълнено с разяждаща тъга. И сърцето й възликува: скоро, много скоро Алфонсо ще се върне при мен в Галиана. Нали ми обеща. Ще свали железните доспехи и думите ми ще проникнат в гръдта му, незащитена от бронята.
	Без колебание, едва изслушала думите на баща си, тя отвърна:
	— Не ми е позволено да отида в юдерията, татко. Дон Алфонсо ми поръча да го чакам в Галиана.
	Йеуда изпита пареща болка, че дъщеря му не мислеше за нищо друго, освен за желанието на краля, но отговори спокойно:
	— Щом такава е волята ти, дъще моя, аз също няма да отида в юдерията. — Ала не говореше с обичайната решителност, погледът му следеше всяко движение по бледото й лице. Все още в сърцето му пламтеше надеждата, че тя ще възрази: не, татко мой, не искам да загинеш. Искам да живееш. Ще те последвам, каквото и да решиш. Но тя не каза нищо и той помисли горчиво: самият аз я дадох на този мъж. Аз я тласнах в прегръдката му. Нямам право да се оплаквам, че тя ме оставя да умра, защото не смее да престъпи желанието на краля.
	Изведнъж лицето на Рахел светна и тя помоли:
	— Ела ти при мен, татко. Ела в Галиана.
	Йеуда разбра какво ставаше в нея, живото й лице го изразяваше от ясно по-ясно. Тя бе разбрала, че и двамата бяха изложени на страшна опасност, въпреки това вярваше, че в Галиана е на сигурно място; иначе Алфонсо нямаше да й поръча да го чака там. Той, Йеуда, знаеше: това беше лудост, това беше лъжа; знаеше и друго: той застрашаваше нея, тя него, никой не можеше да им помогне. Но се утеши с представата, че двамата ще бъдат заедно в страшния час, и не посмя да разруши вярата й. Изрази съгласие още същата нощ да потеглят заедно за Галиана.
	Отиде при Муса и го покани да дойде с тях. Мъдрият му приятел прояви разбиране към желанието на Рахел да остане в Галиана и към намерението на Йеуда да я придружи. Самият той обаче, поясни Муса, не виждал никакъв смисъл да сменя жилището си.
	— Остави ме тук с нашите книги — помоли той. — Не бива да ги оставяме без пазач. Може би трябва да скрием някои от най-ценните книги и свитъци в юдерията — допълни той и лицето му се оживи. — Хубаво е, че Сефер хилали е вече там.
	След ранната вечеря Йеуда и Муса останаха дълго заедно, говореха си и пиеха. Обгръщаше ги ароматът на многото години, които бяха прекарали заедно. Говориха за бедственото положение с деловитостта на опитни мъже. Говориха и за смъртта с тихо, иронично страхопочитание.
	Муса застана зад бюрото си, надраска няколко кръга и арабески и заяви:
	— Не звездите на Алфонсо докараха и на него, и на нас тази тягостна ситуация; за всичко е виновна същността му, рицарството му. Рицарството и чумата са най-страшните злини, с които Господ наказва своите създания.
	Йеуда не можеше другояче, трябваше да разкаже на приятеля си с каква топлота бе възхвалил заслугите му дон Ефраим.
	— Най-после моите евреи проумяха — заключи със скромно достойнство той, — че им помагах не заради чест, богатство и слава.
	Муса кимна одобрително.
	— Аз бях до теб през цялото това време и знам, че много често си действал не от честолюбие, а защото имаш голямо сърце. — И добави с любезна поучителност: — Също като болестите, казва Хипократ, постъпките на хората рядко имат само една причина; всяко отделно действие има разнообразни корени.
	Йеуда отвърна с усмивка:
	— Не си много щедър в похвалите, приятелю Муса.
	Разговорът замря. Обикновено красноречиви, намиращи без усилия точните думи, сега и двамата се умълчаха. Наближаваше часът, в който Йеуда трябваше да тръгне. Когато времето настъпи, двамата замлъкнаха окончателно, само си стиснаха ръце.
	После, неочаквано и несръчно, Муса прегърна приятеля си Йеуда; никога не беше правил подобно нещо. А когато Йеуда си отиде, ученият дълго стоя неподвижен, с увиснали ръце, загледан в земята пред нозете си.
	На следващата сутрин Йеуда се събуди в Галиана и в първия момент не можа да осъзнае къде се намира. После си спомни къде беше и каква опасност е надвиснала над този дом. Страхът му беше изчезнал; в сърцето му цареше мир, усещаше онова примирение със съдбата, което Муса толкова често бе възхвалявал.
	Йеуда затвори очи и полежа още малко. От патиото се чуваха птичи песни, няколко слънчеви лъчи се мушеха през процепите в капаците на прозорците и галеха лицето му. Той лежеше и се наслаждаваше на тишината. Досега винаги бе вярвал, че трябва целодневно да пресмята и планира за себе си и за другите; сега за първи път усещаше какво е мир, усещаше го с всяка частица на тялото си и му се радваше.
	След малко Йеуда стана, окъпа се, облече се бавно и грижливо. Мина на пръсти през къщата и излезе в градината. Прочете бегло еврейските и арабските мъдрости по стените. Видя, че едното стъкло на месузата е счупено, а цистерните на раби Ханаан са засипани. За момент в гърдите му се надигна дива, безумна ревност. Но веднага след това поклати глава и се укори за глупостта си. Недоволството му се превърна в радостна увереност, че през дните, които оставаха, Рахел щеше да принадлежи само на него, никога вече на другия.
	Той се изтегна на брега на езерцето, полулегнал, както някога бе седял на стълбите на фонтана в кастильото. Беше блажен, че вече няма да мисли за бъдещето, няма да взема важни решения. Припомни си миналото си и в спомените му всичко беше добро, радостите и тревогите. Припомни си набожните, пламтящи от религиозна ревност, изпълнени с презрение очи на раби Товия и се зарадва, че споменът за тях вече не го гневеше и не го засрамваше.
	Замисли се за сина си Алазар. Досега с цялата сила на волята си той не допускаше в съзнанието си спомена за него. Изслуша с неподвижно лице вестта, че кралският щитоносец е бил убит в битката край Аларкос; не попита нищо повече, за него момчето бе отдавна умряло. Сега, докато седеше край езерцето в Галиана, си припомни сина си с тъга и без гняв.
	Дойде един слуга и го повика да отиде при Рахел. Закусиха и поведоха спокоен, равномерен разговор. Никой не спомена заплашващата ги опасност. Безредието на град Толедо не проникваше в Галиана. Около тях цареше мир. Къщата и градината бяха грижливо поддържани, поднасяха им изискани ястия, безшумни слуги чакаха заповеди.
	След няколко часа се чувстваха така, сякаш бяха живели тук заедно цели седмици. Разхождаха се в градината, наслаждаваха се на хладината в стаите, търсеха се или прекарваха много време сами.
	Имаха да живеят още само три дни, но не го знаеха. Виждаха как слънчевият часовник отмерваше часовете, как пълзяха сенките на стрелките и дълбоко в себе си Йеуда отбелязваше: това са последните ни часове и те изтичат; ала не допусна това знание да смути благотворната тишина.
	От своя страна Рахел бе обмисляла многократно и от всички страни разговора с баща си и съзнаваше опасността. Но не вярваше. Алфонсо беше казал: чакай ме тук. Алфонсо ще дойде. Не беше възможно смъртта, разрушителката на всички неща, да я застигне, преди Алфонсо да е дошъл. Тя се качи на терасата, откъдето се виждаше пътят, който слизаше от Толедо. Зачака, изпълнена с копнеж и увереност.
	На втория ден в Галиана дойде дон Бениамин. Пратеникът на дон Ефраим бе рискувал живота си, за да изпълни тази мисия. С пламенни думи закле Йеуда и Рахел да се скрият зад здравите стени на юдерията. Йеуда изпита сладка мъка и дълбоко задоволство, че за последен път ги подлагаха на изкушение. Ала Рахел отговори меко и категорично:
	— Дон Алфонсо ми заповяда да остана тук. Аз оставам. Ти, приятелю мой, ще ме разбереш.
	Бениамин, колкото и болезнено да го улучиха думите й, наистина разбра. Душата й оставаше свързана с рицаря, с краля на Едом, с воина. Бедата, която бе навлякъл на полуострова с безсмислено проиграния си героизъм, не затъмняваше блясъка му. Тя го обичаше, вярваше му — само защото владетелят беше благоволил да й подхвърли няколко дружелюбни думи, отклоняваше убежището в юдерията. Но имаше и нещо друго и Бениамин не можеше да не го признае: доня Рахел, която стоеше пред него тиха, но с осъзната гордост, нямаше да бъде на мястото си между хората от юдерията. Завистта, злобата, неохотното възхищение, любопитството и желанието да я унизят щяха да я обгърнат отвсякъде и да я омърсят. Не, мястото й наистина не беше сред дребните, жалки хорица.
	— Няма да настоявам повече, доня Рахел — отговори с болка той. — Няма да убеждавам и теб, дон Йеуда. Моля ви само за едно: нека остана с вас, докато падне нощта. След това ще се върна в града. Без вас.
	Дон Бениамин остана и се прояви като ненатрапчив, деликатен гост. Предусещаше кога Йеуда искаше да остане насаме с Рахел и се явяваше навреме, за да им направи компания. Или разговаряха тримата, или Йеуда седеше с Рахел в стаята й, или Бениамин я извеждаше на разходка по алеите на градината.
	Рахел беше едносрична, но безмълвието й бе по-красноречиво от думите. Бениамин се опита да я нарисува, но скоро се отказа. Беше светотатство да се състезава с Бога, създал тази жена. Кой би съумял, дори да беше майстор на майсторите, да предаде вътрешната хармония на Рахел, дълбокото съответствие между фигурата, лицето, движенията? Тя сякаш олицетворяваше учението на Платон: „Красотата не стои по-високо от другите идеи, но свети през очите, най-светлото от нашите сетива, по-светло от всички други органи на нашата телесна същност“. Неговата Рахел беше символ на всичко онова, което ощастливява и възвисява човека. Всеки, който я видеше, ставаше по-добър. Грубият християнски рицар беше единственият, който не стана по-добър чрез нея — затова и беше единственият в този ден, който заслужаваше омразата на Бениамин. Младият мъж усещаше болезнено как Рахел все още се надяваше да очовечи безчовечния крал и я обичаше още по-силно заради тази й детинска, неразрушима вяра.
	Късно следобед Йеуда и Бениамин седнаха на брега на езерото. Беше много горещо, но тук горещината не бе толкова потискаща; двамата натопиха стъпалата си във водата и се зарадваха на прохладата. Това беше на втория ден преди смъртта на Йеуда.
	— Кажи ми, млади приятелю, ти, който си вещ в писанието и в много други области на знанието, какво мислиш за живота след смъртта?
	Дон Бениамин следеше с поглед комарите, които танцуваха над водата, видя как един паднал листец заплува, понесе се към средата на езерото. Трябваше да обмисли внимателно отговора си.
	— Нашият господар и учител Моше Бен Маймон учи следното — започна тихо той. — Дял в безсмъртието има само „познаващата част“ на човека. Само „придобитият разум“ надживява тялото, само онази съвсем малка, но най-благородна част от човешката душа, която честно и с успех се е старала да познае истината. Така твърди Моше Бен Маймон. — Той помълча малко и добави: — Но в Талмуда е казано: заради мира можем да жертваме дори истината.
	Дойде вечерта. Бениамин забави сбогуването. Ала бледата, тънка луна светна по-ярко и стана крайно време да си върви.
	Йеуда и Рахел го придружиха до портата.
	— Мир вам — сбогува се той. На завоя на леко изкачващия се път спря и се обърна. В несигурната светлина трепкаше надписът Алафия, мир на влизащия в този дом. Йеуда и Рахел си бяха влезли.


	Все повече се разгаряше жаждата на толедските граждани да отмъстят на виновниците за поражението край Аларкос. Евреите, които се осмеляваха да се покажат извън стените на юдерията, бяха подложени на унижения и побои, имаше доста убити. Арабите, които изповядваха християнската вяра, също си изпатиха. Налагаха се строги защитни мерки.
	Кралицата повика в палата Гутиере де Кастро.
	Не смеела, започна сладко и коварно тя, да повери защитата на многото застрашени на кастилски офицери; те били силно раздразнени от загубата на братята и синовете си и не били склонни да защитават хората, които народът несправедливо обвинявал за нещастието. Според нея един арагонец бил много по-подходящ да опази града от размирици.
	— Направи ми тази услуга, дон Гутиере! — помоли настойчиво тя. Погледна го право в лицето с големите си очи и попипа ръкавицата си. — Знам, не е лесна задача и вероятно няма да можеш да опазиш всички, защото заплашените са хиляди. Мога да си представя, че ще има случаи, в които ще бъде по-добре да се пожертва един или друг човек в интерес на хилядите други.
	Дон Кастро се замисли. После отговори бавно:
	— Мисля, че те разбирам, господарке. Ще направя всичко, на което съм способен, за да заслужа доверието ти. — Поклони се дълбоко и почтително и пое ръкавицата с необичайна за него нежност.
	Веднага след като Кастро излезе от покоите на кралицата, пристигна дон Родриге. Справедливият гняв, който веднъж вече го бе тласнал да й каже истината в лицето, не искаше да го напусне. Изпълнен с безкрайна болка и гняв, той съзнаваше колко безпомощен беше пред грозното безумие, което върлуваше в града. Беше длъжен повторно да предупреди доня Леонор и да я подтикне към действие.
	Със силни думи изиска от нея да защити невинните. Тя му отговори с любезния укор на благородница:
	— Наистина ли мислиш, уважаеми отче и приятелю Родриге, че Бог е поставил на трона на Кастилия една неспособна жена, която се нуждае от бащинското ти напомняне? Каквото трябваше да се случи, вече стана. Не поисках от дон Ефраим нито един въоръжен мъж за защитата на градските стени, предоставих на евреите да използват цялата си военна сила за опазването на юдерията. Освен това проявих завидна предпазливост, като поверих защитата на заплашените на арагонците, защото не вярвам, че в сегашното си състояние кастилските рицари ще се отнесат меко и внимателно към подстрекателите на размирици. Как мислиш, дон Родриге, добре ли съм постъпила?
	Каноникът знаеше, че гневът на толедските граждани беше насочен главно срещу дон Йеуда и много му се искаше да попита какво ще стане с него. Най-голямото му желание беше да отиде в кастильото, и то не само заради приятелството си с Йеуда; все по-пламенно копнееше да обсъди с мъдрия Муса безумията, които ставаха в Кастилия. Но нали си беше наложил наказание за човечността, която нямаше право да прояви в това време на всеобща беда, и си беше заповядал да избягва кастильото. Сега беше загрижен за Йеуда, вярно, но може би това бе само повод да отиде в кастильото. Дон Йеуда познаваше света и хората и имаше достатъчно ум и смелост, за да знае как да се опази. Освен това беше немислимо кастилците да посегнат на кралското имущество, на първия кралски съветник. Пред кралските, изпълнени с тиха насмешка очи на доня Леонор, му беше двойно неловко да изкаже страха си за ескриваното. Благодари на кралицата за взетите мерки и си отиде.
	Дон Гутиере де Кастро изпълняваше усърдно и точно възложената му задача. Първо отиде да провери какво е положението на арабите християни. Те живееха в отделен квартал около трите си църкви и бяха предимно дребни хорица. Тълпата вече бе загубила интерес да се гаври с тях и никой не ги закачаше. Но тъй като стените и портите им бяха слаби, Кастро остави в квартала им два малки отряда воини. После отиде да се убеди в здравината на стените и портите на юдерията. Огледа ги и разбра, че безредната тълпа в никакъв случай няма да успее да ги пробие. Въпреки това баронът попита парнаса дали желае да се възползва от помощта на въоръжените му войници; дон Ефраим отклони предложението с учтива благодарност.
	Еврейските квартали пред портата на юдерията бяха опразнени, останали бяха само няколко старци и деца. В много от празните къщи се бяха настанили християнски бегълци. По-богатите къщи бяха плячкосани. В синагогата всичко бе разбито на пух и прах. На естрадата, наречена алмемор, откъдето в съботните дни четяха Светото писание, някой шегаджия бе поставил чучело, изобразяващо стар евреин; Кастро избухна в сърдечен смях.
	В еврейските квартали нямаше работа за него, но когато застана пред кастильото, осъзна цялата сложност на възложената му задача.
	Често ходеше там. Много хора ходеха там. Тъй като не можеха да нахлуят в юдерията и не си струваше да се занимават с няколкото жалки евреи извън стените й, хората от Толедо се чувстваха все по-силно привлечени от разкошната къща и приказните й богатства. Много им се искаше да излеят върху дома на евреина справедливия си кастилски гняв. Трябваше да премахнат наглия блясък на кастильото, да го превърнат в руина. Трябваше да заловят измамника и предателя, черния паяк, който се криеше в полумрака, и да го стъпчат. Трябваше да хванат и дъщеря му, вещицата, която беше омагьосала краля. Това беше богоугодно дело и истинско наслаждение за сърцето и душата в това мрачно и унило време. При всяко минаване край къщата Кастро намираше там тълпи народ, които жадно зяпаха дебелите стени.
	Мислите на де Кастро се търкаляха бавно и тромаво. Дали евреинът упорстваше в нахалството си и продължаваше да си живее в кастильото? Евреинът беше страхливец, но твърде горд с мястото, което заемаше, надут пуяк, и нищо чудно да си бе останал тук. Къщата беше собственост на семейство де Кастро, дедите му я бяха завоювали преди сто години, бяха я отнели от мюсюлманите в честна битка. Доня Леонор му каза, че къщата си остава негова, остава си кастильо де Кастро. Щом войната поеме своя ход, бе казала тя, щели да изхвърлят евреина. Войната беше поела своя ход, нищо повече не можеше да се очаква, битката беше загубена, и то само заради злините на евреите. Кастро не можеше да понесе, хората не можеха да понесат евреинът да се разполага както преди в откраднатото кастильо. Всички останали евреи, хиляди хора, бяха заплашени със смърт заради един негодник и предател на родината. Не че му беше жал за тях, но щом бе поел задължението да ги спаси, щеше да го направи. Доня Леонор изрично му бе заповядала да пожертва един, за да не застраши хилядите други.
	При всяко минаване покрай къщата Кастро спираше като останалите и чакаше. Всички чакаха и лицата им бяха заплашителни. Никой не смееше да посегне пръв, да нападне дома на могъщия ескривано.
	Кастро минаваше все по-често покрай кастильото. Този дом го привличаше неустоимо. Всеки път виждаше едно и също: мъже и жени стояха пред стените, мърмореха глухо и чакаха.
	Един ден обаче чу още отдалече звънки, злобни викове. Втурна се натам и виж ти, десетина души, а може би и повече, насилваха голямата врата. Удряха желязото с тежкото чукче и звънът му отекваше необуздан и властен над човешките викове. Най-после един от мъжете се покатери на раменете на другарите си и се прехвърли през стената! Скочи в градината и само след минута отвори прозорчето на портата. В тесния отвор се появи засмяно, тържествуващо лице и с широк, преувеличено учтив жест първият натрапник покани другарите си да влязат.
	Кастро стоеше недалеч и размишляваше. Водеше със себе си няколко войници и можеше без усилия да защити портата и да я задържи, докато пристигне подкрепление. Стоя дълго там, без да стори нищо, а през това време в къщата нахлуваха все повече и повече нападатели.
	Накрая ги последва и той. Крясъците бяха утихнали, мъжете стояха в първия двор. Не се показваше нито един от обитателите на къщата, от многобройните слуги, писари, чиновници. Гражданите се бутаха смутено покрай стените, отвориха колебливо втората врата, която водеше към вътрешността. Смаяни, объркани, с глупаво усмихнати лица, стояха те сред занемелия разкош. Продължиха пътя си. Блъснаха неволно една ваза, втора. Тя се счупи. Един извади от нишата изкусно изработен стъклен бокал и го хвърли на пода; но стъклото не се счупи в дебелия килим. Мъжът, побеснял от гняв, издърпа килима и удари чашата в каменния под; тя се пръсна на хиляди парченца.
	Появи се уплашен слуга, мюсюлманин. Понечи да каже нещо, да укроти нападателите, да ги вразуми, може би само да съобщи, че господарят на дома не е тук. Надигна се безумен вик, никой не поиска да го чуе, удариха го през устата, заблъскаха го, първо леко, после все по-силно. Накрая го проснаха на пода, целия в кръв, едва дишащ. Тълпата се зарадва. Безумието продължи. Късаха и хвърляха, трошаха всичко по пътя си.
	Кастро ги гледаше в опиянение. Тази къща е негова. Войната е в ход и доня Леонор го увери, че това е неговата къща. Евреинът, който му я отне, явно не е тук; а може и да се е скрил в някой тъмен ъгъл, това ще се разбере скоро. Най-после си върна собствеността. Къщата беше пълна с богатства. Нечестив, езически дом, украсен богато и пребогато от дръзкия евреин. Кастро не можеше да повярва на очите си. Какво беше направил евреинът от добрия, рицарски, християнски кастильо!
	Бавно, с широки крачки, звънящ с шпорите си, Кастро прекоси залата, изкачи се на малката естрада, застана пред отвора на парапета, който отделяше естрадата. Както предписваше старият обичай, застана гордо изправен, с разкрачени крака, ръцете върху дръжката на меча, широкоплещест, огромен; дълбоко хлътналите очи гледаха с наслаждение хората, дошли да освободят дома му от боклука, с който го бе омърсил евреинът.
	В къщата влизаха все повече хора. Главната порта бе широко отворена. Просторната тиха къща, залите и малките стаи, дворовете и килерите се напълниха с викащи люде. Някои пъхаха по-ценните вещи в джобовете си. Повечето обаче не се интересуваха от плячката; желанието им бе да разбиват и рушат. Търсеха евреина, но не беше там, подлецът, беше избягал. Намериха само жалки слуги и ги пребиха от бой. Но поне богатствата на евреина бяха там, скъпоценностите, езическите идоли, заради които бе опустошил и ограбил страната им. Гневът на тълпата се съсредоточи върху скъпите вещи. Трошаха, разбиваха, тъпчеха, гневни, настървени, ликуващи.
	Безумието им зарази и Кастро. И в неговите гърди бушуваше буря: искам да унищожа всичко тук! Искам да убивам! Искам да натроша на парченца всичко изискано, пищно, еврейско, женствено, езическо! Той вдигна меч и удари с ножницата красивите крехки съдове. Изкрещя бойния вик: „А lor, A lor!“, и заудря като обезумял надписите по стените, за да натроши крехките цветни камъни.
	Мълчалив слаб човек в свещенически одежди отиде до него и го побутна по рамото: дон Родриге.
	Обикновено каноникът заобикаляше отдалече кастильото, защото се боеше от изкушението. Днес обаче беше чул отдалече бесните викове и страхът го доведе право тук. Видя широко отворената порта, видя как тълпите нахлуха в двора и потръпна от грозните им крясъци. Последва ги. Те направиха място на свещеника и му позволиха да стигне до тежковъоръжения мъж, който, макар и рицар, участваше в злодеянието.
	Когато непознатият обърна към него пламтящото си лице с гневно святкащи очи, свещеникът каза:
	— Аз съм дон Родриге, член на коронния съвет.
	Кастро се засмя широко, предизвикателно.
	— А, аз, достопочтени отче, съм дон Гутиере де Кастро, глава на рода, чието име носи тази къща.
	Родриге си припомни защитните мерки на кралицата и в душата му се надигна неясно подозрение.
	— И ти допускаш тези хора да плячкосват и рушат? — попита гневно той.
	— Да не искаш добрите кастилци да се церемонят с предателите? — отвърна остро де Кастро. — Цветът на християнското рицарство загина в битката при Аларкос и няколко килима и еврейски свитъци нямат никакво значение.
	— Нали ти имаш заповед да пазиш застрашените? — попита спокойно Родриге.
	— Да — отвърна дон Гутиере и лицето му не се промени. — И ще върна ръкавицата на нашата господарка с чиста съвест. Изпълних дословно указанията й. Оставих народа да излее гнева си върху предателя, върху единствения виновен. Така помогнах на голямата маса хора, които са несправедливо заподозрени.
	Дон Родриге не повярва на ушите си. Попита стъписано:
	— Така ли гласеше поръчението ти?
	— Такава беше заповедта на кралицата — отговори Гутиере.
	Обзет от страх, Родриге продължи да пита:
	— Къде е дон Йеуда? Сторихте ли му зло? Той е кралският ескривано, не забравяйте това.
	Де Кастро вдигна рамене, многозначително, презрително.
	— Не го намерихме. Кучето е успяло да се скрие.
	Родриге си отдъхна. Беше станало, както предполагаше: дон Йеуда се е скрил на сигурно място. Сега трябваше да спре грабежа.
	— Ти си кръстоносец — заговори строго той. — В името на църквата ти заповядвам да сложиш край на това позорно деяние.
	Кастро се огледа и видя, че не бе останало много нещо за разрушаване.
	— На свещеника подобава да бъде милостив — отвърна с мека подигравка той и даде заповед на хората си да прогонят от къщата неканените гости. Войниците се справиха бързо със задачата си.
	Дон Гутиере се сбогува учтиво с каноника, огледа още веднъж свършената работа и излезе от кастильото, изпълнен с радостно очакване по-скоро да превърне това място на езически разкош в християнското кастильо де Кастро.
	Родриге остана сам в полуразрушената къща. Чу как се изтеглиха и последните от тълпата, как голямата порта се затвори с глухо скърцане. Внезапната тишина, която го връхлетя, бе мъчителна. Той приседна сред руините и натрошените стъкла, надвит от тежка, болезнена умора.


	Дълго седя така. След това стана, повлече крака през добре познатите помещения. Дупки, процепи, изпочупени предмети го гледаха втренчено от всички страни. Родриге продължи пътя си през пустата къща; стараеше се да стъпва тихо, макар да не знаеше защо. Вдигна няколко парченца стъкло от пода, части от мебелите, късчета плат. Разтърси глава. Видя една мръсна и разкъсана книга. Взе я, опита се да изглади страниците, да събере изпокъсаните страници, прочете механично няколко реда. Разбра, че е попаднал на Аристотеловата „Етика“.
	Запъти се към кръглата зала на Муса. Потърси диваните, на които приятелят му често се отпускаше, докато бъбреше с него. Какво беше станало с него? Ей там беше писалището, зад което Муса толкова обичаше да стои и да подхвърля през рамо умни, меки, иронични изречения. Масата беше насечена на парченца; някой си бе направил труда да унищожи благородното, кораво дърво. Много от цветните букви на мъдростите по стените бяха избити и нападали по пода. Той прочете изречението: „Човекът не е по-добър от скота“. Забеляза, че от думата хабехемах, „скот“, са избити буквите „бет“ и „мем“, но трите „хе“ са се запазили като по чудо.
	Родриге клекна на пода и затвори очи. Откъм двора долиташе равномерният ромон на фонтаните.
	Мамеше ли се, или през градината наистина се тътреха предпазливи стъпки? Не, не се лъжеше. Изведнъж пред него застана милото, грозно, умно, добре познато лице, угрижено, но по обичая си иронично.
	— Прекрасно е — заговори спокойният, безстрастен глас, — че след толкова шумни гости си останал само ти, най-тихият между хората, достопочтени отче.
	Родриге беше толкова щастлив, толкова развълнуван, че не можа да отговори; само взе ръката на приятеля си и я погали.
	— Дойдох твърде късно — изрече най-после той. — И не бях достатъчно сръчен да спра грабежите и разрушенията. Но ти си жив! — извика възбудено той.
	Муса никога не бе помислял, че гласът на каноника може да звучи с такава топлота. Родриге отново стисна ръката му, двамата се погледнаха и се засмяха.
	По-късно каноникът попита за дон Йеуда. Когато Муса му съобщи, че е при дъщеря си Рахел в Галиана, дон Родриге въздъхна облекчено.
	— Мисля, че в дома на краля може да бъде сигурен за живота си — каза той. — Въпреки това ще отида още днес при доня Леонор и ще поискам да усилят охраната на Галиана. А сега, уважаеми Муса — продължи той с необичайно властен тон, — ще дойдеш с мен, докато градът се успокои, и ще живееш в моя дом.
	— Трябваше да потърся убежище при теб още преди няколко дни, но си казах: един стар езичник не е добре дошъл в дома на един духовник.
	— Извинявай, мъдри приятелю — възрази Родриге, — но това е първата глупава забележка, която чувам от устата ти. Да вървим — подкани го енергично той.
	Ала Муса го помоли да почака още няколко минути:
	— Трябва да си взема хрониката и някои книги. — И изпълнен с малко злобен триумф, разказа как бе занесъл двата най-скъпоценни свитъка, Авицена и атинския препис на „Републиката“ от Платон, в юдерията. После отиде лично в избата и се върна с грейнало от радост лице, стиснал под мишница ръкописа на хрониката си.
	Мъжете, опустошили кастильото, нямаха желание да се разпръснат. Изпитваха дълбоко разочарование, че не намериха предателя и вещицата, за да се разправят с тях, както заслужаваха. Отидоха под стените на юдерията и поискаха да им предадат Йеуда и Рахел, но доверени хора им съобщиха, че нито един от двамата не е там.
	Гневът им нарастваше. Докато онези двамата дишаха, те разпространяваха отрова и зло. Дълг на всеки добър християнин и кастилец беше да ги унищожи. Бог вече бе провъзгласил, че предателите заслужават най-жестоко наказание. Нима синът, който еврейката бе родила на краля, нашия господар, не беше изчезнал по загадъчен, свръхестествен начин? Хората в Толедо знаеха това от Белардо, градинаря на Галиана. Сигурно самият Бог го бе отнесъл като наказание за смъртния грях. Нали само преди месеци еврейката беше изтеглила от водите на Тахо детски череп?
	Един от мъжете се сети, че според Белардо еврейката продължавала да си живее в Галиана, като че нищо не се е случило; даже повикала и баща си. Повечето не искаха да повярват в тази сатанинска наглост. Защо пък да не идат да видят, предложи друг мъж. Изгледаха го смаяно. Изкушението беше голямо, но не смееха: кастильото беше дом на евреина, докато Галиана беше кралско владение. Няма нищо лошо да отидат до Галиана, изказаха се други; щели само да се уверят, че евреите са още там. Предложението бе прието.
	Най-смелите тръгнаха бързо по пътя през моста. Вървяха на големи купчини, към тях постоянно се присъединяваха други хора, вече бяха стотици, може би хиляди.
	Горещината ги накара да вървят по-бавно. Минаха през главния площад Сокодовер. Минувачите ги питаха накъде са тръгнали, изпращаха ги с весели, окуражителни смехове. Щом стигнаха до главната порта на града, пазачите запитаха:
	— Накъде сте тръгнали?
	— Искаме да видим къде са онези двамата — гласеше отговорът. И пазачите ги изпратиха със смях. Войниците, които охраняваха кулата на големия мост, също попитаха накъде е тръгнала тълпата и се присъединиха към общия смях.
	Хилядата мъже продължиха пътя си под парещата горещина. Много хора бързаха да ги настигнат, скоро се събраха около две хиляди.
	Де Кастро също чу за начинанието. Събра придружителите си и препусна след хората, настигна ги, после ги остави да минат покрай него, и така няколко пъти. Мислите му се точеха бавно, не съвсем ясни. Трябва да запазя кралския имот, преценяваше той, но: ако Божието наказание е на път, нито един християнски рицар няма право да му се противопостави, и: ще постъпя според заповедта. Няма да защитавам предателя и вещицата, няма да застраша стоте хиляди евреи в Толедо. Ще запазя кралския имот, така изисква дългът ми.
	След като дон Бениамин си отиде, Йеуда и Рахел продължиха тържествено безгрижния си живот. Обличаха се грижливо, хранеха се дълго, след залез-слънце отиваха в градината, водеха спокойни разговори.
	Дойката Саад първа донесе вестта, че неверниците — Аллах да ги прокълне! — са на път към Галиана. Какво да правят сега, попита тя и дебелото й лице се тресеше от страх.
	— Мълчи — отговори строго Йеуда. — Ще се подчиним на съдбата.
	Двамата влязоха в къщата и отидоха в стаята на Рахел — неголямо помещение с естрада, както подобаваше на благородна дама. Йеуда сложи на гърдите си своя печат, знака на длъжността, която заемаше. Помещението тънеше в полумрак, от влажното сукно на стените полъхваше хлад. Двамата седнаха на естрадата, за да чакат съдбата си.
	Мъжете бяха вече пред бялата стена, която заобикаляше летния палат. Зад прозорчето на портата се показа пазачът, на жакета му беше извезан кралският герб, трите кули. Множеството се поколеба, не знаеше какво да стори. Всички погледнаха към Кастро. Баронът излезе напред с широки, бавни крачки и каза:
	— Искаме само да видим. Това е, което искаме. Няма да повредим кралската собственост. Довел съм стражите и ви гарантирам, че никой няма да се докосне до кралския имот, никой няма да стъпче лехите в градината.
	Пазачът не знаеше как да реагира. Междувременно обаче няколко мъже се изкатериха на невисокия зид, избутаха вратаря настрана, без насилие, барон де Кастро мина през портата, след него въоръжените войници, след тях тълпата.
	Хората вървяха бавно по насипаните с чакъл алеи, възхищаваха се на градините, оглеждаха палата. Изведнъж се появи Белардо. Беше препасал кожения колан, носеше кожения шлем и алебардата на дядото.
	— Благородният господар желае да говори с доня Рахел? — попита угоднически той. — Нашата господарка е в покоите си на естрадата. — Бъбривостта му беше досадна. — Съобщено ли е за благородния господин? Да съобщя ли?
	— Заведи ни при нея — отговори Кастро.
	Барон де Кастро, войниците му и няколко души от тълпата, не много, последваха градинаря. Влязоха в стаята на Рахел. Изведнъж горещият ден, заслепяващата белота на зида, прашната улица, по която бяха дошли изпотени, сред шумно бъбрене, останаха далече зад тях. Обгърна ги тишината на хладното, сумрачно, чуждоземно помещение. Останаха в близост до входа, отрезвени, объркани.
	Естрадата, на която седяха Йеуда и Рахел, беше отделена от останалата част на помещението с нисък парапет с широк отвор в средата. Когато чуждите мъже влязоха, Йеуда се надигна бавно; застана пред тях, опрял едната си ръка на парапета, огледа натрапниците спокойно, едва ли не подигравателно, както се стори на Кастро. Рахел не се изправи. Остана си седнала на дивана, челото наполовина покрито от лекото було, и огледа новодошлите, без дори да трепне. Откъм патиото се чуваше тихото плискане на фонтана, а някъде много отдалече долитаха виковете на тълпата. Повтаряха все едно и също, само Кастро разбра какво искаха „Бог иска така!“ — крещяха те и: „Matad, matad!“ — Убийте ги!
	Йеуда погледна суровите лица на войниците и водача им, видя хитрия, страхлив, угодничещ, глупав градинар Белардо, прозря жаждата им да убиват, разтълкува правилно виковете на скупчилото се отвън множество и осъзна, че му оставаха само няколко минути живот. Задави го страх. Опита се да го прогони със силата на разума. Разрушителят на всички неща идва при всеки човек, самият той поиска така, призова разрушителя да дойде при него тук и сега. Още преди няколко дни приключи сметките си. През целия си живот се бе ръководил от суетата си, беше извършил и много добрини, и то само защото искаше да бъде повече от другите. Но това му беше позволено: той наистина беше повече от другите. Прочете автоматично мъдростите, изписани на стената, които славеха мира. Благодарение на него полуостровът бе живял години наред в мир и разцвет. Тези бедни убийци много скоро ще съжалят горчиво за постъпката си; няма да посмеят да пипнат братята му, той ще умре, за да спаси шестте хиляди франкски бегълци. След това отново го задави леден страх и не му позволи да довърши мисълта си. Ала лицето му остана неподвижно — тиха, леко подигравателна маска.
	Лицето на Рахел също остана спокойно. Алфонсо й бе поръчал да го чака в Галиана. Алфонсо беше господарят на тази страна и този чужд човек не можеше да й стори нищо. Заповяда си да бъде безстрашна, достойна за Алфонсо; той искаше жената, която обичаше, да бъде безстрашна. Обеща й да се върне. Тя не се помръдна. Ала тялото й усети наближаващата смърт и страхът я стисна за гърлото.
	Натрапниците все още стояха покрай стените и не знаеха какво да сторят. В продължение на цяла минута, на цяла вечност, никой не отвори уста.
	Изведнъж се разбъбри градинарят Белардо:
	— Благородният господин не пожела да съобщя за идването му, госпожо.
	Сега заговори и Кастро:
	— Няма ли да станеш, еврейко, когато при теб е влязъл рицар? — попита с грубия си, леко писклив глас той. Рахел не отговори. Внезапно го обзеха съмнения. — Или си християнка? — попита той: В такъв случай трябваше да я остави жива. Ала Белардо побърза да го успокои:
	— Нашата господарка доня Рахел не е християнка.
	Лицето на Кастро почервеня. Ядоса се, че бе допуснал да бъде подмамен от преструвките й на знатна дама. Рахел забеляза надигащия се гняв и изведнъж изпита чувството, че пред нея стои Алфонсо — да, това беше лицето на любимия й, разкривено от безмерен гняв. Веднага прогони това видение и се опита да си представи онзи Алфонсо, който се беше преборил с бика, сияещ, прекрасен. В този решаващ час тя трябва да бъде достойна за своя кралски любим. Когато му разкажат как грубият рицар се е нахвърлил върху нея и как тя не се е уплашила, той ще се гордее със своята Рахел.
	Бавно, с детинско и все пак женствено движение, тя се изправи на крака.
	Но не стана пред грозния рицар, дошъл да я убие, а пред смъртта.
	Тук стоиш ти, доня Рахел Ибн Езра, La Fermosa, Хубавицата, буревестникът на сатаната, наложницата на кастилския крал Алфонсо, принцеса от коляното на Давид, майка на Имануил. Сърцевидното ти лице е по-мъдро отпреди и макар че е придобило цвета на страха, той е скрит под матовокафявото на кожата ти. Сиво-сините ти очи, още по-големи от обикновено, гледат някъде надалеч, може би в страшната празнота, може би в нещо светло, възвисено, желано.
	Де Кастро се опита да дойде на себе си. Беше много по-различно, отколкото си го представяше: това беше кралски дом, а жената, макар и еврейка, беше наложница на краля и му бе родила син.
	Най-после заговори и дон Йеуда. Попита на латински, с напълно спокоен глас:
	— Кой си ти? И какво желаеш?
	Де Кастро погледна мъжа, евреина, който бе откраднал дома му и се беше настанил в него като в своя собственост, който беше виновен за смъртта на брат му и носеше на гърдите си плочката с герба на Кастилия, който се осмеляваше да му говори учтиво, високомерно, на латински, сякаш разговаряха двама рицари. Изпъчи гърди и отговори на смесица от арагонски и кастилски:
	— Аз съм Кастро, евреино, и това ти казва всичко.
	Йеуда го погледна с тиха подигравка, сякаш се бе върнал отново в най-добрите си времена, и отвърна дружелюбно:
	— Точно такъв си те представях.
	Той отвърна лице от Кастро и веднага го забрави. Обърна се към дъщеря си, впи жаден поглед в лицето й, помисли за внука си, за малкия Имануил. Бе загубил сина си Алазар, само след минути щеше да загуби и горещо обичаната си дъщеря, да умре самият той; но малкият Имануил Ибн Езра е жив, недостижим за враговете.
	Рахел също мислеше за сина си. Не можа да преобрази Алфонсо, но всичко добро от него продължаваше да живее. Отново се появи представата за месията, неясна и объркана, но жива. Месията щеше да победи дивия звяр, кръвожадния бик, и да донесе мир на земята. Тя отговори на погледа на баща си и прошепна с безкрайна благодарност:
	— Ти беше прав, татко мой, като спаси Имануил. Нашият Имануил ще живее. Цялото ми същество е изпълнено с благодарност към теб.
	Вълна от нежност, доволство и гордост заля Йеуда, ала веднага се пречупи. Отново го задави леден страх. В последния миг той намери сили да се обърне на изток. Сведе глава, престана да се брани и зачака да посрещне удара; закопня да го посрещне.
	Де Кастро не разбра какво бе казала Рахел, защото тя говореше на еврейски, но схвана: тези двамата не се бояха от него, те му се подиграваха дори в последния си час. Гневът разкъса и последните му съмнения.
	— Няма ли някой да свърши с тази паплач? — изрева ядно той. — Да не сме дошли тук да водим с тях религиозни диспути? — Той измъкна меча си, но веднага го прибра в ножницата. — Няма да омърся християнското оръжие с кучешка кръв — изсъска презрително той. Вдигна ножницата, премери се спокойно и разби черепа на извърналия се Йеуда.
	През цялото време Рахел беше знаела, че тя и баща й са осъдени да загинат; разумът й го знаеше, тялото го усещаше, бързият й ум припомни стотина приказки и стотина картини на смъртта, свърза ги в едно цяло. Ала дълбоко в себе си тя не бе повярвала, че ще умре. Даже когато Кастро застана пред тях, отказа да повярва. Едва сега й стана ясно, че Алфонсо нямаше да й се притече на помощ и да я спаси, че само след минута ще бъде мъртва, и бе обзета от вледеняващ, безименен ужас. Лицето й посърна, превърна се в празна обвивка, страхът я погълна. Отвори уста, но от задавената гръд не излезе вик.
	Всичко, което ставаше в стаята с естрадата, се вършеше без шум, в полумрак, и изглеждаше някак нереално. Когато баронът удари евреина, мрачните му придружители неволно се отдръпнаха още крачка назад, притиснаха се към стената. Докато Йеуда умираше безмълвно, те дишаха тежко, от градината долиташе равномерният ромон на фонтана, иззад бялата стена се чуваха виковете на множеството.
	Изведнъж дойката Саад изпищя пронизително, безсмислено. В следващия миг градинарят Белардо вдигна оръжието си и заудря Рахел със свещената алебарда на дядо си. Това отприщи гнева на останалите, те се хвърлиха към естрадата, нанесоха десетки удари на Рахел, на дойката, на Йеуда, продължиха да удрят и когато тримата отдавна вече бяха престанали да дишат, тъпчеха ги, пъшкаха от напрежение.
	— Достатъчно! — заповяда изведнъж Кастро.
	Мъжете изпълниха заповедта и излязоха от стаята, без да хвърлят поглед назад. Упоени, с глупаво усмихнати лица, те напуснаха къщата, като се клатушкаха като пияни. Един от войниците на Кастро не без мъка откъсна месузата от вратата и я пъхна в джоба си; не знаеше дали да стъпче амулет, или да го запази за собствена защита. Иначе никой не се осмели да се докосне до кралската собственост.
	Мъжете отвън чакаха в горещината, под заслепяващата слънчева светлина. Кастро застана пред тях и заяви:
	— Направихме го. Убихме ги. Вещицата и предателят са мъртви.
	Мъжете го изслушаха и може би изпитаха удовлетворение. Ала не го показаха, не се развикаха, не възликуваха. Обзе ги някакво смущение.
	— Е, добре — изръмжаха някои от тях. — Значи Хубавицата вече я няма.
	Когато отново се заизкачваха по прашния път към Толедо, гневът и жаждата за кръв ги напуснаха окончателно.
	— Е, видяхте ли какво има в Галиана? — попитаха пазачите на портата. — Намерихте ли ги?
	— Да — отговориха глухо мъжете. — Намерихме ги. Мъртви са.
	— Добре сте сторили — казаха стражите. Ала и тяхното доволство трая кратко, и техният гняв отлетя бързо, през остатъка от деня бяха замислени и мрачни.
	Вече никой не помисли да стори зло на евреите. Даже започнаха добродушно да се надсмиват над хората в юдерията.
	— Защо сте се заключили? Да не ви е страх от нас? Всички знаем колко добре са се държали вашите пред Аларкос. Ние и вие сме едно в тази обща беда.


>>	Шеста глава

	Дон Алфонсо задържа крепостта Калатрава неочаквано дълго. Беше ранен в рамото, не опасно, но раната беше болезнена, често страдаше от треска. Въпреки това сновеше по цялата крепост, пеша или на кон, катереше се по стръмните стълби на стените в тежките доспехи, качваше се и слизаше, надзираваше всяка подробност от отбраната. Офицерите го заклеваха най-после да си пробие път към столицата; защото мюсюлманите бяха проникнали вече далече на север, връзката с Толедо беше прекъсната, пътищата бяха несигурни. Но Алфонсо предаде крепостта едва когато отбраната стана безсмислена, събра по-голямата част от отряда си и потегли към Толедо.
	Често трябваше да си пробиват път с бой. Това беше начинание, което изискваше предпазливост и смелост. От близките му приятели до него беше само дон Естебан Илян, архиепископът дон Мартин и Бертран дьо Борн, и двамата тежко ранени, бяха пренесени в Толедо. Алфонсо не допускаше никой да забележи колко отчаяно страдаше от поражението; погледът му беше бърз както винаги, беше изобретателен и решителен. Единствено нощем, когато оставаше насаме с Естебан, даваше воля на бушуващата в гърдите му буря:
	— Видя ли как опустошиха всичко? Знаеш ли какво изпитвам: те изгориха и разкъсаха самия мен; това е част от живата ми плът, като ръка или крак.
	Представяше си как ще се завърне в Толедо. Представи си спокойното, надменно лице на доня Леонор и потръпна! Колко много негодувание и презрение ще има зад това ясно чело, когато потеглилият с толкова гордост и увереност в победата се върне жалък, покрит с позор. Припомни си тихото, почтително и пълно със скрита подигравка лице на Йеуда и запламтя от безпомощен гняв. Припомни си красноречивото лице на Рахел. Нали й беше обещал да й подари Севиля? Къде беше Севиля? Тя няма да го попита за това, ще стои пред него нежна и покорна, без нито една укорна дума, но меко светещите надписи по стените, в които се говори за мира, ще го укоряват и ще му се подиграват.
	Изведнъж го обзе безумна ярост. Дон Мартин беше прав, Рахел беше вещица, незнайно как, тя бе успяла да го накара да отложи кръщаването на момчето им, бе превърнала вътрешния му глас в лъжа. Но той няма да й позволи да си играе с него. Нека си мълчи, нека увърта, нека прави болезнени физиономии; той ще принуди Йеуда да му върне синчето и ще го кръсти начаса, а ако Рахел откаже да остане с него в Галиана, няма да я задържа повече. Вратата е отворена, Алафия, мир, благослов.
	Докато Алфонсо разчистваше сметките си с Рахел, дон Родриге беше на път, за да му занесе страшната новина.
	След убийството на Йеуда и Рахел каноникът бе обзет от странна скованост. Всичко, към което беше привързан на тоя свят, рухна, скъпите му приятели бяха жестоко убити и той, Родриге, също носеше вина за случилото се, защото твърде дълго бе оставил краля да върви по грешния си път. Задушаваше го чувство за провал, за собствената му нищожност.
	Дълбоко в себе си Родриге горчиво укоряваше дон Алфонсо за лекомислието, което бе донесло нещастие за цялата страна и бе станало причина да загинат най-близките му хора. Не искаше да го види повече, не искаше да се доближава до него. Но продължаваше да обича нещастника, дългът и съчувствието го тласкаха да му отнесе лично страшната вест. Може би грозното убийство на любимата жена щеше да накара краля да се покае, а Родриге не можеше да го остави сам в часа на отчаянието.
	Посрещна го измършавял, трескав Алфонсо. Когато каноникът загрижено попита за раната му, махна нетърпеливо с ръка. Стоеше пред него мрачен, раздразнителен, изпълнен с горчива насмешка. Гласът му прозвуча предизвикателно:
	— Ти беше напълно прав, мой мъдри отче и приятелю. Войската ми е унищожена, кралството ми загива. Аз доведох в страната си четиримата воини на апокалипсиса, точно както ми предсказа. Затова си дошъл при мен, нали, да чуеш точно тези думи? Ето, казах ти ги. Признавам се за виновен. Доволен ли си сега?
	Родриге, против волята си, изпита горещо съчувствие към мъжа, който стоеше насреща му болен, окъсан, изтерзан телесно и душевно. Ала не можеше да си позволи тази проява на слабост, трябваше да разтърси из основи душата на този Алфонсо, бунтовния Божи васал, който бе дръзнал да се мери с повелителя си и все още не съзнаваше какво значи вина и разкаяние. Затова отговори:
	— В Толедо станаха страшни неща. Твоят народ се нахвърли върху невинните, за да отмъсти за твоето поражение, и не се намери никой да ги защити. — И тъй като кралят го гледаше, без да разбира, каза право в лицето му: — Те убиха доня Рахел и дон Йеуда.
	Онова, което не бяха успели да сторят нещастието, предателството и страшното поражение, стори го тази вест: дон Алфонсо изкрещя. Нададе кратък, нечовешки вик. След това рухна на земята като отсечено дърво.
	Топлата вълна на обич към духовния син и приятел отнесе всички разумни съображения на Родриге. Той обичаше своя Алфонсо и изпитваше безкрайно съчувствие към него. Уплашен за състоянието му, се опита да го върне в съзнание, после извика за лекар.
	Припадъкът трая дълго. Когато се свести, Алфонсо се огледа, разтърси глава и прошепна:
	— Нищо ми няма, всичко е от тази глупава рана. — Спомена също, че не бил хапнал нищо през този ден. Изпи на големи глътки горещия бульон, който му донесоха, и нетърпеливо подкани лекаря по-бързо да смени превръзката му. Отпрати хората си и задържа само Родриге. — Прости ми, отче и приятелю — продължи той. — Срам ме е, че съм станал толкова слаб. — И веднага добави злобно: — След като унищожих цялото си кралство, не би трябвало да ме е грижа, че са загинали още един мъж и една жена… И без това щях да я отпратя — изсъска ядно той, но веднага се отрече от думите си: — Никога, никога нямаше да отпратя Рахел! И не се срамувам! — Стенеше, беснееше, скърцаше със зъби. — Тази болка не е християнска. Казвам ти, Родриге, приятелю, обичах я. Ти не можеш да ме разбереш, не знаеш какво е това, никой не знае. И аз не го знаех, преди да я срещна. Обичах я повече от Леонор, повече от децата си, повече от Христос, повече от всичко. Забрави го, отче, забрави го веднага, но трябва да ти го кажа: обичах я повече от безсмъртната си душа.
	Алфонсо стисна здраво зъби, за да задържи безумните слова, които напираха в гърдите му. Коленичи на земята, изтощен до смърт. Родриге проследи стъписано как лицето му се промени. То се усмихваше насреща му изпито, разкривено, скулите изпъкваха силно, устните бяха две тънки бледи ивици, очите бяха станали съвсем малки и святкаха трескаво.
	След много време Алфонсо се опита да заглади лицето си. Помоли Родриге да му разкаже, каквото знаеше. То не беше много. Тълпа народ отишла да търси дон Йеуда в кастильо Ибн Езра, но като не го намерила там, се запътила към Галиана. Не знаели кой е убил доня Рахел. Дон Йеуда загинал от ръката на барон де Кастро.
	— Защо де Кастро? — произнесе със запъване кралят.
	— Той е в Толедо — обясни кратко и ясно каноникът. — Беше натоварен с рицарско поръчение да пази застрашените; защото народът се е развилнял и не знае какво прави. Много хора бяха застрашени и Кастро имаше поръчение да пожертва отделни личности, но да не застраши общността.
	Кралят размисли дълго и мъчително.
	— Кой е възложил това поръчение на Кастро? — попита дрезгаво той.
	— Доня Леонор — отвърна бавно и отчетливо Родриге. Дон Алфонсо изрева като ранено животно.
	— Кучетата и лешоядите ме нападат, като че вече съм мърша — изръмжа той.
	Делови, справедлив, с почти незабележима ирония дон Родриге разясни:
	— Регентката трябваше да вземе мерки. Имаше убити араби, които изповядват християнството, имаше убити евреи в поселището под стените на юдерията, доста хора. Казват, че били стотина.
	— Не я защитавай! — избухна ядно Алфонсо, упорствайки в безсмисления си гняв. — Не защитавай Леонор! Не защитавай никого, дори себе си! И ти си виновен, всички сте виновни. Може би не колкото мен, но сте виновни. И аз ще ви накажа. Ще ви дам да разберете. Да не мислите, че съм безсилен само защото загубих битката? Аз съм кралят. Ще разследвам, ще отсъдя, ще накажа и наказанията ще бъдат страшни. — Той млъкна изведнъж, простена задавено, сви се и сърдито махна на Родриге да го остави сам.
	Още преди да е изтекъл един час, кралят даде заповед да тръгнат на път. И през този последен етап той даваше нарежданията си внимателно и предпазливо. Влезе в Толедо едва когато всички подразделения бяха минали през градските порти.
	Изкачи се в замъка си. Слугите се втурнаха да го посрещнат, уплашиха се от вида му, предложиха му да се изкъпе и преоблече, попитаха дали да повикат лекаря. Алфонсо ги отпрати грубо, даде строга заповед да не допускат никого в покоите му, дори кралицата.
	Сви се на походното си легло, все още в тежките доспехи, изпотен и мръсен, със силни болки, в неудобна поза, съвсем сам. Потъна в мрачни мисли. Не можеше да разбере връзката. Защо Йеуда беше отишъл в Галиана, тази хитра лисица, която подушваше отдалеч опасността? Защо двамата, които така фанатично държаха на своето еврейство, не бяха потърсили защита зад здравите стени на юдерията, при сънародниците си?
	Двамата бяха мъртви, зверски убити, това поне беше сигурно. И убийците им бяха Леонор и де Кастро, Леонор с езика си, Кастро с тежкия си юмрук. А той дори не се сбогува с Рахел, избяга от нея, като че беше чужда жена, държа се като зъл слепец. А Леонор му я уби, лиши го завинаги от сина му, от малкия Санчо, защото премахна единствения човек, който можеше да му каже къде е скрито детето.
	Изведнъж го обзе безумен гняв. Леонор го мразеше от мига, в който Бог му изпрати Рахел. Тя го насъска да започне войната, за да си развърже ръцете и да убие Рахел. Всички го предупреждаваха да не влиза в тази битка, а тя, иначе тъй щедра на предупреждения, преглътна възраженията си, остави го да претърпи поражение, знаейки, че само така ще постигне целите си, ще убие най-верния кралски човек и дъщеря му, съперницата си. Леонор е вещицата, не Рахел. Тя е истинска дъщеря на майка си, потомка на онази прабаба, която сатаната бе завлякъл от църквата направо в ада.
	Той се зарадва на гнева си, зарадва се на болките в рамото. Както си беше, в доспехите, покрити с дебел слой прах, без да се измие и да смени превръзката, хукна по дългите коридори към стаите на Леонор. Разблъска стреснатите придворни дами. Нахлу като вихър в стаята й.
	Тя седеше на естрадата, чиста, грижливо нагласена, изискана дама, както винаги. Стана, направи няколко крачки срещу него, нито бързо, нито бавно, усмихната. Той вдигна ръка да я спре и още преди да е успяла да го поздрави, заговори тихо:
	— Ето ме. Не съм много приятен за гледане, знам. Мириша ужасно. Мириша на война, работа, поражение. Нищо в мен не съответства на предписанията на куртоазията. Но ти също не си спазила тези правила, доня Леонор, кралице моя, скъпа моя. — И изведнъж се разкрещя яростно, като безумец: — Ти разби живота ми, проклетнице! Ти не ми роди син, а онзи, когото роди, беше болен и белязан още в тялото ти. Когато жената, която обичах, ми роди син, ти я уби. Баща й, най-мъдрият, най-верният ми съветник, ме убеждаваше с ангелски език да изчакам подходящото време за войната. А ти ме насъска да тръгна веднага. Изкрещя в лицето ми страшни обиди, за да ме подгониш към бойното поле с презрението си. Ти, красноречивата, не каза нито дума за безумния ми план и ме тласна към предварително обречената битка, за да можеш да убиеш най-скъпото същество, което ми изпрати Бог. Ти ме унищожи, мен и моята Кастилия. Стоиш насреща ми, бяла и нежна, величествена кралица, но душата ти е черна и фалшива. Ти си като майка си, разкъсвана от адска злоба. Ти си убийца!
	Доня Леонор беше очаквала гневния изблик, но не бе подготвена за тази буря, не подозираше, че от глъбините на душата му ще изригне такава безумна ярост. Той беше в състояние да я сграбчи с мръсните си голи ръце, да я стисне за гърлото, да я удуши. Кръвта й се сгорещи. Той я ругаеше и заплашваше рязко и грубо, същински селянин, но тя го искаше точно такъв.
	Леонор отстъпи назад с лека крачка, качи се на естрадата, седна и го измери с внимателния поглед на големите си зелени очи.
	— Ще позволиш ли да ти напомня — заговори делово тя, — че ние, майка ми и аз, ти представихме договор със зетя ти дон Педро? В този договор ти се задължи да не започваш военни действия, преди да пристигнат арагонските войски. Направихме всичко, за да те задържим, да избегнем прибързаните ти геройства. Мама те увещаваше като упорито момче. Никой не те е насъсквал, ти сам се насъскваше. Да ти кажа ли кой е виновен за този срив? Ти искаше да се представиш в целия си блясък, пред мен, пред приятелите си и особено пред твоята еврейка. Затова предизвика халифа, наруши договора, пренебрегна гласа на разума. Затова се хвърли в онази безумно дръзка битка. Затова тласна към пропаст нашата страна и цяла християнска Испания.
	Дон Алфонсо стоеше пред естрадата. Взираше се в бялото лице с високо, ясно чело и гъста руса коса. Мразеше тази жена от дъното на душата си, мразеше я заради злите последователни мисли, които се редяха зад гладкото чело.
	— Сега вече разбирам — отвърна горчиво той и скръцна със зъби. — Става ми ясно защо Хенри държеше майка ти в затвор и не я освобождаваше въпреки всички папски заповеди. Не си мисли, че съм по-слаб от него. Не мога да те убия, защото си жена. Но няма да те оставя ненаказана. Ти уби жената, която ми беше най-скъпа на този свят. Ще бъда строг съдия, ще задавам въпроси и още въпроси, ще извадя на бял свят хитрите ти, подли заповеди и ще обявя пред целия християнски свят каква убийца си. Кървавите ти слуги, де Кастро и другите, също няма да се измъкнат безнаказано. Ти ще видиш, скъпа моя, как ще се разправя с тях. Ще ги прекарам през главния площад с каруцата на осъдените, а ти, моя кралице, ще седиш до мен на трибуната и ще гледаш как окачват на бесилката твоите галантни рицари, твоите Ланселоти.
	Леонор не отделяше поглед от лицето му. Алфонсо беше целият в пот, лицето му бе обезобразено от гнева. Късата руса брада беше залепнала за кожата и в него не бе останало нищо младо и блестящо, никой не би го сравнил със свети Георг от катедралата. Но тя се радваше, че могъщият живот, който се бе таил в него, най-после бе избил на повърхността; вече никой нямаше да укорява този мъж, че е заспал, дори майка й.
	— Говориш безсмислени неща, дон Алфонсо — продължи все така меко тя. — Кипиш от гняв, че наложницата ти е мъртва, разбирам. Но аз не съм се доближавала до жената в Галиана. Няма рицар, който да ме обяви за виновна, дори след като разследва до последната дреболия какво съм сторила и какво не.
	Изведнъж Леонор усети досада от прекалено достойното си, величествено държание. Слезе от естрадата си, застана пред него, съвсем близо, вдъхна дълбоко войнишката миризма и заговори с нарастваща страст:
	— На теб обаче, само този път, ще кажа истината: аз го направих. Позволих си тази „Толедска нощ“. Проследих кървавите мисли в главата на Кастро и не го спрях. Размахах пред лицето му примамката на кастильото и Бог ми помогна. Бог искаше тези хора да загинат. Защо не се скриха зад стените на юдерията при другите, твоята наложница и баща й? Бог ги наказа със слепота. Още веднъж ти казвам, без да се боя от гневните ти, жадни за убийство очи: сърцето ми възликува диво, когато тя умря.
	Алфонсо простена, отвърна поглед от нея, отстъпи крачка назад, лицето му се разкриви от болка.
	Леонор вкуси триумфа си докрай и сега изпита съчувствие към нещастния. Последва го и отново застана съвсем близо до него.
	— Нека не се караме повече, дон Алфонсо — помоли тя и гласът й беше необичайно мек. — Ти си ранен, изтощен от дългия поход. Позволи ми да се погрижа за теб; ще ти изпратя моя майстор Рейнеро, той е по-добър от твоите лекари. Искам да ти кажа още само едно: направих го заради себе си, но и заради теб. Аз те обичам, Алфонсо, ти го знаеш. През всичките тези години ти бях вярна като стените на замъка ти и когато премахнах онази жена от пътя си, това също беше израз на моята вярност. Не можех повече да гледам как кралят на Кастилия, бащата на децата ми, затъваше в калта на греха. Можеш да ме изобличиш пред целия свят, можеш да ме убиеш, но така беше.
	Алфонсо разбра: наистина беше така, но си заповяда да не й вярва. Можеше да я разбере, но само с разума си. Всичко в него се отвращаваше от нея. Не искаше любовта й; гнусеше се от любовта на убийцата. Обърна й гръб и избяга от стаята.
	След разговора с кралицата Алфонсо изпадна в мрачна унесеност. Искаше му се да умре, раната го болеше много по-силно отпреди. Позволи на слугите си да го окъпят и превържат, да го сложат в леглото. Заспа веднага и спа дълго, дълбоко, без сънища.
	След като се събуди, препусна към Галиана.
	Слезе по тесните, стръмни улички към Тахо сам, без свита. Хората го познаваха, разстъпваха се да го пропуснат, вглеждаха се уплашено в мършавото, вкаменено лице, сваляха шапки и се кланяха ниско, много от тях коленичеха.
	Алфонсо не виждаше и не чуваше нищо, продължаваше да язди бавно, загледан право пред себе си; отговаряше на поздравите механично, погледът му беше празен.
	Наближи белия зид. Беше много горещо, над Галиана се носеше тежка, мъглява мараня, беше призрачно тихо.
	Появи се градинарят Белардо. Страхливо целуна ръка на Алфонсо.
	— Много съм нещастен, господарю — заговори с треперещ глас той. — Не можах да защитя нашата господарка. Бяха дошли много хора, повече от две хиляди, а човекът, който ги водеше, е голям рицар. Извадих свещената алебарда на дядо си, но с нея не можех да удържа тълпата. Всички крещяха: Бог иска така!, и направиха, за каквото бяха дошли. Но иначе не навредиха на имота ти. Всичко е в пълен ред, господарю, в къщата и в градината.
	— Погребахте ги в Галиана, нали? — попита глухо Алфонсо. — Заведи ме!
	Мястото не беше обозначено. Гробовете бяха близо до цистерните на раби Ханан, гола, разкъсана морава.
	— Не знаехме какво да правим — извини се Белардо. — Тъй като нашата господарка доня Рахел не беше християнка, не се осмелих да поставя кръст.
	Кралят му махна да го остави сам и се отпусна тромаво на земята, упоен от сивите изпарения, горещината и заслепяващото слънце. Пръстта беше небрежно нахвърляна, гробовете изглеждаха занемарени, той не би погребал така и кучето си.
	Опита се да си припомни как беше обикалял градините с Рахел, как двамата седяха голи на брега на езерцето, извика в паметта си сърцевидното лице, походката, гласа, тялото й. Ала откри само отделни черти; самата тя, Рахел, си оставаше неясно трептение някъде в далечината, което светеше с мътен блясък. Ако духът й изобщо бродеше някъде, беше точно тук, но той не можа да го повика; духовете винаги се явяваха неканени. Може би Бертран имаше право и жените сгряваха само кръвта на мъжа, не проникваха в душата му.
	Тук, под него лежеше жената, която му бе донесла безбрежно щастие и безумни вълнения, която вече гниеше и хранеше червеите. Тази представа го остави странно равнодушен. Какво търсеше тук, край този жалък, грозен гроб? Той не дължеше нищо на двамата, които лежаха в земята. Те му бяха длъжници. Трябваше да му върнат сина. Сега никога няма да узнае какво е станало с малкия му Санчо. Имаше чувството, че и детето лежи под земята с майка си и дядо си, че в гроба е зарито и гние цялото му бъдеще. Не биваше да идва тук. Усети горчив вкус в устата, устните му се изкривиха.
	Завлече се под сянката на най-близкото дърво и се изтегна на тревата. Лежа дълго със затворени очи, слънчевите лъчи се гонеха по лицето му. Отново извика в паметта си образа на Рахел. Отново видя само обвивката й, самата тя остана неясна. Видя я в дългите, безформени одежди, с които го очакваше в спалнята си. Видя я в зелената рокля, с която се яви пред него в Бургос, когато се подигра със замъка на дедите му. Наистина беше черна магия, че тогава го бе принудила да й построи Галиана. И сега го бе привлякла тук, макар че го чакаха важни дела. Войната продължаваше, управлението на кралството не можеше да чака.
	Ала беше поел едно задължение, което можеше да изпълни само тук: трябваше да предаде на Йеуда посланието на умиращия Алазар. Сгърчи лице в мъчителен размисъл, за да си спомни думите на момчето. Чу съвсем ясно: „Кажи на баща ми…“, но не помнеше нищо повече.
	Тялото му се отпусна. Обгърнаха го сиви изпарения, всичко се разми пред очите му, образите се отдалечиха. Изведнъж пред него се яви Рахел. Излезе от мъглата истинска, жива, с бледокафеникаво лице и гълъбовосиви очи. Тя. Цялата. Точно така го гледаше, с красноречиво безмълвие, когато отказа да го приеме в леглото си и той се нахвърли върху нея; точно така го гледаше, когато й се разкрещя, че е откраднала детето му, и мълчанието й беше по-силно от всяко обвинение.
	Алфонсо лежеше със затворени очи. Знаеше, че образът е само „еспехисмо“, мираж, трескаво бълнуване. Рахел беше мъртва. Ала мъртвата Рахел беше много по-жива от живата. И докато тя го гледаше неотстъпно, той проумя: дълбоко в душата си винаги бе разбирал мълчаливото й красноречие, само че се противеше, затваряше се, не искаше да чуе предупрежденията й, истината й.
	Сега отвори сърцето си за истината. Най-после проумя какво се стараеше да му внуши Рахел: какво значеше отговорност, какво значеше вина. Той държеше в ръцете си огромна власт и злоупотреби с нея; игра си с нея безсъвестно, безумно, като глупаво момче. Сам превърна виното си в оцет.
	Образът на Рахел избледня.
	— Не си отивай, не си отивай още! — помоли Алфонсо, но не можа да го задържи. Рахел изчезна в мъглата.
	Кралят се почувства крайно изтощен и изведнъж усети глад. Изправи се мъчително и влезе в къщата. Заповяда да му донесат ядене. Седна на масата, където закусваше с Рахел, и започна да яде. Хранеше се механично, жадно, като вълк. Не мислеше за нищо, искаше само да се насити.
	Силите му се върнаха. Стана и попита за дойката Саад; искал да му покаже вещите на Рахел. Слугите мълчаха смутено, но най-сетне му признаха, че и тя е мъртва. Алфонсо преглътна мъчително и поиска да узнае повече.
	— Тя пищеше страховито — обясни Белардо. — Но нашата господарка доня Рахел не показа никакъв страх. Стоеше на естрадата си като истинска дама.
	Алфонсо обиколи къщата. Застана пред един надпис и си припомни как не можа да прочете арабските знаци и Рахел му преведе думите: „Една унция мир струва повече от цял тон победи“. Продължи пътя си. Отваряше шкафове, ракли, опипваше дрехите на Рахел. С тази светла рокля беше облечена, когато двамата играха шах, а тази фина материя, която едва не се разкъса под пръстите му, носеше в деня, когато кучетата наскачаха върху нея. От раклите струеше ароматът на дрехите, ароматът на Рахел. Затръшна капака. Той не беше Ланселот.
	Намери писма, адресирани до него и никога неизпратени. „Ти залагаш живота си за безсмислени неща, защото рицарят трябва да прави това, постъпките ти са безумни и завладяващи, и затова те обичам.“ Намери рисунките, направени от Бениамин. Разгледа ги внимателно, откри черти, които никога не бе виждал у живата Рахел. Но въпреки това: този Бениамин беше видял само една част от Рахел, само той, Алфонсо, познаваше истинската Рахел, и то едва сега, когато тялото й беше вече под земята.
	Не, тя не бе изчезнала от този свят. В него живееше знанието, което му беше внушило безмълвното й лице. Предупрежденията на Родриге му казваха какво е вина и какво разкаяние, но не проникваха в чувствата му. Вътрешният глас също не успя да стори това. Едва лицето на Рахел запечата завинаги в сърцето му значението и истинската същност на думите отговорност, вина, разкаяние.
	Алфонсо се опомни. Произнесе молитва. Богохулна молитва. Помоли се на мъртвата да му се явява в решителни часове и да му казва с мълчанието си какво трябва и какво не трябва да прави.


	Гутиере де Кастро стоеше пред краля с разкрачени крака, сложил ръка върху дръжката на меча, в традиционната поза.
	— Какво желаеш, господарю? — попита той с леко пискливия си глас. Алфонсо погледна в широкото, грубо лице на мъжа. Кастро отговори на погледа му съвсем спокойно; не се страхуваше, това беше сигурно. Гневът на краля бе преминал и той вече не разбираше защо бе изпитвал такова диво желание да обеси убиеца.
	— Ти имаше поръчение да защитаваш народа на моя град Толедо. Защо не го изпълни? — попита той.
	Де Кастро, студен и нагъл, отговори:
	— Хората бяха побеснели от твоето поражение, дон Алфонсо, искаха да рушат и да убиват. Искаха да избият виновните, а според тях много хора бяха виновни. Но загинаха съвсем малко, няма и сто души. Върнах ръкавицата на нашата господарка с чиста съвест и заслужих одобрението и благодарността й.
	— Ти си отишъл в Галиана начело на градската паплач и си убил моя ескривано и майката на сина ми — продължи дон Алфонсо. Говореше твърдо и решително, но съвсем спокойно.
	— Твоят народ изискваше наказание за предателя — отговори Кастро. — Църквата искаше евреинът да бъде премахнат. Моята длъжност беше да защитавам невинните. Твоят евреин беше виновен.
	Кралят зачака Кастро да се позове на хитрите, кървави указания на кралицата и да се оправдае, че той не носи вина за случилото се, но той не го направи, предпочете да обясни нещата от своя гледна точка.
	— Ще ти кажа открито, господарю: щях да убия евреина даже да не беше предател. Аз съм Гутиере де Кастро и преди доста години обещах пред себе си и пред цялото испанско рицарство да се разправя с обрязаното куче, което омърси кастильото ми.
	— Спорът между теб и кастилската корона беше решен, аз изплатих исканото обезщетение за брат ти. Договорът беше подписан и подпечатан, претенциите ти са удовлетворени.
	— Няма да се карам с теб, кралю на Кастилия — отвърна спокойно Кастро. — Ако смяташ, че имаш в какво да ме обвиниш, направи го пред сюзерена ми, краля на Арагон. Само той, макар да не стои по-високо от мен, има право да свика съвета на равните, които да ме съдят. Смятам да говоря с теб като рицар с рицар. Заради теб загина брат ми, който беше герой, участвал в много войни и турнири. Ти знаеше това, изплати ми голяма сума пари и аз се задоволих с нея, защото се водеше свещена война. После небето ми помогна и убих човека, който опозори името ми и не беше нищо повече от твой банкер и един нечист евреин. Мисля, че няма да сториш зле, ако обявиш сметката за приключена.
	Без да обърне внимание на това искане, кралят го подкани:
	— Кажи ми какво сторихте.
	— Не пожелах да омърся меча си с нечистата кръв. — Убих онзи човек с ножницата си.
	С много мъка, като правеше дълги паузи между отделните думи, Алфонсо попита:
	— А как умря тя?
	— Не мога да ти кажа — отговори честно Кастро. — Когато другите се нахвърлиха върху нея, очите ми бяха устремени в евреина. — Той говореше делово и кралят му повярва. Кастро продължи с обичайната си груба добродушност и явно бе напълно искрен: — Сега бушува свещена война, аз потиснах гнева в сърцето си и дойдох тук да се бия за теб. Нека забравим станалото, кралю на Кастилия. Имаме да свършим още много работа. Рицарят не бива да си хаби думите за вече изметени боклуци. Ти си длъжен да се грижиш за своя град и за крепостните стени.
	Алфонсо отбеляза с учудване, че не се разгневи на този наглец. Де Кастро не спомена нито дума за двусмисленото поръчение на доня Леонор, не приписа вината на дамата и сам пое отговорността за случилото се. Виж ти, този груб Кастро се оказа рицар.


	Неуморният, винаги зает с нещо дон Родриге изпълняваше служебните си задължения без охота, твърде рядко събираше сили да чете или да пише, прекарваше дълги часове неподвижен, мрачен и самотен.
	Муса нямаше време да му прави компания. В Толедо беше пълно с ранени и болни, спокойствието и сигурността на стария Муса внушаваха доверие и въпреки подозренията си към мюсюлманина, много хора го търсеха заради лечителското му изкуство.
	Родриге завиждаше на приятеля си, който беше постоянно зает и това го отклоняваше от тежките мисли. Самият той затъваше все по-дълбоко в мрачните си разсъждения за безсмислието на човешките стремежи. Душата му беше скована.
	От Италия му изпратиха ръкопис, който изразяваше с точни думи собственото му отчаяние. Трудът беше на един млад прелат, Лотарио Конти, и се наричаше „De conditione humana“ — „За човешката същност“. Един откъс се вряза особено дълбоко в съзнанието му: „Колко нищожен си ти, човече. Колко жалко е тялото ти. Погледни растенията и дърветата. Те изкарват цветове, листа, плодове; а ти, тежко ти, пораждаш въшки, бълхи, червеи. Те отделят масло, вино, балсам; ти изхвърляш урина, слюнка, изпражнения. Те разпространяват около себе си приятни аромати; ти пръскаш около себе си воня“. Тези думи не оставяха Родриге на мира, преследваха го дори в съня.
	Вече не копнееше за тихото блаженство, което по-рано беше последното му убежище. Онази пламенна, съвършена вяра вече не беше милост, а евтино опиянение, жалко бягство от действителността.
	Изпита облекчение, когато отново се появи дон Бениамин. Сред всеобщата беда младият човек продължаваше делото на академията с упоритост и търпение. Каноникът бе смаян от силната воля на Бениамин, посещенията на младежа лека-полека прогониха разяждащата го меланхолия. Веднъж попита ученика си:
	— Ако не ти е твърде мъчително, сине мой, разкажи ми какво стана и за какво говорихте, когато посети Галиана за последен път.
	Бениамин замълча. Мълча толкова дълго, че дон Родриге съжали за въпроса си и престана да чака отговор. Най-после младият мъж заговори с пламенни думи за Рахел, колко красива била в този последен ден. И не се побоя да разкаже, че отхвърлила закрилата на юдерията само защото кралят й поръчал да го чака в Галиана. От думите му бликаше гняв срещу предаността и покорството на жената, болка от вярата й в рицаря и любимия Алфонсо.
	Каноникът остана потресен от разказа. „Ти не знаеш какво е любов“ — беше му казал кралят, но явно и самият той не знаеше. Алфонсо „любеше“ Рахел, любовта му беше буря, насилие, стихия, но си остана затворен в себе си, отказа да приеме чувствата й. Този злокобен човек, този див рицар беше подхвърлил няколко думи и вероятно ги бе забравил веднага след това, но точно тези бегли думи бяха тласнали Рахел към смъртта. Каквото и да извършеше в лекомислената си смелост, то се превръщаше в зло.
	След няколко дни, леко смутен, дон Бениамин донесе на каноника една от рисунките си. Беше видял краля отблизо и промяната му бе направила поразително впечатление. За да осмисли по свой начин тази промяна, бе нарисувал краля и сега, смутен и напрегнат, донесе рисунката на каноника.
	Дон Родриге остана дълго загледан в лицето на Алфонсо. Видя главата на мъж, много видял и много изстрадал, видя главата на един рицар, безразсъден, нещо повече, суров и жесток човек. Припомни си образа на краля, който бе обрисувал с думи в хрониката си, извади една от монетите, насечени от Йеуда, и разгледа кралското изображение. Остави рисунката настрана и се разходи по стаята. Взе я и отново я разгледа. Когато проговори, в гласа му имаше трогателно вълнение:
	— Значи това е крал Алфонсо от Кастилия.
	Бениамин, възбуден от въздействието на рисунката си, отвърна:
	— Не знам дали това е Алфонсо. Такъв е в моята глава. — Помълча малко и добави: — Според мен би било много по-добре, ако начело на този свят стояха мъдреци, а не воини.
	Каноникът го помоли да му остави рисунката и продължи да размишлява над нея дълго след като дон Бениамин си бе отишъл.
	Приятелството им укрепваше. Станаха толкова близки, че дон Родриге му позволи да надникне в жалкото му малодушие.
	— Ти си още млад — обясни той, — но си имал безброй случаи да се убедиш как глупостта и необузданият гняв отново и отново унищожават ценностите, които познанията и трудът са изграждали с векове. Въпреки това не преставаш да размишляваш, да търсиш, да се мъчиш. Струва ли си усилията? И кой има полза от усилията ти?
	Лицето на Бениамин светна дяволито и той отново стана млад и обаятелен като по-рано.
	— Ти явно си решил да ме изпиташ, достопочтени отче — отвърна той, — но знаеш отговора ми предварително. Вярно, мракът е обичайното, а светлината изключението. Ала тъкмо сред огромната тъмна маса искрицата светлина доставя двойна радост. Аз не съм кой знае какво, но щях да бъда нищо, ако не усещах тази радост. Уверен съм, че светлината ще остане и ще се умножава. И смятам за свой дълг да допринеса с нещо за това.
	Каноникът се засрами от увереността на младия Бениамин. Извади хрониката си, заповяда си да се съсредоточи, опита се да работи. Ала спря почти веднага, осъзнал колко нищожни бяха усилията му. Искаше да разкрие силата на провидението, смело и наивно изобразяваше безсмислията, като че в тях беше отразена Божествената воля. Но само описваше и разнищваше събитията: не беше в състояние да ги обясни.
	Как завиждаше на Муса. Той работеше с такава лекота над своята хроника. Беше намерил основно правило и съизмерваше всяко събитие с него: тезата за издигането и пропадането на народите, за младостта и остаряването им, и неговият Аллах и пророкът му го подкрепяха. В Корана беше написано: „Всеки народ има своето време и когато това време дойде, не можем да го отложим или ускорим дори с един час“.
	Нему не беше дадено да намери смисъл и ред в събитията. Чувството му подсказваше, че правата вяра забранява търсенето на смисъла. Нали апостол Павел беше писал в посланието си до коринтяните: „Онова, що е безумно у Бога, е по-мъдро от човеците — Quod stulum est Dei sapentius est hominibus“. Нали Тертулиан учеше, че най-великото събитие в историята, смъртта на Божия син, е достоверно именно защото противоречи на разума. Но щом пътищата Божии не бяха пътища и на човеците, нима самият стремеж да изразим в човешки слова силата на провидението не беше грях?
	Вече сто години християнството воюваше за Светите земи, хиляда пъти по хиляда рицари бяха загинали в кръстоносните походи: спечеленото беше нищожно. Постигнатото след толкова смърт и кръв можеше да бъде сторено и от трима разумни посланици, които да водят преговори в течение на една-единствена седмица. Пред тези събития всяка човешка мъдрост беше осъдена на провал, а посланието на апостол Павел за безумното у Бога, to moron ru theu, което била по-мъдро от човеците, се разгръщаше в цялото си унищожително значение.
	Наведен над своята хроника, тих и зъл, Родриге проговори:
	— Всичко е суета. Няма смисъл в онова, което става. Няма провидение. — Но веднага се уплаши от собствените си думи. — Absit! Absit! Махнете се, проклети мисли! Стойте далече от мен! — заповяда си той.
	Щом съмненията му в провидението бяха ерес, прозрението колко напразни бяха собствените му усилия беше истина. Колко време беше прекарал зад бюрото си, колко дни и нощи бе писал и задрасквал с желание да открие Божия пръст в събития, чийто смисъл оставаше неоткриваем! Дръзна да съживи отново великите мъртви на полуострова: свети Илдефонсо и свети Юлиан, готските крале, мюсюлманските халифи, астурийските и кастилските графове, император Алфонсо и Сид Компеадор. Въобразяваше си, че е втори пророк Йезекия, избран да призове мъртвите, да ги възкреси: „Ще ви дам вени, през които ще тече кръв, ще оставя да ви порасне плът, ще ви покрия с кожа и ще ви вдъхна живот, за да се възправите отново“. Ала скелетите, които искаше да съживи, не се съединиха според желанието му. Хората в неговата хроника не бяха живи; действията им бяха само тракащ танц на пъстро боядисани скелети.
	„Не отбивай слепеца от правия път“ — учеше Писанието, а той беше извършил точно това. Хрониката му водеше слепците към най-дълбокия мрак.
	Родриге се изправи с тихо пъшкане. Донесе съчки, натрупа ги в огнището, запали ги. Събра безбройните листове от хрониката си, мълчалив, със здраво стиснати устни. Хвърли ги в огъня и зачака да изгорят. Разбърка овъглените пергаменти и хартии, докато се превърнаха в пепел, която никой не можеше да прочете.


	Тъй като раната не му позволяваше да продължи участието си във войната, Бертран дьо Борн горещо желаеше да се махне от Толедо и да се върне в родината си. Смяташе да прекара последните си години като монах в манастира Далон.
	Ала посечената му ръка отече, отокът се пренесе към рамото. Не можеше да потегли на път в това състояние, камо ли да пресече линиите на мюсюлманите, които владееха почти всички пътища на севера.
	Раната гореше, мъченията му бяха неописуеми. Кралят го помоли да повика на помощ Муса. Старият лекар заяви, че единственото средство за спасение е ръката да бъде отрязана. Бертран отказа. Даже се опита да се пошегува:
	— По време на боя не успяхте да ме лишите от ръката ми, затова сега сте решили да го направите с хитрост и ученост.
	— Запази си ръката, господин Бертран — отговори делово Муса, — но само след седмица от теб няма да остане нищо, освен стиховете ти.
	Бертран се засмя диво, наруга стария лекар, но се подчини.
	Сложиха го на походното му легло и го завързаха здраво. Съвсем близо до леглото, на малка масичка, беше поставена рицарската ръкавица, дадена му от Алфонсо, а до масичката стоеше старият оръженосец и певец Папиол. Муса и майстор Рейнеро дадоха на Бертран силна обезболяваща напитка, след което се захванаха за работа с огън и желязо. Докато му режеха ръката, Бертран диктуваше на своя Папиол поема, посветена на Алфонсо, „Сирвент за ръкавицата“.
	Старият Муса беше видял много страшни неща, но надали бе присъствал на друго такова грозно и величествено зрелище. Старият рицар, вързан здраво за леглото, помещението умирисано на изгоряла човешка плът; Бертран изпадаше в безсъзнание, идваше на себе си, стенеше от болки, потискаше виковете си и във всеки съзнателен момент диктуваше стиховете си, весели и мрачни. Някои не му се удаваха, други бяха великолепни.
	— Повтори поемата, Папиол, стари глупако! — заповяда Бертран и: — Разбра ли я? Ще я запомниш ли? Дойде ли ти вече мелодията? — попита той.
	Старият Папиол видя, че господарят му очакваше жадно да види въздействието на стиховете си, опита се да изрази весело, бурно признание. Повтори стиховете с искрено възхищение, засмя се нервно и продължи да се смее, докато смехът му премина в плач и хълцане.
	Алфонсо посети Бертран на следващия ден. Попита го как се чувства. Бертран понечи да направи обичайния си пренебрежителен жест, но ръката му я нямаше.
	— По дяволите — промърмори той и заразказва: — Лекарят смята, че след около две седмици ще бъда в състояние да пътувам. Имай предвид, че скоро ще те оставя сам, кралю, и ще се скрия в манастира в Далон. Добрият ми Папиол вече няма сили за превратностите на войната. Затова настоява да се оттеглим при Бога.
	Алфонсо изрази одобрението и възхищението си към „Сирвента за ръкавицата“ и обеща да направи голямо дарение на манастира в Далон.
	— Направи ми една последна услуга — помоли той. — Изпей ми лично своя сирвент.
	И Бертран запя:
P>
	Връщам ти ръкавицата
	след гордо изпълнен дълг.
	Уви, този път не успях в боя,
	ала това не ме натъжава
	и не ме кара да се срамувам.
	Не ми е мъчно, че загубих ръката си
	в битката за теб.
	Ти си велик крал,
	затуй не се измъчвай,
	господарю Алфонсо, че този път
	надмощието на врага
	те лиши от победата.
	Ще дойде нов ден, ще имаш нов късмет.
	Аз загубих ръката си,
	ти загуби част от страната си.
	Един ден ще си я върнеш.
	Не съжалявам за ръката си,
	загубих я в добра война
	и няма да я оплаквам.
	Докато носеше ръкавицата,
	тя се държа смело
	и уби дузини неприятели.
	Сега ще се скрия в манастира
	и ще прекарам остатъка от дните си
	в служба на Бога.
	Макар да нямам ръка,
	ще продължа да пея песни
	за християнската войска.
	По суша и по море
	искам рицарите да слушат песента ми:
	Вдигнете се, рицари,
	проявете християнска смелост!
	Бийте! Нападайте!
	A lor! A lor!
P$
	Алфонсо изслуша внимателно песента; усети силата на стиховете, те стоплиха кръвта му. Ала не заглушиха гласа на разума, който му внушаваше, че старият рицар отдавна е отживял времето си и е станал малко смешен.
	Навсякъде около Толедо върлуваха мюсюлмански отряди, пътищата към останалата част на страната бяха отрязани. Ала предпазливият халиф не бързаше да обсади града с цялата си армия. Предпочете да навлезе дълбоко в северната част на Кастилия и да я подчини на волята си. Завзе Талавера, завзе Македа, Ескалана, Санта Круз, Трухильо, завзе и Мадрид. Кастилците се отбраняваха смело. Най-ожесточена беше съпротивата на духовните князе; загинаха епископите на Авиля, Сеговия, Сигуенца. Подавляващото превъзходство на мюсюлманите сломи всяка съпротива, мъжествената отбрана на кастилците само разпалваше гнева на завоевателите. Те опустошиха страната, изпотъпкаха нивите, унищожиха лозята, откараха добитъка.
	Подчиниха и голяма част от кралство Леон. Проникнаха чак до река Дуеро. Разрушиха славната стара столица Саламанка. Заеха обширни области от Португалия. Завзеха свещения, високопочитан манастир Алкобаса. Разграбиха го, избиха повечето монаси. Навсякъде в християнска Испания се възцариха глад и нищета, бушуваха епидемии. Откак бе освободила земите си от мюсюлманите, страната никога не бе изпадала в такова бедствено положение както сега, след катастрофалната битка при Аларкос.
	Християнските крале хвърлиха цялата вина за катастрофата върху Алфонсо. Леон и Навара поведоха преговори с мюсюлманите. Кралят на Навара стигна дотам, че предложи на халифа съюз срещу останалите християнски владетели. Наследникът му бе готов да се ожени за една от дъщерите на Якуб Алмансур, кралят настояваше да признае халифа за свой сюзерен и да получи във васално владение всички земи, които мюсюлманите бяха отнели от другите християнски владетели.
	Най-после, след като покори севера, халифът взе решение да обсади Толедо. Застанал на една от бойниците, Алфонсо наблюдаваше как стенобойните машини и обсадните кули се приближаваха към неговия град, бавни и заплашителни.
	Де Кастро поиска да бъде освободен, за да защитава собствената си страна, маркграфството Албарасин. Алфонсо не се възпротиви.
	— Какво става с благодарността, господарю? — попита баронът.
	— Благодарност за какво? — отвърна мрачно Алфонсо.
	Доня Леонор не беше напуснала Толедо. Вярваше, че яростта на Алфонсо се е изляла в онзи ужасяващ изблик, че сега умът му е запълнен с военните дела и споменът за еврейката избледнява бързо. Той избягваше да разговаря с нея и й оказваше само обичайните учтивости, но Леонор беше сигурна, че ще си го възвърне, само трябва да прояви търпение и да чака. И тя чакаше. Сега обаче, когато неприятелят обсаждаше Толедо, търпението й се изчерпа. Тук присъствието й не беше толкова необходимо, но в Бургос имаха спешна нужда от нея.
	Дълбоко в себе си обаче се надяваше, че Алфонсо ще я помоли да остане.
	Отиде при краля. Събра цялата си силна воля, постара се да изглежда млада, да изглежда красива. Съзнаваше, че целият й живот зависеше от тази среща.
	Алфонсо, както изискваше куртоазията, я отведе до един стол, зае място срещу нея, погледна я внимателно в красивото бяло лице. Леонор го измери с изпитателния поглед на спокойните си зелени очи. В нейния Алфонсо не беше останало нищо от необуздания момчешки блясък, който я бе възхитил навремето; мъжът, който седеше насреща й, беше с кораво лице и остри черти, челото прорязано от дълбоки бръчки, лице на мъж, изживял дълбоки страдания и способен без много угризения да причинява зло на другите. Но тя желаеше и този Алфонсо с цялата сила на сърцето си.
	Тук, в Толедо, започна тя, вече не можела да му бъде от полза. Най-добре било да се върне в своя Бургос, докато все още било възможно, за да се грижи за дъщерите си и да изчака по-нататъшния развой на войната. Оттам можела успешно да преговаря с малодушните крале на Леон и Навара.
	Алфонсо беше научил много през тези горчиви дни. Проникна без усилие в интимните й мисли, огледа вътрешния й мир, сякаш беше поле, на което щеше да води сражение. Можеше да й каже със собствените й думи какво мислеше и какво пресмяташе. Неговата кралица беше твърдо убедена, че е имала пълното право да премахне съперницата си за благото на кралството и на владетеля му, че той е длъжен да й повярва и да й благодари. Тя е млада, тя е красива, той ще я върне в леглото си, Бог ще прояви милост и тя ще му роди още един наследник. Точно така си мислеше Леонор и очакваше той да я помоли да остане. Ала пресмятанията й бяха погрешни. Даже да беше абсолютно сигурен, че тя ще му роди наследник, той никога вече нямаше да се докосне до убийцата на Рахел.
	Доня Леонор седеше гордо изправена и в същото време спокойна и сякаш отпусната. Чакаше търпеливо.
	— Много се радвам на решението ти, доня Леонор — отговори Алфонсо и се усмихна учтиво с тесните си устни. — Ти оказваш голяма услуга на мен и на цялото християнство, като си решила да отидеш в Бургос и да вложиш многократно изпитания си ум, за да преговаряш с уплашените, готови да се отметнат крале. Радвам се също, че дъщерите ни ще бъдат отново под твоето покровителство. Разбира се, ще ти предоставя силна свита.
	Леонор слушаше внимателно, умът й работеше трескаво. Страстта му към еврейката изглеждаше угаснала. Вероятно говореше с нея така хладно и с едва прикрита подигравка само защото смяташе за свой рицарски дълг да защити мъртвата. Доня Леонор се почувства достатъчно силна, за да се пребори с една мъртва съперница.
	— Както чувам, не си направил опит да задържиш де Кастро — заговори тя. В очите на Алфонсо светнаха опасни искри. Твърде дръзко от страна на дамата насреща му да подеме отново онзи злокобен разговор. Ала се овладя бързо.
	— Правилно си чула — отбеляза спокойно той. — Не си и помислих да задържа в столицата си човек, който е решил да ме напусне точно когато съм в такава беда.
	Леонор отговори със същия равнодушен тон:
	— Не бива да осъждаш рицаря твърде строго, дон Алфонсо. Неговото маркграфство наистина е сериозно заплашено от емира на Валенсия. Освен това аз му бях обещала награда, а ти го остави да чака твърде дълго. Ненапразно се е почувствал лишен от заслужената благодарност.
	Алфонсо побледня като платно, скулите изпъкнаха още по-силно на измършавялото лице. Все пак успя да си наложи отново учтивата маска.
	— С Божията помощ аз ще задържа Толедо и без помощта на Кастро — отсече той.
	— Не става въпрос за това — възрази Леонор. — И ти го знаеш. Трябва да предотвратим възможността Кастро да постъпи като братовчедите ни от Леон и Навара и да преговаря с мюсюлманите. Той е способен направо да мине на тяхна страна, както е постъпил Сид Компеадор, когато твоят предшественик Алфонсо го е лишил от заслуженото възнаграждение. Не за първи път го обиждаме, а той е чувствителен. Не е особено умно да го тласкаме към мюсюлманския лагер. Няма ли да му припишеш кастильото, дон Алфонсо?
	Отново, този път злобно тържествуващ, Алфонсо усети какво ставаше в нея. Рахел беше мъртва, но тя, Леонор, живееше и стоеше пред него хладна, царствена и въпреки това изкушаваща. Единственото й желание беше той да се отрече от мъртвата и всичко да стане отново както преди. Ала тя се лъжеше, тази дъщеря на дамата Елинор. Рахел продължаваше да живее.
	— Не вярвам, че сериозно очакваш от мен, доня Леонор — отговори с неприкрита ирония той, — да възнаградя предателя, който ме изостави в мига на върховна опасност. Аз си купувам наемници, но не и рицари. Пък и ми се струва крайно неуместно да предизвикам недоволството на толедските евреи в това време на всеобща беда; а бих направил точно това, ако окажа тази висока чест на убиеца на високопочитания Йеуда. Ти имаш държавнически ум, доня Леонор, и вярвам, че ще ме разбереш.
	В звънкия му глас имаше само малка частица подигравка, но именно тя накара Леонор да загуби самообладание.
	— Аз обещах на Кастро, че ще получи в дар кастильото — отговори с пронизителен тон тя. — Нима искаш да ме направиш лъжкиня? Наистина ли ще изложиш кралицата си, за да се подмажеш на евреите?
	Алфонсо, дълбоко в себе си, възликува: чуй я, Рахел, слушай я как беснее! Но аз няма да сложа печата си под онова, което е извършила. Няма да оневиня убийството. Няма да върна къщата на твоя убиец.
	— На твое място не бих споменал за онова обещание, Леонор.
	Едва сега кралицата призна пред себе си, че не бе постигнала нищо с отстраняването на Рахел. Както майка й беше убила онази жена, любовницата на Хенри, и с това бе разрушила само собствения си живот, така и тя беше победена завинаги от мъртвата еврейка. Полъхна я леден страх. Представи си как щеше да прекара целия си живот самотна и без любов. Пред нея се разпростря сивата пустиня, за която бе говорила майка й, разкъсващата аседия, дългите, празни часове на самотата.
	Тя отказа да приеме жестокото бъдеще. Тя си имаше мъж, обичаше го, нямаше нищо друго на този свят, само Алфонсо. Трябваше да си го върне. Заговори умолително, с отчаяно смирение:
	— Ще се унижа, както не се е унижила нито една представителка на женския род. Моля те, Алфонсо, нека остана в Толедо! Вече няма да говорим за Кастро и кастильото, само ми позволи да остана с теб! Трябва да бъдем заедно в тази страшна беда!
	Алфонсо й отговори, като произнасяше бавно и отчетливо всяка сричка:
	— Няма смисъл, Леонор. Ще ти кажа, както е: когато я уби, ти вледени сърцето ми и сега в него няма нищо.
	В паметта на Леонор се появи стар, безкрайно тъжен латински стих, създаден от древногръцка поетеса: „Луната отива към залез, плеядите се скриват, полунощ е, часовете текат, но аз спя сама“.
	Леонор успя да се овладее. Изправи се, застана пред него и отсече с цялата си гордост:
	— Ти ми казваш това и то ме превръща в камък. Но въпреки това: аз постъпих справедливо, направих го заради теб и бих го направила пак, за да те запазя.
	На следващия ден доня Леонор замина за Бургос.


>>	Седма глава

	Когато чу, че каноникът е изгорил хрониката си, Муса укори своя приятел с мъдри, кротки слова. Обясни му, че записаната от хронистите световна история е паметта на човечеството. Великите древни почитали богинята на писаната история, евреи, християни и мюсюлмани с право приемали, че Бог е благосклонен към делото на хронистите.
	— Моето дело не беше богоугодно — отговори с мрачна решителност каноникът. — Не ми е дадена дарбата да разкривам Божия пръст в събитията. Аз не разбрах ставащите събития; всичко, което записах, се оказа погрешно. Нямам право да продължа делото си, нямам право да го оставя да живее. Аз съм слепец, значи нямам право да водя слепите по грешен път. За теб е лесно, скъпи Муса — продължи горчиво той. — Имаш си ръководните начала, още не си осъзнал, че са грешни, и спокойно продължаваш да пишеш.
	Муса се опита да го утеши:
	— Ти също ще намериш нови ръководни начала, достойни и почитани приятелю, и ще се възползваш от тях през следващите няколко години.
	Старият учен не се спираше по цял ден. В обсадения град владееха гладът и болестите, все повече болни търсеха мъдрите му съвети.
	Муса беше наясно с границите на лечебното си изкуство. Мюсюлманската лечебна наука, разясни той на приятеля си, отдавна не била добавила нищо ново към основните си знания. Откакто неумолимият Алгацали обявил за ерес всички знания, които не произхождали от Корана, и без това жалката мюсюлманска наука западнала още повече и евреите поели окончателно водачеството в медицината.
	— Султанът е напълно прав — заяви той, — че си е взел за личен лекар евреина Моше Бен Маймон. Няма нито един мюсюлманин, който би могъл да се сравни с него. Разцветът на нашата култура отминава — заключи тъжно той. — Впрочем самата природа е заложила границите на цялостното лечебно изкуство, затова и най-добрият лекар не е в състояние да помогне при много болести. Вярно е казал Хипократ: медицината често утешава, понякога облекчава, но рядко лекува.
	Нито един лекар не беше в състояние да помогне на архиепископа дон Мартин; раната му беше смъртоносна. Всички го знаеха, той също. Макар и осъден да умре, се държеше за живота с учудваща упоритост. Опитваше се да работи. Настояваше дон Родриге да го посещава всеки ден, за да го уведомява за положението.
	Имаше обаче и по-дълбока причина, поради която архиепископът търсеше така настойчиво обществото на дон Родриге. Знаеше, че му остава твърде малко време, и искаше да изкупи греховете си, като търпи присъствието на своя прекалено кротък секретар, който не преставаше да го ядосва. И така, дон Мартин лежеше, миришеше парче лимон, стенеше и предизвикваше секретаря си. Даде многословен израз на удовлетворението си от заслужената жестока смърт на евреина Ибн Езра и на дъщеря му. Както очакваше, каноникът го укори в нехристиянска радост и той можеше на воля да го убеждава, че прекалено голямата милост съвсем не е на мястото си в дните на свещената война.
	Друг път си припомни гневните думи от военната песен на Мойсей:
	„Dominus vir pudnator“ — „Всемогъщият е истински воин“. — И помоли с коварна дружелюбност: — Кажи ми еврейския текст, скъпи и учени братко. — Тъй като се оказа, че Родриге не знаеше песента наизуст, архиепископът го укори с привидна мекота: — Подобни стихове, мой мекосърдечни приятелю, естествено не са ти известни. Но нима не е великолепен този стих, даже на латински? — И повтори още веднъж: — Dominus vir pudnator. — Произнесе стиха многократно, с наслаждение, чакайки отговора на каноника. Ала Родриге нямаше сърце да произнесе пред умиращия приятел стихове, възхваляващи мира. Предпочете да премълчи.
	Най-тежката грижа на дон Мартин беше кой ще бъде обявен от краля за негов наследник. Архиепископът на Толедо беше примас на Испания, най-могъщият човек след краля; доходите му бяха по-големи от кралските, влиянието му огромно. Затова дон Мартин не преставаше да настоява пред краля, че е длъжен да избере силен и войнствен духовник.
	— Вслушай се в думите на умиращия, сине мой — заклеваше го той. — Дон Родриге е мъдър и набожен, почти светец, няма да намериш по-добър съветник от него в преговорите си с Бога. Ала той съвсем не е подходящ за светските дела, за военните дела. Като архиепископ на Толедо няма да ти дава пари за войската или ще отпуска нищожни суми. Сърдечно те моля, мой скъпи сине и кралю, не поставяй на стола на свети Илдефонсо божа кравичка, избери истински християнски рицар, какъвто бях аз с цялата си скромност и с всичките си грешки.
	Още същия ден дон Мартин съжали, че бе нанесъл такъв удар в гърба на каноника. Изпрати да го повикат и му призна греха си. Оплака се горчиво:
	— О, защо Бог ме е направил свещеник, а не пълководец?
	Дон Родриге положи големи усилия, за да го утеши.
	Умиращият изживя още една неочаквана, последна радост. По много обиколни пътища, препятствано от сновящите навсякъде мюсюлмани, със закъснение от много седмици пристигна послание от папата. Светият отец строго заповядваше на християнския владетел най-после да уволни своя еврейски ескривано, пагубния Йеуда Ибн Езра. Дон Алфонсо не можел да доведе до успешен край свещената война, ако най-важният му съветник бил евреин.
	— Видя ли, мой скъпи и достойни братко — възтържествува дон Мартин пред каноника. — Като премахнаха евреина, нашите смели и набожни кастилци постъпиха според волята на Христовия наместник. Можеш ли сега да ме укориш, че имам зло сърце, като се наслаждавам на това богоугодно дело?
	Радостната възбуда изстиска и последните сили на архиепископа. Започна борбата със смъртта, дълга и мъчителна. Духът на дон Мартин витаеше в битките, които бе водил, устата му опитваше да извика: A lor, a lor! Хъркаше, бореше се, страдаше.
	Муса заяви, че повелите на човечността изискват да се даде на умиращия силно упоително питие, за да не страда.
	— Не е човечно да съкращаваме живота — възрази каноникът и архиепископът трябваше да се мъчи още два часа, преди да умре.


	В областта на Триполи избухнаха нови бунтове и за да възстанови реда по източната си африканска граница, халифът трябваше да изтегли войски от Испания. Якуб Алмансур се отказа от похода си на север. Оттегли се, без да завърши победоносната си мисия.
	Дон Алфонсо можеше да си отдъхне. Само за един ден се превърна отново в рицаря и владетеля, който беше преди загубената битка. Пред каноника даде воля на ликуването си. Сега ще изличи позора от Аларкос. Ще събере цялата войска, която му е останала. Ще отблъсне неприятеля. Ще нахлуе в Южна Испания, ще завземе Кордова и въпреки всичко, Севиля!
	Каноникът беше ужасен. От думите на краля струеше престъпна лудост. Откакто Алфонсо бе рухнал при вестта за убийството на Рахел, Родриге хранеше тиха надежда и пазеше тази светла искрица дори в моментите на отчаяние. След толкова жестоки удари Алфонсо трябваше най-сетне да изтръгне от сърцето си безумията на рицарството. Каноникът бе взел присърце излекуването и спасението на краля и правеше всичко, за да го осъществи. Ако вследствие на наложеното наказание Алфонсо станеше друг човек, той бе готов да повярва, че в страшното нещастие е имало дълбок смисъл. А ето че Алфонсо се провали още на първия изпит!
	Родриге не беше склонен да приеме провала му без борба. Кралят забравял, че целият мюсюлмански юг не е засегнат от ужасите на войната и процъфтява, както и преди — възрази твърдо той. Нима войските на халифа и сега не превъзхождат многократно християнската армия? Щом Кастилия претърпя такова страшно поражение, докато разполагаше с пълните си сили, нима може да постигне успех сега, жестоко отслабена?
	— Не рискувай втора битка при Аларкос! — завърши настойчиво той. — Смири се и благодари на Бога за спасението си. Очевидно халифът е готов да преговаря. Трябва да сключиш мир, да приемеш условията му!
	Дълбоко в себе си Алфонсо отдавна знаеше, че този път е единствено правилният. Ала когато Родриге произнесе думата Аларкос, в гърдите му отново се надигна старата царствена гордост. Защо му забраняваха да разпери криле и да полети с благоприятния вятър, изпратен от Бога? Защо не му позволяваха да се вслуша във вътрешния си глас, който го подканваше: нападни, нападни!
	Лекомислено, със старата надменност, с осъзнато превъзходство Алфонсо отговори:
	— Днес, отче мой и приятелю, от устата ти говори свещеникът и светецът, от чиито съвети дон Мартин ме предупреди да се пазя. Ти ми напомняш за Аларкос. Но този път положението е съвсем различно. Халифът се оттегля и доброто старо правило изисква да го преследваме и нападнем. Вярно, мюсюлманите имат, както и преди, числено превъзходство и се изисква смелост да им дадем сражение. Но нима ще посмееш да ми попречиш да проявя смелостта си?
	Vultu vivax. Родриге отново видя зад чертите на Алфонсо образа на неукротимия Бертран.
	— Ти да не си ослепял? — извика възмутено той. — Не бяха ли достатъчно ясни Божиите знаци? Отново ли ще подложиш на изпитание търпението му?
	Алфонсо отговори усмихнато, с непоколебима увереност:
	— Не можеш да укориш краля на Кастилия, че е разтълкувал знаците различно от теб. Когато дадох сражението край Аларкос, постъпих твърде дръзко и признавам вината си. Заслужих наказание и Бог ме наказа. Наложи ми страшно поражение, изпрати ми апокалипсиса. Наказанието беше справедливо и аз го приех безропотно. После Бог ми отне Рахел и ти смееш да твърдиш, че и нейната смърт е част от наказанието за Аларкос и за смелостта, която проявих. Не си прав. Бог ме наказа така жестоко тъкмо защото съм му много по-скъп от другите хора. Бог поиска да се поправя. Сега ми прощава, затова заповяда на халифа да се оттегли, затова ще ми изпрати победата.
	Луд гняв пламна в гърдите на Родриге. Този жалък рицар беше стиснал очи и упорстваше в слепотата си. Негов дълг беше да му открие истината. Сега трябваше да бъде твърд; в твърдостта беше милосърдието. Като си припомни какво въздействие му бе оказал разказът на младия дон Бениамин, той заговори строго и поучително:
	— Смъртта на Рахел е част от твоето наказание. Колкото и да го оспорваш, заслепен от гордост, това е чистата истина. Рахел умря само заради твоето рицарско лекомислие. — И той му разказа всичко, което бе узнал от Бениамин, че Рахел и баща й бяха отхвърлили защитата на юдерията само защото Алфонсо бе заповядал на наложницата си да го чака в Галиана.
	Споменът и прозренията заляха Алфонсо във внезапен, неудържим порой. Гневният свещеник беше напълно прав: вината беше негова. „Защо не са отишли в юдерията?“ — беше попитала подигравателно Леонор, самият той си бе задавал този въпрос стотици пъти. Отдавна беше забравил какво бе поръчал на Рахел, собствените му думи се бяха изличили напълно от съзнанието му. Сега си припомни всичко, до последната подробност. Два пъти й поръча да го чака в Галиана, лекомислено, небрежно. През онази последна нощ той бе надрънкал куп празни приказки, но тя бе приела сериозно глупостта и самохвалството му, а произнесената между другото поръка се бе врязала дълбоко в душата й. Бе платила с живота си. А той дори не й каза сбогом, тръгна преди изгрев-слънце, изпълнен с престъпна жажда да воюва, забрави я веднага и се втурна като слепец към онази злокобна битка. Заради него загина цветът на рицарите от Калатрава, загина брат й Алазар, половината царство падна в ръцете на мюсюлманите, самата тя и баща й станаха жертва на неговата глупост.
	А сега беше на път да се хвърли в нова, също така безумна битка!
	Алфонсо се взираше пред себе си с празен поглед. Но я видя. Видя лицето, което бе изникнало пред очите му край изоставения гроб в Галиана, безмълвното, но силно в красноречието си лице на Рахел.
	Унесът му бе разкъсан от гласа на Родриге.
	— Престани да се заблуждаваш, дон Алфонсо — говореше настойчиво каноникът. — Не си въобразявай, че си много по-скъп на Небесния отец от другите. Бог предизвика оттеглянето на халифа не заради теб. Ти си само инструмент в ръцете му. Не се смятай за центъра на света, дон Алфонсо. Ти не си Кастилия. Ти си само един от хилядите обитатели на Кастилия. Научи се на смирение.
	Алфонсо гледаше пред себе си с отсъстващ вид, но чуваше всяка дума.
	— Ще обмисля много внимателно думите ти, приятелю Родриге — отговори глухо той. — Ще постъпя, както ми казваш.
	Кралят изпрати вест на халифа, че е склонен да поведе мирни преговори. Ала халифът беше победител и постави много условия, преди да започне преговорите. Между другото поиска Алфонсо да изпрати посланици в Севиля; целият свят трябваше да види как Алфонсо, който бе нарушил примирието със Севиля и бе предизвикал войната, отива като победен при победителя, за да моли за милост. Алфонсо се съпротивляваше дълго и страстно. Халифът настоя. Алфонсо се подчини.
	Кой трябваше да замине като посредник в Севиля? Кой притежаваше нужната предпазливост, бързина, гъвкавост и хитрост, кой имаше уменията и вътрешното достойнство, за да изпълни с чест тази деликатна и унизителна мисия? Манрике беше твърде стар, не беше прилично да изпрати при неверниците свещенослужителя Родриге. Родриге предложи да натоварят с важната мисия дон Ефраим Бар Абба, настоятелят на алхамата.
	Алфонсо също мислеше за него. В тежките дела Ефраим се бе проявил като умен мъж, пък и беше евреин и можеше по-леко да поеме върху себе си униженията, на които щеше да бъде подложен кастилският пратеник в Севиля. Грандовете и рицарите не бяха способни на такова нещо. Ала Алфонсо не смееше да се изправи лице в лице с Ефраим. Упорито отбягваше да се срещне с него, макар че важни дела изискваха поверителен разговор. От трите хиляди евреи, които му предостави алхамата, не се беше върнал почти никой. Дали евреите го мразеха заради това? Дали го мразеха и заради убийството на техния Ибн Езра?
	След като Родриге предложи Ефраим, кралят се видя в правото си да изложи пред него всички тези съмнения. Говореше бавно, гневът му нарастваше, накрая изрази съкровените си мисли и предположения:
	— Всички, всички евреи са тясно свързани помежду си. Сигурен съм, че Йеуда е бил в заговор с този Ефраим. Старецът не може да не знае къде е синът ми, милият ми Санчо. Но да знаеш, ако не ми го дадат с добро, ще ги принудя със сила. Аз съм крал, евреите са моя собственост. Мога да правя с тях, каквото си искам. Йеуда многократно ме е уверявал, че е точно така. Няма да търпя да си отмъстят на детето ми.
	Стъписан от това избухване, Родриге не настоя за назначаването на дон Ефраим.
	През това време Алфонсо усети нарастващо изкушение да види Ефраим и да говори с него. Още не знаеше дали ще поиска от него да върне синчето му или ще го помоли да поеме пратеничеството. Повика го в двореца.
	— Сигурно ти е известно, дон Ефраим — заговори учтиво той, — че халифът желае да преговаря за мир. — И тъй като дон Ефраим само се поклони мълчаливо, Алфонсо не се поколеба да го предизвика: — Вероятно знаеш повече от мен и вече познаваш условията му.
	Дон Ефраим стоеше пред своя крал, тънък, стар, немощен. Безпокоеше се, че дон Алфонсо не го повика при себе си след поражението при Аларкос и убийството на Йеуда. Твърде възможно е кралят да се чувства виновен и угризенията на съвестта да се изродят в нови насилия срещу евреите. Трябваше да бъде предпазлив.
	— Когато неприятелят се оттегли от Толедо, ние отслужихме благодарствени служби и помолихме нашия Бог да изпрати благословия върху теб, дон Алфонсо. — Кралят продължи да го дразни:
	— Според теб не е ли несправедливо, че небето ми оказа отново голямата си милост? Сигурен съм, че вие ми приписвате вината за загубата на три хиляди смели мъже и за убийството на вашия Ибн Езра.
	— Ние страдахме и се молихме — отговори просто дон Ефраим.
	— Е, какво знаеш за мирните условия? — попита направо дон Алфонсо.
	— Всъщност и ние не знаем подробностите. Предполагаме, че халифът ще пожелае да задържи цялата област южно от Гуадиана. Сигурно ще поиска всяка година да му плащаш значителна сума, а на емира в Севиля да изплатиш голямо военно обезщетение. Освен това ще ти наложи дълъг срок за новото примирие.
	Алфонсо помрачня. В гласа му прозвуча гняв:
	— Тогава не е ли по-добре да възобновя войната? Не мога да приема такива жестоки условия. Не мога да повярвам, че и вие ги намирате справедливи.
	Ефраим забави отговора си. Ако сега заговореше за мира и договора, кралят можеше да излее безсилния си гняв върху алхамата и върху него самия. Изкушаваше се да избегне прекия отговор, да отвърне с няколко почтителни, нищо незначещи думи. Но съзнаваше, че Алфонсо ще ги схване като съгласие, той и без това чакаше дори една окуражителна дума, за да продължи безсмислената си война. А Бог нямаше да стори второ чудо, Толедо щеше да падне, а с Толедо щеше да загине и алхамата. Мъртвият Йеуда, измъчван от подобни съмнения и в подобно притеснено положение, често се беше осмелявал да посъветва християнския крал да прояви разум и да запази мира. В продължение на цяло столетие еврейските съветници бяха призовавали кастилските крале към разум и мир.
	— Ако искаш да чуеш честното мнение на един стар човек, господарю — заговори най-сетне дон Ефраим и гласът му бе по-глух отпреди, — тогава те съветвам: избери мира. Ти загуби тази война. Ако я продължиш, много по-вероятно е мюсюлманите да навлязат в Пиренеите, отколкото ти да видиш южното море. Каквито и условия да ти наложи халифът, ти си длъжен да сключиш мир, който да установи границата на кралството ти южно от Толедо.
	Алфонсо направи няколко крачки из стаята, в очите му отново блеснаха опасни искри, в челото се врязаха дълбоки бръчки. Онова, което му каза евреинът, беше страшно нахалство. Ще заповяда да го хванат и да го хвърлят в мрачното подземие, докато забрави нахалството си и издаде къде е скрит малкият му Санчо. След това ще събере всички рицари, които са му останали, ще нападне изненадващо мюсюлманите и ще пробие линиите им. Веднага осъзна, че планът му е безсмислен. Трябваше да преговаря за мир, и то като изпрати именно този Ефраим. О, не, не, точно сега не! Той ще покаже на Родриге и на този стар евреин, че старият дон Алфонсо е още жив. Но Алфонсо бе победен и евреинът беше прав. Макар и рицар, той не бе глупак и престъпник, затова ще изпрати посланици в Севиля и ще проси мир. Продължи да се разхожда из стаята с решителни стъпки, докато мина една безкрайна минута, и през това време три пъти промени решението си.
	Дон Ефраим стоеше мълчалив, в почтителна поза, с безстрашно лице, но цялото му същество беше изпълнено с напрежение и страх.
	Изведнъж Алфонсо спря пред него, съвсем близо, и изрече предизвикателно:
	— Чуй ме! След като се застъпваш така горещо за мир, би ли заминал като мой представител в Севиля?
	Ефраим беше очаквал какво ли не от непредвидимия рицар, и добро, и зло, само не това предложение. Не скри изненадата си, престъпи придворната учтивост, отстъпи крачка назад и вдигна отбранително ръка. Ала преди да успее да заговори, Алфонсо продължи заклинателно и неочаквано приятелски:
	— Моля те, не казвай веднага не. Седни и си помисли.
	Двамата седнаха един срещу друг. Ефраим търкаше ръце. През целия си живот беше избягвал да бие на очи. Толкова пъти се постара да откаже Йеуда от блестящите му длъжности, а сега трябва да поеме това пратеничество и да привлече всеобщото внимание върху себе си. Каквото и да постигне, глупавите, неблагодарни толедци ще се развикат, че е станало предателство, а когато кралят го утвърди, ще се явят хиляди завистници. От друга страна, ако донесе траен мир, ще окаже голяма услуга на страната и на еврейството, ще направи нещо, което не се е удавало другиму преди него. Иначе хладният пресметливец беше възбуден и объркан. Цялото му същество се противеше на тази мисия. Силно се изкушаваше да откаже, но си припомни Йеуда и сметна, че дългът изисква да каже да.
	— Халифът не обича евреите — изказа съмнение той.
	— Не обича много и християните — усмихна се Алфонсо.
	— Преговорите ще траят дълго, а аз съм стар и немощен — продължи с възраженията Ефраим.
	Кралят преодоля себе си и отвърна:
	— Ти ми отказваш не защото си стар и болнав, дон Ефраим. Ти се боиш, че съм твърде упорит и горд, за да те слушам. Не си прав. Аз проумях, че владетел, който е претърпял такова страшно поражение, няма право да се пазари и да хитрува. Няма да ти преча в нищо, ще ти дам широки пълномощия. Готов съм да платя най-високото военно обезщетение на севилския емир, готов съм да платя и каквото поиска халифът. Контрибуция — заключи мрачно той.
	Дон Ефраим, предпазлив както винаги, продължи да задава въпроси:
	— Мисля, че по тези въпроси посредникът би могъл да постигне задоволителни резултати. Но бих искал да узная, господарю, какво мислиш за другата най-важна точка: продължителността на примирието? Не ми се вярва, че халифът ще се задоволи с по-малко от дванайсет години. Ще подпишеш ли такъв договор? И ще имаш ли воля да го спазваш?
	Дон Алфонсо отново бе готов да избухне. Евреинът се държеше като негов изповедник. Ала разумът повторно победи чувството. Някога, когато подписа осемгодишния мирен договор със Севиля, думите не бяха нищо повече от мастило върху хартията. Но именно тези три думи, in octo annos, за осем години, бяха довели в страната му халифа и причиниха смъртта на храбрите рицари от Калатрава. Дон Ефраим беше прав да му напомни, че ако сключеше мир за този дълъг срок, трябваше наистина да стои бездеен дванайсет дълги години.
	— Както виждам, ти отстояваш твърдо интересите на халифа — промълви горчиво той.
	Ефраим очакваше грозно избухване и сега изпита облекчение.
	— Аз защитавам единствено твоите интереси и искам благото на страната ни — отговори тихо той.
	Алфонсо го погледна замислено. Ефраим продължи да го убеждава:
	— Дългият мир ще бъде много по-полезен за теб, отколкото за мюсюлманите. Колкото и да желаеш, скоро не можеш да поведеш голямата си война. Трябва ти време, цялата жестоко разорена християнска Испания се нуждае от време, за да се възстанови.
	— Дванайсет години — прошепна задавено Алфонсо. — Искаш твърде много, старче.
	Ефраим се обиди и отговорът му прозвуча почти рязко:
	— Моля те, господарю, не ме изпращай в Севиля.
	— Давам ти дванайсетте години — отсече решително кралят, стана от мястото си и отново заходи из стаята. — Желанието ми е да заминеш за Севиля колкото се може по-скоро. Кажи ми от какви пълномощия имаш нужда и избери придружителите си.
	— Щом заповядваш, аз ще взема участие в делегацията, но само като финансов съветник или секретар. Благоволи да поставиш начело някой от грандовете си. Ако не го направиш, мюсюлманите ще се настроят зле към теб още от самото начало.
	— Добре, ще изпратя двама или трима от бароните си — съгласи се Алфонсо. — Но само ти ще имаш пълномощия.
	Ефраим се поклони дълбоко.
	— С Божията помощ ще се опитам да ти донеса добър мир — обеща той и понечи да се сбогува.
	Ала дон Алфонсо не искаше да го пусне. Гласът му прозвуча колебливо:
	— Има още нещо, дон Ефраим, за което бих искал да измоля съвета ти. Става въпрос за наследството на моя ескривано, на твоя мъртъв приятел дон Йеуда Ибн Езра. Сигурен съм, че богатството му е значително. Не вярвам, че има роднини, които да потърсят своя дял. Или познаваш такива?
	Дон Ефраим, отново нащрек, отвърна:
	— В Сарагоса живее дон Йозеф Ибн Езра, братовчед на дон Йеуда — Бог да увековечи паметта на праведния. По нашия закон и обичай той може да предяви претенции за една десета от наследството. Бих посъветвал твое величието да предостави тази част на дон Йозеф. Той може да ти окаже голяма помощ в трудните дела, например да събере външните вземания, които дон Йеуда имаше по целия свят.
	— Ще стане, както предлагаш — съгласи се дон Алфонсо. — Мислех също да предоставя известна част от наследството на алхамата в Толедо.
	— Много си щедър, господарю — поклони се дон Ефраим. Разбираш ли, че става въпрос за огромни суми? След архиепископа на Толедо дон Йеуда беше най-богатият мъж в страната ни.
	Кралят продължи с нарастващо смущение:
	— Всичко останало ще възложа за управление на служителите в съкровищницата ми, докато се намери наследникът, синът на доня Рахел. Трябва да знаеш нещо, дон Ефраим — обясни почти сърдито той, — налице са документи, които удостояват сина на доня Рахел с титлата граф Олмедо. Самият дон Йеуда ги е изготвил.
	— Ти имаш пълното право да прибереш цялото богатство на дон Йеуда в кралската съкровищница, господарю, и никой няма да те упрекне за това — отвърна сухо дон Ефраим.
	Алфонсо беше развълнуван и гласът му прозвуча дрезгаво:
	— Мъртвият ми приятел дон Йеуда често общуваше с теб и ти знаеш много неща за него. Няма да те измъчвам, уважаеми дон Ефраим, няма да те питам колко знаеш. Но мисълта, че синът ми е между вас и аз не го познавам, ме потиска извънредно много. Трябва да ме разбереш. Ще се опиташ ли да ми помогнеш?
	Кралят говореше умолително, едва ли не нежно, това поласка Ефраим и го уплаши до смърт. Мъртвият приятел и враг му бе оставил тежко и опасно наследство.
	— Никой не знае, господарю, и вече никой не е в състояние да разследва дали дон Йеуда е имал нещо общо с изчезването на внука си. Ако наистина го е отвел той, вероятно е използвал за тази деликатна мисия един-единствен верен човек, на когото е можел да разчита като на себе си.
	Алфонсо се почувства унизен, смазан. Ала въпреки повелите на разума, не се отказа от намерението си.
	— Вярвам ти и не ти вярвам, старче. Боя се, че дори да знаете нещо, вие няма да ми кажете. Признавам, мисълта, че момчето ми ще израсне сред вас и ще бъде възпитано във вашата вяра, не престава да ме измъчва. Би трябвало да ви мразя за това и понякога наистина ви мразя.
	— Още веднъж те питам, господарю — не се уплаши дон Ефраим, — наистина ли искаш човек, за когото имаш такова мнение, да те представя в Севиля и да води важните дела на страната ти?
	— Понякога подозирах и дон Йеуда, но през цялото време знаех, че ми е приятел — отговори кралят. — Ти си стар, имаш опит, познаваш хората и разбираш как се чувствам. Искам да заминеш като мой представител в Севиля. Знам, че не мога да изпратя по-добър посланик.
	Ефраим изпита съчувствие към християнския крал, но то беше примесено с удовлетворение.
	— Вероятно ще дойде ден, когато ще се появи непознат момък и ще твърди, че е изчезналият ти син. Съветвам те, господарю, не му обръщай внимание. Много вероятно е да се опитат да те измамят. Остави на нас да проведем разследване дали синът ти е жив и къде се намира. Не се натоварвай и с тази грижа, имаш си достатъчно проблеми. Бъди скромен, дон Алфонсо. Имаш чудесни дъщери, благородни инфантки, които един ден ще станат велики кралици. Внуците ти ще заемат троновете на Испания и с Божията помощ ще обединят страните на полуострова. — Макар че говореше неясно, кралят го разбра: Дон Йеуда е мъртъв, синът и дъщеря му са мъртви — заключи твърдо дон Ефраим. — Ако е останал някой от рода му, това е само малкият му внук. Дон Йеуда се отказа от исляма и се върна към вярата на дедите си, към еврейството. Това е неговото завещание.


	Дон Алфонсо съзнаваше напълно какво означаваше да предостави на Ефраим да приключи войната, с която той, християнският крал, не бе успял да се справи. Ефраим евреинът, търговецът. По този начин кралят показваше пред всички, че изоставя безогледното си рицарство. Сбогува се с Бертран, погреба младостта си, миналото си. Не съжаляваше, но усещаше осезаемо отказа си, празнотата.
	Пътят, по който тръгваше сега, не го примамваше с тайнствени обиколни пътеки, не водеше в синята, блещукаща далечина, вървеше гол и делови право напред към една почтена, солидна цел. Веднъж тръгнал по този път, Алфонсо бе решен да го извърви докрай. Ако се наложи, сам ще се окове във вериги, но няма да застраши горчивия мир, който бе поел върху себе си, чрез сладостни и геройски приключения.
	Не спа цяла нощ. Преценяваше, отхвърляше, преценяваше наново, решаваше, отхвърляше решеното. Накрая взе решение.
	С тиха усмивка обясни на Родриге, че е крайно време да намери епископи за освободените тронове в Авиля, Сеговия, Сигуенца. Той, Родриге, щял да получи епископството на Сигуенца.
	— Ти май искаш да се отървеш от досадния си съветник? — попита с недоволно учудване каноникът. Алфонсо се усмихна още по-широко и на лицето му отново изгря забравеното момчешко очарование и дяволитост. — Този път — отвърна той — недоверието ти към мен е неоснователно, достопочтени отче. Не искам да те отдалеча от себе си, искам да те обвържа още по-тясно с кралството си. Ако съм правилно осведомен, църковните канони не позволяват един каноник да се издигне до поста архиепископ на Толедо без междинна степен.
	Бурни, противоречиви мисли се надпреварваха в главата на Родриге. Кралят искаше да го направи примас на Испания! Той беше добър съветник, но беше скромен човек и не бе дръзнал дори да мечтае за такова издигане; остана безкрайно учуден, когато дон Мартин изрази пред него опасенията си от подобно назначение. Оттук нататък нямаше само да съветва и предупреждава: щеше да разполага с най-богатите приходи в страната, щеше да има решаващ глас по въпросите за войната и мира. Представата го замая. Бог го бе благословил с безкрайната си милост, но му налагаше и тежък товар.
	Алфонсо гледаше развълнуваното лице на Родриге. Когато заговори, гласът му прозвуча полу на шега, полусериозно:
	— За съжаление ще се наложи да прекараш няколко месеца в Сигуенца и няма да се виждаме. Светият отец е корав търговец; няма да ми е никак лесно да го убедя да ти връчи палиума. Но аз съм готов да платя колкото поиска и знам, че ще се справя. Искам да те направя втория човек в кралството — отсече той с някогашното си момчешко своенравие. — Ти премахна испанското летоброене, но въпреки това те искам за примас на Испания.
	Когато узна за новия обрат на нещата, Муса остана стъписан. Родриге ще замине за Сигуенца. Как той, Муса, мюсюлманинът, мразен от толкова много хора, ще продължи да живее в Толедо без закрилата на каноника? Не за първи път ще бъде бездомен скитник и беглец, без верни приятели. Последните години от живота му ще бъдат тягостни, сурови и негостоприемни.
	Все пак старият мъдрец, отличен познавач на човешката душа, не се поддаде на собственото си отчаяние и не забрави благословията, която новото назначение на каноника щеше да донесе на страната, а намери топли думи на съпричастие и радост.
	— Новата ти длъжност ще те направи зает човек — заговори засмяно той — и бързо ще те изтръгне от аседията, от мрачните размишления на последните месеци. Ще вземаш важни решения, от които ще зависят съдбите на стотици хора. И този благословен труд — продължи развълнувано той — ще те накара, поне така се надявам, да се заемеш отново с хрониката си. Да, достопочтени приятелю — заключи с обичайната си дълбокомислена веселост старият Муса, — който прави историята, със сигурност ще се изкуши да я представи на белия лист.
	И наистина, почти веднага след предложението на краля да поеме епископството в Сигуенца в главата на Родриге бе пламнало това изкушение. Първо дон Алфонсо се обремени с безкрайно предпазливия и пресметлив съветник Ефраим, сега по собствена воля се постави в зависимост от него, Родриге, кроткия духовник, който беше враг на рицарството и неуморно възхваляваше мира. Само човек, преобразен в най-дълбоката си същност, можеше да се обвърже с двама такива съветници. След това прозрение в душата на Родриге пламна нова искрица надежда, появиха се блажени предчувствия и предвиждания, които, напук на всичките му мрачни размишления, вдъхваха смисъл на страшните събития от последната година. Ала той си забрани да се отдава на предчувствията си, не им позволи да се прояснят и да се оформят в мисли. Не искаше да преживее второ горчиво разочарование.
	Отговори на Муса с необичайна разгорещеност:
	— Не съм си и помислял да се заема отново с хрониката си. Много добре знаеш, че унищожих целия си материал.
	— Твоята академия може да ти набави необходимия материал за съвсем кратък срок — възрази спокойно Муса. — Аз ще ти предоставя моите материали и съм сигурен, че много от тях ще ти бъдат от полза. С удоволствие ще ти дам всичко, от което се нуждаеш. За съжаление — добави тихо той и лицето му угасна, — няма да ми бъде лесно да остана във връзка с теб. Кой знае в кой забутан кът на земята ще трябва да се скрия, когато вече не мога да разчитам на твоята закрила.
	В първия момент Родриге не разбра, после избухна възмутено.
	— Ти какво си помисли, че няма да те взема със себе си? Непременно ще дойдеш с мен в Сигуенца.
	Лицето на Муса засия. Ала мюсюлманската учтивост му предписваше да повдигне възражения:
	— Няма ли присъствието ми в епископския палат на Сигуенца да изглежда… необичайно? Хората, които ще живеят под твоя жезъл, ще се чудят защо си довел със себе си един обрязан.
	— Нека се чудят! — отговори кратко и необичайно остро Родриге.
	Грозното лице на Муса се озари от широка, щастлива усмивка и той продължи:
	— Искам също да те предупредя, че от днес нататък ще си имаш много неприятности с мен. Знай, че няма да те оставя на спокойствие, всеки ден ще настоявам да се заемеш отново с хрониката си.
	Още докато бяха в Толедо, старият мъдрец възбуждаше апетита на приятеля си към писането и го въвличаше във все нови и разпростиращи се нашироко историко-философски дебати. Често, докато стоеше зад писалището си и драскаше по белия лист, той започваше да обяснява през рамо:
	— Не е случайно, че ние мюсюлманите трябваше да се откажем от Толедо, след като беше почти в ръцете ни. Нашето време, великото време на могъществото ни отминава. Вътрешните неразбирателства, които повикаха халифа обратно точно преди да е постигнал окончателната победа, няма да престанат. Това е също толкова сигурно, колкото са математическите правила на Алхаресми. Световното царство на мюсюлманите, колкото и мощно да изглежда, е твърде старо и започва да се пропуква.
	Както се беше надявал Муса, Родриге захапа примамката.
	— И ти се осмеляваш да твърдиш, че вашето време било отминало! — извика възмутено той. — Но вие победихте! Нашата войска е унищожена, границата ви минава непосредствено под Толедо, гордият дон Алфонсо ви плаща данък. — Родриге се разпали още повече: — Могъществото на мюсюлманите било в упадък! Великото време на мюсюлманите отминавало! Три пъти през това столетие излизахме срещу вас с войски, каквито светът не е виждал. Петстотин пъти по хиляда християнски рицари загинаха в кръстоносните походи, хиляда пъти по хиляда християнски души бяха погубени от епидемиите, глада и нищетата в родните им земи. А светият град е все още ваше владение, както беше преди сто години. И ти се оплакваш, че световното ви господство отминава!
	Муса отговори учтиво:
	— Ти се правиш на по-малко мъдър, отколкото си, достопочтени приятелю. Ти опъваш в рамка историята на няколко десетилетия или на едно столетие и я представяш за нещо затворено, компактно. Но ние с теб не искаме да опишем само днешното и малкото, което знаем за вчерашното, ние се стремим да разкрием смисъла на събитията, искаме да установим посоката им, да покажем бъдещето като истински вестители на Божия промисъл. Като размисля, със съжаление установявам, че вашите кръстоносни походи в никакъв случай не са били провали. Вярно, през последното столетие ние завоювахме много нови земи, но те не си струваха жертвите. Затова пък вие придобихте стопанска мощ, ти знаеш това не по-зле от мен, събрахте неоценим политически и научен опит. Ние сме добродушни и суетни, такива сме си открай време. Развеждахме ви в нашите фабрики, показахме ви как възпитаваме младежта си, как управляваме градовете и какви закони сме сътворили. Вие се проявихте като усърдни ученици и ни подражавате във всичко добро, което сме създали. Вие проумяхте, че в това столетие са важни не толкова рицарите, колкото знаещите и можещите, строителите и оръжейниците, инженерите и майсторите, образованите земеделци. Вие сте млади, вие сте във възход, скоро ще ни настигнете и надминете. Вие загубихте петстотин пъти по хиляда рицари, но не вие сте победените.
	Той бе повишил инак безизразния си глас и неотстъпно гледаше приятеля си с кротките си, знаещи, леко подигравателни очи. Родриге не каза нищо повече. Предаде се не без удовлетворение.
	Двамата водиха още много такива разговори, спорове, в които, безкрайно учуден от себе си, Родриге утвърждаваше тържеството на неверниците, а Муса изразяваше съмненията си в крайната победа на мюсюлманите.
	Колкото по-дълго Родриге обмисляше аргументите на приятеля си, толкова по-логични ставаха те, толкова повече се засилваше увереността му. Почувства се млад и обновен. Вече не се измъчваше от онези слова на Павел към коринтяните, от сравнението между Божието безумие и човешката мъдрост. Вместо това в сърцето му ликуваха други думи на апостола: „Старото е отминало, всичко стана ново“. Вместо сляпата вяра, която го изпълваше с блаженство, сега в него покълна ново знание, бързо укрепващо чувство: въпреки всичко в световната история може да бъде открит познаваем смисъл. Все още не можеше да претвори това чувство в последователни изречения. Но и не се стремеше към яснота. Достатъчно му беше да научи за смисъла на световните събития толкова, колкото Августин беше разбрал за същността на времето: „Ако не ме питаш, знам; ако ме питаш, не знам“.
	Думите на Муса проникваха все по-дълбоко в съзнанието му и укрепваха желанието му да покаже на хората Божия промисъл и да проследи съдбовните пътища на световната история.
	Въпреки това той не смееше да се заеме отново с хрониката си. Спираха го други съмнения.
	— Боя се — обясни той на приятеля си, — че се чувствам привлечен не толкова от стремежа да служа на Бога, колкото от писателско честолюбие.
	Муса погледна хитро. Донесе една тежка книга — „Животът на свети Августин“ — и прочете на Родриге какво беше записал един от учениците му, Посидий, за последните дни на светеца. По онова време Августин бил архиепископ на град Хипо, който бил обсаден от вандалите; от палата си виждал опожарените картагенски земи. Бил на седемдесет и шест години, много слаб, и знаел, че ще умре. Бил много загрижен за обсадения град и заляната от врага провинция. Едновременно с това прочел още веднъж многобройните си книги, направил необходимите промени и заръчал всички негови произведения, изчистени от грешките, да бъдат съхранени в библиотеката на Хипо. Постарал се също да завърши последната си книга, в която оборвал писанията на еретика Юлиан. „Августин, най-праведният между архиепископите — разказва Посидий, — почина на петия ден от месец септември, като от смъртното си легло полагаше усилия да отблъсне нападенията на вандалите и заедно с това работеше над голямото си полемично писание срещу еретика Юлиан.“ Муса вдигна поглед от книгата и попита развеселено:
	— Ти да не искаш да бъдеш по-праведен от свети Августин, достопочтени приятелю? Вслушай се в сърцето си и провери дали съмненията ти не са само благочестива надменност.
	Същата вечер Родриге си приготви дебел сноп бяла, скъпоценна хартия и бавно, с наслаждение започна да пише: „Начало на историята на Испания“ — Incipit chronicum rerum Hispanarum.
	Муса отбеляза с лека усмивка:
	— Никой порок не пуска по-дълбоки корени от писателстването.


	Мирът, който дон Ефраим донесе у дома, беше по-добър, отколкото се очакваше. Но не беше успял да постигне, а може би и не бе искал, времетраенето на примирието да бъде по-малко от дванайсет години.
	След като изслуша подробния доклад на Ефраим, дон Алфонсо каза:
	— Знам, че трябва да ти бъда благодарен. И наистина ти благодаря. Ще свикам грандовете си, за да бъдат свидетели как ще ми върнеш ръкавицата на рицарското поръчение.
	Дон Ефраим отклони със страх тази висока чест.
	— Не съм убеден, че заслужавам този блясък. Моето отличие ще създаде много завистници на алхамата в Толедо и ще намали приятелите й.
	Алфонсо се усмихна иронично и попита дали според дон Ефраим наистина са необходими цели дванайсет години за възстановяване на стопанството.
	Ефраим изпита негодувание. Още при първия разговор бе предупредил настойчиво краля, че трябва да бъде вътрешно готов за дългия мир. Той, Ефраим, бе поставил изпълнението на трудната си мисия в зависимост само от това условие, а сега, едва сключил договора, дон Алфонсо размишляваше как да го наруши. Отговорът му прозвуча сухо:
	— Състоянието на твоето кралство, господарю, е такова, че ще ти трябват повече от дванайсет години, за да го възстановиш. Аз със сигурност няма да доживея новия ти поход, но и ти няма да бъдеш вече млад, когато ще го започнеш.
	И тъй като кралят мълчеше недоволно, дон Ефраим продължи:
	— Трябва да се примириш, господарю. Дон Йеуда свърши много добра работа за страната ти. Създаде връзки, които се запазиха дори след тази катастрофа, разкри пред целия свят с колко богати възможности разполага твоята Кастилия, създаде ти кредит. Ала ако искаш да извлечеш полза от всичко това, трябва да се придържаш към плана му, а той се основаваше на мира. През следващите години не бива да мислиш за рицарите и бароните си, които само разоряват страната. Мисли за твоите граждани и селяни, мисли за свободните градове. Дай им привилегии, дай им „фуерос“, подкрепи ги срещу грандовете си.
	Дон Алфонсо слушаше с мрачно лице, но запомняше всяка дума. Неговият свят беше светът на рицарството. Истината на краля беше различна от истината на един стар евреин и банкер. Неговата философия бяха песните на Бертран. Все пак този Ефраим има известно право и ако след дванайсет години иска да проведе успешна, победоносна война, кралят трябва да угажда на простолюдието. Трябва да определи места в коронния съвет за представители на гражданите и селяните, да допусне дори крепостните близо до себе си, да наказва рицарите, които пребиват от бой селяните си или насилствено отнемат торбата с пипер на гражданина. Оттук нататък той ще живее в един пуст, досаден свят, ще властва над една тъжна Кастилия.
	Дон Ефраим говореше за жалкото състояние на стопанството. Добивът на руда бил напълно унищожен, манифактурите за платно, доведени до небивал разцвет от дон Йеуда, били разрушени и ограбени, безбройните стада добитък били отведени на юг, овцевъдството, преди войната един от главните източници на доходи за Кастилия, изцяло занемарено. Кастилският мараведи загубил много от стойността си; в момента плащали шест кастилски за един арагонски мараведи. За да не загинат окончателно селското стопанство и занаятите, кралят трябвало да помогне с намаляване на данъците и раздаване на привилегии. Дон Ефраим навлезе в подробности. Предложи кои мита и данъци да бъдат намалени, кои да бъдат изцяло премахнати. Споменаваше все нови и нови цифри.
	Когато дон Йеуда говореше за разцвета на стопанството, кралят обикновено го слушаше внимателно, но бързо се разсейваше. Лесно го обхващаше отвращение срещу сухите сделки, недостойни за един крал, случваше се да прекъсне изложението на своя ескривано с груби думи. Днес, макар че дон Ефраим говореше без пламенността и блясъка на Йеуда, Алфонсо запомняше всяка назована цифра, свързваше ги една с друга, одобряваше последователността, с която смяташе евреинът. Не искаше да бъде така, но все пак беше доволен. Нямаше полза да си затваря очите пред новото, противно време, трябваше да намери мястото си в него. И други преди него го бяха правили, силни и могъщи, например крал Хенри Английски, а той, Алфонсо, бе платил скъпо и прескъпо за слепотата си.
	— Истинско щастие е, господарю — прибави с лека усмивка дон Ефраим, — че тогава разреши на Йеуда да засели в кралството ти шестте хиляди франкски бегълци. Сред тези добри хора ще намериш много умели майстори, с които ще замениш падналите и изчезналите. Трябва да се признае, че дон Йеуда — благословена да бъде паметта на праведния, — направи твърде много…
	— Веднъж те поканих да управляваш съкровищницата ми — прекъсна го почти рязко кралят, — но ти отказа. Вероятно си бил прав; тогава нямаше какво да се управлява, а аз се държах лошо със съветниците си. Сега в хазната ми не е останало почти нищо, но аз съм поумнял, надявам се да си го забелязал. Моля те още веднъж да станеш мой алфаким или дори мой алфаким майор.
	Ефраим бе очаквал това предложение, боеше се от него. Съпротивляваше се с цялата си душа. Винаги беше отбягвал обществените служби; беше стар, искаше през малкото дни, които му оставаха, да си стои вкъщи до огъня, заобиколен от най-близките си хора, да издъхне в мир. Силното му недоволство и омраза срещу дон Алфонсо не можеха да се изличат така лесно. Кралят беше тласнал към смъртта по-голямата част от трите хиляди евреи, които алхамата му бе предоставила, само за да удовлетвори безсмислената си рицарска жажда за приключения. Той отне дъщерята на верния си служител дон Йеуда Ибн Езра, лиши го от сина му и не можа да ги спаси в часовете на беда. А сега искаше да впрегне него, Ефраим, пред колата си и да го изпрати по стръмния, мъчителен път, който му предстоеше.
	— Твоето предложение е висока чест за мен — отговори предпазливо той. — Ала преговорите в Севиля ме изтощиха. Чакат ме делата на алхамата, вече съм много възрастен. Освободи ме, господарю.
	Алфонсо, нацупен като момче, отвърна:
	— Много искам да имам алфаким евреин. — Думите прозвучаха несръчно, даже недодялано, но в тях беше скрита част от любезността на предишния Алфонсо. Изведнъж Ефраим прозря какво ставаше в душата на краля. Проумя, че той е твърдо решен да даде удовлетворение на мъртвия си ескривано, да преодолее себе си и да върви по пътя, начертан от Йеуда. Този Алфонсо се страхуваше и си търсеше нов водач. Ако поеме длъжността на Йеуда и продължи оттам, където дон Ибн Езра беше спрял, това със сигурност щеше да скъси живота му. Ала Ефраим си припомни блестящите, пронизващи, подигравателни очи на Йеуда, чу благозвучния му глас, представи си последната им среща. Трябваше да се намери човек, който да поеме протегнатата нечиста ръка на християнския крал и с много усилия да го поведе по тесния, труден път на мира.
	Ефраим трепереше в дебелите си дрехи, изглеждаше по-стар и немощен от всякога. Отговори, като насила измъкваше всяка дума от устата си:
	— След като ми заповядваш, господарю, аз ще се опитам да приведа в ред делата на твоята страна.
	— Благодаря ти — промълви топло дон Алфонсо. Помълча малко и продължи колебливо: — Има и нещо друго, което желая да обсъдя с теб, дон Ефраим Бар Абба. Невинаги съм показвал на мъртвия си ескривано дълбоката благодарност, която той заслужаваше и която дядо ми е засвидетелствал на своя Ибн Езра. Потиснат съм, че мъртвите дори не са погребани по достойнство, че гробовете им са жалки, временни. Много пъти съм си мислил да ги погреба по свой начин в съответствие със сана им. Ала размислих и открих по-добро решение. Най-правилното е вие да погребете мъртвия ми ескривано по вашия начин и с вашите почести, него и доня Рахел, която ми беше много скъпа. Те принадлежат на вас, и двамата, до последния си дъх останаха ваши, затова ще ти бъда дълбоко признателен, ако организираш погребението им според вашата традиция.
	— Ти изпревари молбата ми, господарю — отзова се сърдечно дон Ефраим. — Ще се погрижа за всичко, обещавам ти. Само те моля да ми дадеш известно време, за да мога да уведомя многото, които ще пожелаят да присъстват на погребението.


	Скоро след сключването на мира доня Беренгария роди момче. Бъдещият крал на Арагон и Кастилия беше кръстен с името Фернан. Кръщението бе отпразнувано с голям разкош; петимата християнски владетели на полуострова се събраха в Сарагоса, за да го отбележат.
	На празничната маса доня Леонор и дон Алфонсо седяха един до друг на високите си столове. Доня Леонор беше красива, истинска дама, любезна и високомерна както винаги и както изискваха правилата на куртоазията, размени много учтиви слова със съпруга си.
	Този ден Алфонсо имаше пълното право да се чувства като крал на кралете, да осъзнае стойността и честта си. Преди една година страната му беше заляна от пълчищата на неверниците, самият той бе обсаден в столицата си. Тогава умираше от срам, докато мислеше за английския крал Ричард. Роднината му беше доказал, че наистина е Miles Christianus, ужасът на мюсюлманите, Мелек-Рик. Ричард бе щурмувал непревземаемата крепост Акко, а в открито поле беше нанесъл страшно поражение на войските на султан Саладин. Днес положението беше съвсем различно. Огромните загуби на кръстоносците се оказаха напразни, сключено беше жалко примирие, свещеният град си остана в ръцете на неверниците, а самият Ричард, след като бе влязъл в спор със съюзниците си, седеше безпомощен в австрийски затвор. През това време той, Алфонсо, седеше здраво на трона си, както и преди най-могъщият крал на полуострова. А внукът му, когото днес щеше да вдигне от кръщелния купел, силният малък Фернан, един ден ще обедини Арагон и Кастилия и може би ще си извоюва правото да се нарече император като дядо му, седмия Алфонсо.
	Ала сред целия този блясък и цъфтеж пустотата в душата му нарастваше. Той гледаше доня Леонор и разбираше, че и нейната душа бе празна. Гледаше дъщеря си Беренгария и четеше в очите й, големите зелени очи на майката, безумна надменност, жажда за повече и още повече власт и почести. Беше сигурен, че тя обвинява съпруга си в слабост, понеже след грозното поражение на Алфонсо не бе взел в свои ръце върховенството над полуострова. Беше сигурен, че сега всичките й мисли и действия са насочени към малкия й син, бъдещия император Фернан, а към баща си не изпитва нищо повече от недоволство, презрително равнодушие. Той стоеше на пътя на сина й, можеше да осуети честолюбивите й стремежи. Само за да задоволи похотливите си желания, той бе пренебрегнал кралския си дълг, едва не бе загубил земите, които принадлежаха на нея и на сина й, и беше твърде възможно да ги проиграе окончателно, преди малкият й Фернан да сложи на главата си императорската корона.
	Пажовете, които поднасяха на краля изисканите ястия, виното и кърпите за уста, стояха и чакаха безпомощно. Алфонсо не ги виждаше. Изведнъж бе прозрял колко самотен беше сред своите пет хиляди пъти по хиляда кастилци, макар и обкръжен от почитта им. Взираше се мрачно пред себе си, съвсем сам, в един напълно пуст свят.
	Дон Родриге забеляза как зад равнодушно любезната кралска маска Алфонсо се бе сковал и се унасяше в горди, самотни размишления. Сърцето му преля от горещо съчувствие, но си остана изпълнено с любопитството и неудържимото увлечение на хрониста. Задачата му изискваше да наблюдава краля с делово усърдие. Дон Алфонсо наистина беше memoria tenax, intellectu сарах, vultu vivax. Кралят имаше отлична памет, запазваше в главата си всички събития, преценяваше ги с острия си ум и ги предаваше чрез изражението си. Лицето на дон Алфонсо отразяваше всичките му преживявания, необузданите страсти, тежките, бурни победи, горчивите поражения, способността му да преодолее себе си, прозренията му. Лицето бе станало хроника на живота му. Още днес в чертите на четирийсетгодишния можеше да се види лицето на стареца, какъвто някога щеше да стане.


	В северната част на кралството, близо до границата с Навара, в земите на бароните де Аро, живееше един еремит, който се подлагаше на най-тежки духовни изпитания. Живееше в пещера, разположена високо сред стръмните склонове на Сиера де Нейла. Истинско чудо бе как оцеляваше там. Защото беше сляп. Очевидно беше под особената закрила на провидението. То пазеше краката му от пропастта и го предпазваше от дивите зверове; разказваха, че вълците идвали при него и лижели ръцете му.
	Поклонници се качваха до пещерата и му носеха дарове, с които удовлетворяваше оскъдните си потребности. Молеха го да ги излекува с полагане на ръка; от ръцете му струеше благослов. Като докосваше лицата на грешниците, той усещаше дали са заслужили Божията прошка или не.
	Еремитът беше онзи Диего, когото Алфонсо бе заповядал да ослепят пред първата си победоносна битка край Аларкос, защото беше заспал на поста си.
	Бароните де Аро, чийто войник беше Диего, бяха трудни васали, често се бунтуваха срещу краля. Те обявиха, че поради страшните събития от последните години градът Толедо се е напълнил с грехове, и настояха Диего да отиде там; посещението на светеца щяло да пробуди заспалите съвести. Истинската им цел обаче беше да създадат неприятности на краля чрез присъствието на Диего.
	Хората от Толедо се стекоха да видят благословения мъж и да му отдадат почитта си. Все по-високо се изказваше желанието кралят също да извлече полза от пристигането на чудотвореца. Преди време, когато дон Алфонсо яздеше сияещ редом с носилката на Хубавицата, те съчувстваха на неразрешената му страст, участваха в нея, наслаждаваха й се, придружаваха го с ликуващи викове, всеки ден, когато го срещаха, се превръщаше в празник. А сега при всяка среща с Алфонсо изпитваха страхопочтително съчувствие, плахост, инстинктивен ужас от наказания, от белязания. Желаеха му да се излекува напълно и вярваха, че светецът ще му помогне да се покае.
	Според Родриге шумът, който се вдигаше около Диего, не беше нищо повече от суеверие и глупост. Той скоро разгада злите намерения на бароните де Аро и посъветва краля да не се интересува от Диего.
	Самият Алфонсо изпитваше известна неловкост от срещата с бившия си войник. В душата му пареше срам, защото помнеше как самодоволно бе разказал на Рахел за ослепяването, за строгата присъда над войника, забравил дълга си. Помнеше как живото лице на Рахел се затвори и едва сега разбираше защо.
	В същото време обаче той беше забелязал с каква плахост го гледаха хората и ги разбираше, схващаше желанието им да се срещне със светия човек. Освен това изпитваше любопитство да види със собствените си очи какво бе станало с младия Диего. Наистина ли той, Алфонсо, без да го знае и да го желае, беше направил един обикновен войник светец?
	Когато слепецът застана пред него, той си припомни ясно някогашния Диего. Тогава момъкът беше едър, упорит, своенравен, приличаше малко на Кастро. Наистина ли това беше Диего, когото някога бе заповядал да ослепят? Алфонсо се смути и съжали, че беше повикал в палата си този човек. Не знаеше какво да му каже. Другият също мълчеше.
	Накрая, макар и против волята си, кралят направи опит да се пошегува:
	— Оказва се, че строгата присъда, която ти наложих тогава, е била за твое добро.
	— Кой говори? — попита другият.
	Недоволството и учудването на дон Алфонсо нараснаха. Нима не бяха казали на слепеца къде го водят? Нима той не беше надарен с дарбата да усеща кой стои пред него? Не трябваше ли сам да се сети?
	— Аз, кралят — отговори мрачно той. Слепият изобщо не се учуди.
	— Не познах гласа ти — обясни той. — От него не струи нищо познато.
	— Как мислиш, Диего, несправедливо ли постъпих с теб? — попита Алфонсо.
	— Сигурен съм, че Бог те е накарал да сториш това, което стори — отговори спокойно слепецът. — Но и сънят, който ме налегна тогава, беше изпратен от Бога. Аларкос стана място на тежко изпитание, не само за мен, но и за теб. Заради онази първа победа при Аларкос ти се изкуши да поведеш втората, прекомерно дръзка битка. В крайна сметка за мен страданието се оказа благословия. Намерих душевен мир. — И привидно без всякаква връзка добави: — Чувал съм, че Аларкос вече го няма.
	В първия момент Алфонсо повярва, че защитен от ореола си на светец, Диего е решил да му се подиграе. Ала думите излязоха от устата на слепеца някак равнодушно, сякаш бяха произнесени от трети човек, който ги наблюдаваше от висините, и явно не бяха предназначени да го засегнат болезнено.
	— Молих се и твоето нещастие да се превърне в благословия, господарю — обясни Диего и продължи: — Искам да те видя — помоли той и протегна ръце. Алфонсо разбра какво се искаше от него, пристъпи по-близо и слепецът опипа лицето му. Кралят изпита неловкост от докосването на костеливите ръце до челото и бузите му, от грубичкото опипване. Всичко в този човек го отблъскваше: как изглеждаше, как говореше, как миришеше. Наистина се подлагаше на изпитание. Този мъж изобщо не приличаше на светец, той беше от йогларите, които изнасяха представления по панаирите.
	— Утеши се, кралю — каза Диего. — Господ ти е дал силата да чакаш в смирение. Quien no cae, se no ilevana — който не пада, не се изправя. Може би ще се наложи да чакаш дълго, но силата ти е дадена.
	Алфонсо го съпроводи до вратата и го предаде в ръцете на хората, които го водеха.


	Дойде денят, когато изровиха телата на дон Йеуда Ибн Езра и дъщеря му, за да ги отнесат в гробището на алхамата. Беше ранна есен и денят беше топъл, надигаше се буря; градската скала на Толедо беше обгърната в полумрак, в тежка зеленикава сивота.
	Увиха Йеуда и Рахел в бели ленени савани и ги положиха в прости ковчези, както изискваше обичаят; но в тях беше пръсната тлъста черна земя, донесена от Цион. Върху ционска земя бе положена главата на Йеуда, чийто единствен стремеж беше да умножи славата на народа си. Върху ционска земя почиваше и главата на Рахел, която бе сънувала Месията.
	Всички еврейски общини на Испания бяха изпратили делегации, бяха дошли много видни люде от Прованс и Франция, някои дори от Германия.
	Осемте най-уважавани мъже на алхамата в Толедо вдигнаха ковчезите на раменете си и ги понесоха по алеите на Галиана между дърветата и цветята към голямата порта. Там, където се четеше поздравът „Алафия“, чакаха други мъже, за да поемат товара им. След известно разстояние те бяха сменени от нови носачи; защото безброй хора си бяха оспорвали честта да пренесат мъртвите до гроба.
	Така, от рамо на рамо, ковчезите бяха пренесени под парещото слънце по пътя към моста Алкантра, за да прекосят река Тахо.
	За известно време и младият дон Бениамин пое на рамото си единия от ковчезите, втория, на доня Рахел. Товарът беше лек, но младият мъж едва влачеше крака; мъката го обгръщаше плътна и давеща, болката беше убийствена.
	Докато вървеше, той се опитваше да сподави тъгата си с мисли.
	Каза си, че шестте хиляди франкски бегълци, които Йеуда бе довел в Кастилия напук на злобната съпротива, вече не бяха досадни натрапници, а бяха станали уважавани съграждани. Всичко беше станало много по-различно от очакванията му. Невярващ на очите си, той бе видял как чичо му Ефраим замина за Севиля, как подписа мирния договор, а сега вземаше всички мерки да опази мира. Делото на Йеуда беше живо, продължаваше. И кралят не само го търпеше, той го поощряваше. Но колко смърт и беди бяха нужни, преди гордият рицар да се вразуми. И колко щеше да трае този разум?
	Макар да кипеше от справедливо негодувание срещу краля, дон Бениамин си каза, че няма право да произнася пристрастни присъди. Кралят наистина беше променен и това беше заслуга на Рахел. Беше станало точно като в приказките, които тя толкова обичаше. Магьосникът беше вдъхнал живот на буцата глина, но това бе струвало живота му.
	Дон Бениамин крачеше бавно с лекия товар на раменете си, потънал в съзерцание, стъпките му бяха неравномерни, само пречеше на другите носачи.
	Шестте хиляди бегълци бяха оцелели и живееха добре. Колко нищожно изглеждаше това в сравнение с безсмислената смърт, с хилядата пъти по хиляда мъртви, загинали през войните на последното столетие. Постигнатото беше малко: мирът на Ефраим, искриците разум у краля. Само лъч светлина в голямата нощ. Но все пак тя беше дошла, новата малка светлинка, тя искреше и винаги когато го обземеше страх, тя щеше да го прогони.
	Стигнаха до мястото, където трябваше да предадат ковчега на следващите носачи. След като се освободи от товара си и вече не трябваше да спазва крачката, Бениамин се повлече още по-бавно. Но след време се съвзе, изправи снага, продължи да размишлява. Мислите му бяха горчиви, упорити, настойчиви: дадено ни е да работим за делото, но не ни е съдено да го завършим.
	Погребалното шествие стигна до границите на града, до моста над Тахо. Могъщите порти се отвориха широко, за да пропуснат мъртвите.
	Дон Алфонсо беше наредил гражданите да отдадат последна почит на мъртвия ескривано, след като бяха проявили черна неблагодарност към живия. Толедци се подчиниха с готовност. По всички къщи бяха опънати черни платна. Улиците, иначе пъстри и весели, днес бяха пълни с хора, облечени в тъмни дрехи; шумът бе приглушен до тихи разговори. Навсякъде по пътя стояха на стража кралски войници и когато ковчезите минаваха покрай тях, свеждаха знамената с герба на Кастилия. Хората сваляха шапки, много коленичеха, жените и момичетата плачеха с глас за участта на Фермоса.
	Мъртвите преминаха по стръмните улици нагоре към вътрешния град. Бяха избрали най-дългия път, за да могат ковчезите да минат през главния площад Сокодовер и колкото се може повече хора да им отдадат почит.
	На един прозорец високо горе в замъка, откъдето можеше да проследи целия път на погребалното шествие, стоеше Алфонсо, сам. Мислеше:
	„Даже не съм тъжен. Станах спокоен. Освободих се от силните страсти. Станах по-добър крал. Би трябвало да бъда доволен. Но не съм. Сигурно ще доживея да поведа великия си военен поход и да застана начело на една обединена Испания. Но дори в минутата, когато победата ще бъде в ръцете ми, няма да изпитам нищо по-силно от това: свърши се, изпълних дълга си; а ако изпитам и още нещо, то ще бъде облекчение, не щастие. Щастието, което ми бе отредено, остана зад мен. То беше тук, държах го в ръцете си, то се сгушваше в мен, топло и упойващо сладко. Но аз бях лекомислен и избягах. А сега носят отреденото ми щастие в ковчега.
	Дванайсет години трябва да чакам за големия си поход. Никога не съм можел да чакам; животът ми препускаше като луд жребец. Сега се влачи като охлюв. Годината е дълга, денят още по-дълъг. А аз издържам, даже не се гневя. Това е най-лошото, че мога да чакам в бездействие.
	И похода ще водя благоразумно. Не е останало нищо от безумната, блажена смелост от миналото. Ще викат: A lor, а lor!, но аз няма да крещя с тях.“
	Той се опита да мисли за онзи, заради когото щеше да поведе похода, за малкия Фернан; ала не можа да си представи лицето му, образът на внука не го стопляше. Всичко, което го заобикаляше, оставаше странно неясно, забулено в мъгла, недействително.
	Алфонсо мислеше:
	„Аз съм само на четирийсет години, но животът ми е свършил. Нищо не е действително, само миналото. Днешното е скрито в прах и мъгла, като бойното поле в жестоката битка. Ех, да можех да победя заради сина си! За моя Санчо, за милото ми незаконородено дете. Но кой знае къде ще бъде тогава моят Санчо. Сигурно при хората, за които мирът струва повече дори от победата.“
	Междувременно погребалното шествие беше стигнало до целта си.
	Евреите от Толедо имаха три гробища, две извън стените и едно в самата юдерия. В това гробище, малко и много старо, бяха гробниците на най-знатните, между тях и на рода Ибн Езра. Между мъртвите Ибн Езра, погребани там, имаше хора, които водеха потеклото си от един потомък на цар Давид, който дошъл на полуострова заедно с Адонирам, събирача на данъци на цар Соломон. Това беше отбелязано на надгробния камък. Между мъртвите Ибн Езра имаше и такива, които по времето на римляните били търговци, банкери, събирачи на данъци, но и други, които живели в Толедо под властта на готските крале, преследвани и гонени; имаше и хора, които били везири при мюсюлманите, велики лекари и поети. Тук почиваше и онзи Ибн Езра, който някога построил кастильото, взело името на рода, а до него беше погребан другият Ибн Езра, чичото на Йеуда, който бе запазил Калатрава за император Алфонсо.
	На това гробище бяха донесени ковчезите.
	Скърбящите стояха плътно един до друг: толкова нагъсто бяха, разказва хронистът, че човек можеше да мине по раменете им.
	В гробницата на рода Ибн Езра бяха изкопани два нови гроба. Там положиха дон Йеуда Ибн Езра и дъщеря му доня Рахел и ги събраха с предците им.
	После измиха ръцете си и произнесоха молитвата за благослов.
	Дон Йозеф Ибн Езра, който беше най-близкият роднина, прочете молитвата на тъгуващите, която започва така: „Да бъде прославено и свято името на Всевишния“, а завършва: „Мир твори във висините си, мир дарява на нас и на целия Израил, затова кажете: Амин“.
	В продължение на трийсет дни във всички еврейски общини на полуострова, както и в общините на Прованс и Франция произнасяха тази молитва в памет на дон Йеуда Ибн Езра, нашия господар и учител, и на дъщеря му доня Рахел.
	В кръчмите и по пазарите на Кастилия, където се събираха много хора, йогларите, панаирджийските певци, пееха балади за краля дон Алфонсо и неговата гореща, съдбоносна любов към еврейката Фермоса. Песните проникнаха дълбоко в народната душа и цяла Кастилия ги пееше в работни и празнични дни, по време на работа и на празничната трапеза, даже се приспиваха с тях.
P>
	И тогава кралят беше
	заслепен от любовта,
	и се влюби той в една еврейка,
	която бе наречена Фермоса.
	Да, Фермоса беше тя — Хубавица,
	с право я наричаха така.
	И забрави с нея кралят
	своята кралица.
P$
	Дон Алфонсо никога повече не стъпи в пределите на Уерта дел Рей.
	Бавно запустяваха градините и се рушеше Галиана. Белият зид, който обграждаше имота, също се разпадна. Най-дълго издържа главната порта, през която бяха минали Кастро и хората му, за да погубят Рахел и баща й.
	И аз самият стоях пред тази порта и прочетох полуизтрития от времето арабски надпис, с който Галиана е поздравявала гостите си: Алафия — мир на влизащия в този дом.


>	Послеслов на автора от 1955 година

	Десетилетия наред ме е занимавала историята на онази Адаса, която великият персийски крал Артаксеркс въздигнал в своя царица и която под името Естир спасила еврейския народ от гибел.
	Малкият роман, в който е описана съдбата на Адаса, „Книгата Естир“, е една от най-вълнуващите и популярни книги на Библията. Авторът разбира от изкуството на великите еврейски и арабски разказвачи, създава нарастващо външно и вътрешно напрежение и умее да изтръгва от фабулата си все нови и нови изненади. Освен това е писал по време, когато народът му се е избавил от най-страшната беда, затова страда и ликува с единоверците си и патриотичният му подем и до днес въодушевява читателя.
	Във всеки случай аз бях силно затрогнат от „Книгата Естир“, тя е затрогвала и много други и през двете хиляди години от създаването й са правени много опити романът да бъде разказан наново в друго време, с други лица и събития. Много пъти, когато усещах особено болезнено нещастието на двата народа, към които принадлежа, изпитвах силно желание да разкажа наново историята на кралица Естир, като изходя от своя свят.
	Онова, което прави малкия роман особено увлекателен, е един хитър прийом на еврейския поет, художествено средство, което не е използвано от друг преди него. Той придава на измислиците си достоверност и създава впечатление за крайна истинност, като се представя в образа на хронист, получил поръката да запише случилото се в персийския двор точно и сухо като историк. На романа е наложена маската на дворцова хроника, еврейско — националистичната тенденция на разказа е скрита зад обективния тон. Авторът избягва да говори за избрания, благословен от Бога народ; между книгите на Библията тази е единствената, в която не се споменава Бог. Освен това авторът се е отказал да оценява същността и делата на хората, които е изобразил. Той не възхвалява кралица Естир и настойника й Мардохай, не ругае врага на евреите Аман. Опира се на фабулата си и очаква, че описаните от него събития ще предизвикат в душата на читателя възмущение срещу врага на евреите и възхищение от изстрадалите, но накрая тържествуващи Мардохай и Естир. Това му се удава и макар авторът да крие грижливо ликуването си, читателят се радва от сърце, че накрая Аман увисва на бесилката, която е издигнал за Мардохай.
	Ала когато свърши четивото и се замисли за събитията, читателят изпитва съмнения. Как младата жена, която владетелят на света е поставил на своя трон, е съумяла толкова дълго да крие името и произхода си? Що за велик везир е този, който жадува да унищожи не само личния си враг, ами и целия му народ? Що за крал е този, който, без много да му мисли, осъжда на гибел цяла нация, а на следващия ден, пак без да се замисля, заповядва да избият безбройните неприятели на този народ? Ако потърси отговор на тези въпроси, деловитостта на автора се оказва само маска, а целият роман измислица.
	Аз бях примамен от задачата да се намеся именно тук и като осмисля приказката на древния поет, да я разкажа върху правдив исторически фон. Исках да заселя действието в среда, която прави хората и събитията достоверни, да отворя вратички към миналото и бъдещето, и то така, че историята на Естир да освети поновому и днешните събития.
	Тогава се оказа, че в основната древна фабула има една сериозна грешка. Тя няма героиня. Естир е само кукла в ръцете на настойника си, тя е движена отвън, не прави нищо сама, тя е само колелце в механизма на действието, нищо повече. Този вакуум в самия център на историята е довел до провал големите поети, които са се придържали стриктно към първоначалния разказ. Расин е отвел поемата си в сигурното пристанище на набожността, Грилпарцер е оставил произведението си недовършено. Проявих твърде голяма дързост, като приех, че съм в състояние да вдъхна на своята Естир онази лична заслуга, която липсва у кралица Естир от Библията. За тази цел обаче трябваше да се отклоня твърде много от основната библейска фабула, която е увенчана с двехилядогодишен ореол, тъй че се задоволих само да нахвърля с много любов план за една бъдеща книга.
	През десетките години, докато се занимавах с историята на Естир, опознах образите и на други еврейски жени, които са се намесвали съдбоносно в историята на своя народ, и една от тях описах в книгата, която току-що прочетохте, Рахел, Ла Фермоса, любимата на дон Алфонсо.
	Научих за нейната история първо от драмата на Грилпарцер. Обичах и все още обичам пиесата, нежния полет на стиховете й, умението на автора, който съзнателно отказва да обвърже действието с историческите събития, затова пък откроява образите си много по-ясно и разкрива душите им. Странно, но издателят на Грилпарцер и негов близък приятел, Хайнрих Лаубе, е критикувал много остро тази пиеса. (Вероятно самата материя, сензационната смесица от еротика и история, отблъсква доста хора; така например Мартин Лутер е отричал разгорещено стойността на „Книгата Естир“.) Както и да е, Хайнрих Лаубе приема, че „Еврейката“ на Грилпарцер е неуспех, защото поетът се е придържал твърде строго към образеца, към драмата на Лопе де Вега „La Judia de Toledo“, която по мнението на Лаубе е изградена единствено върху външни ефекти.
	Прочетох драмата на Лопе. Вярно, тя е театрална, сигурно е написана само за няколко дни и авторът не се е замислял много какво пише. Тъй като материалът, намерен в една стара хроника, му се е сторил недостатъчен за трите действия на пиесата, Лопе е запълнил с него двете последни действия и е използвал за първото няколко глави от същата хроника, които непосредствено предшестват историята на еврейката, но нямат нищо общо с нея. Ала тъй като Лопе е страстен и изключително надарен театрал, радостта, която му доставят театралните ефекти, се предава на читателя и зрителя, а безгрижието му ни най-малко не намалява ефекта на пиесата. Неговата „Judia de Toledo“ е силно, многоцветно, патриотично произведение и аз разбирам много добре от какво е бил привлечен Грилпарцер.
	Да, материята прикова вниманието ми и аз бях завладян от нея също като Лопе и Грилпарцер.
	Прочетох източника на Лопе. Това е старата хроника, която съм използвал, за да поставя мото пред всяка част на романа си. Написал я е друг Алфонсо от Кастилия, десети с това име, правнук на нашия Алфонсо, роден седем години след смъртта му. Той разказва за любовта на прадядо си към еврейката с много обич и съчувствие. Изобщо, тази любовна история е занимавала въображението на испанците в течение на столетия. До средата на миналия век са били написани безброй балади, романси, стихотворни епоси, романи, новели и пиеси. Историята има своето място дори в арабската литература, романтици от всички епохи и страни я разказват, всеки по свой начин.
	Доколкото мога да преценя, нито едно от тези произведения не се занимава с историята на страната, в която се разиграват събитията. При това съдбата на влюбените е тясно преплетена с участта на родината им и колкото по-отблизо се занимае наблюдателят с положението в някогашна Испания, толкова по-дълбок смисъл придобива историята на Естер-Рахел и краля.
	Старите испански хроники и балади, които първи са разказали за Алфонсо и еврейката, вярват наивно и безусловно в светостта на войната. Те ми помогнаха да разбера онази рицарска цивилизация, която, макар и отличаваща се с крайно изтънчена куртоазия, все още е дълбоко вкоренена във варварството, да вникна във вътрешния мир на кастилските барони, в достойната им, но кръвожадна смелост, в безмерната им гордост, която безскрупулно разрушава прекрасните градове и страни, създадени от другите. Само който усети завладяващата привлекателна сила на това изпълнено с приключения време, е в състояние да разбере докрай историята за Рахел и крал Алфонсо.
	Намерението ми беше не да обясня това безсмислено геройство, а да съживя блясъка и магията му, но без да скривам пагубността му. Исках да покажа как магията на войната привлича дори хората, които са прозрели колко е гибелна. Рахел чувства колко зло ще причини безумната рицарска смелост на Алфонсо, но продължава да го обича. Тя, знаещата, е неустоимо привлечена от зловещия мъж и аз исках любовта й да изразява онова силно изкушение, което излъчват войните и приключенията и често заслепяват дори разумните и знаещите.
	Исках да противопоставя на рицаря човека на мира. Вярно е, че не е прославен от хрониките и баладите от онази епоха, но той е съществувал. Живее като сянка, свит в някое ъгълче на хрониката, по-ясен е в документите, привилегиите и законите, най-ясно е отразен в книгите на учените и философите. Там са гражданите и селяните, обитателите на зараждащите се градове, които се стремят да противопоставят на необузданите рицари и барони ред и законност. Там са и евреите, които правят всичко за запазването на мира, защото знаят, че ще бъдат първите, които ще загинат между воюващите страни. Там са преди всичко и мислителите, духовници и лаици, Родриге, Муса, Бениамин, които се борят срещу войната с думи и дела. Мъже, които нямат какво да противопоставят на тежковъоръжените рицари, освен тихата смелост на своя дух. Но нима това не е много?
	Обикновено се казва, че нашата цивилизация е изградена върху два основни стълба: идеалът на хуманното образование, създаден от елините и римляните, и еврейско — християнският морален кодекс на Библията. Струва ми се, че в нашата цивилизация живее и друго наследство: страхопочитанието пред геройството, пред рицарството. Прекрасната и вдъхваща страх картина на християнския рицар, нарисувана от Средновековието, все още не е избледняла. Славата на героя, на рицаря, и днес е най-висшата. Великият поет Сервантес е изобразил с много нежна загриженост всичко смешно у рицаря и светът се е смял до насита: но не е бил убеден. Сигурно още от самото начало у всеки рицар е имало частица от Дон Кихот; но светът не е искал и не иска да види това, иска само блясъка на рицарството; все още приемаме рицаря като висше същество и го обсипваме с почести.
	И тъй като завладяващото рицарство на Средновековието все още е злокобно живо, аз съм на мнение, че историята на Рахел и Алфонсо засяга и нас. Теоретиците на онова столетие дълбокомислено разсъждават дали е разрешено да се нападне изпреварващо неприятелят, който може би се готви за атака; размишляват дали е осъдително мирът да бъде заплатен с цената на безброй жертви. Желанието ми беше да съживя хора, които са били заети с подобни мисли. Казах си, че който разкаже наново историята на тези хора, не само пише история, но и осветлява и осмисля проблеми на нашето време.
@	Л. Ф.
