D>
	За истината
D$


E>
	Добре дошли на последното шоу.
	Дано сте си облекли най-хубавите дрехи.
@	„Знакът на времената“, Хари Стайлс
E$


E>
	Татко, какво друго ми остави?
	Татко, какво ще оставиш след себе си за мен?
@	„Още една тухла в стената“, „Пинк Флойд“
E$


>	1.
>	Трей

	_Ден пети, 05:19 ч._
	— Хей, дрисльо, да не си мислиш, че това ти е някакъв шибан хотел?!
	Гласът беше груб, дрезгав. В този час можеше да е ченге, охранител или поредният разгневен собственик на имот. Който и да беше обаче, Трей Стоуфър дори не помръдна под плесенясалата завивка. Понякога, ако човек стоеше достатъчно мирно, те си тръгваха. Понякога се отегчаваха.
	Ритникът се повтори — бърз и силен. Директно в стомаха.
	Трей изпита желание да изкрещи, да сграбчи нападателя за крака и да отвърне на ударите. Не го направи, разбира се. Остана напълно неподвижна.
	— Мамицата ти, на теб говоря!
	Още един ритник, още по-силен от предишния, право в ребрата. Трей не можа да се сдържи и изпъшка. Уви се още по-плътно в одеялото.
	— Имаш ли представа какво ти и твоите приятелчета причинявате на цените на имотите, като се разполагате да живеете тук? Плашите дечурлигата почти до смърт. По-възрастните не смеят да излязат от сградата. Не им се иска да прекрачват боклук като теб по пътя за магазина.
	Аха, ясно. Собственик беше значи.
	Трей беше чувала цялата тази тирада и преди.
	— Знаеш ли какво правя аз в пет сутринта, докато ти си подремваш тук? Докато удобно си се излегнал в нашето преддверие? Току-що приключих десетчасова смяна в „Делфин Бейкъри“. Предната нощ пък изкарах дванайсет часа в оная дяволска дрислива кухня. Трябва да се връщам и да изкарам още десет. Правя го, за да си плащам за това място. Правя го, за да съм полезен. Никога няма да ме видиш да живея на улицата като вас, смотани лайнари такива. Намери си шибана работа! Направи нещо с живота си!
	Когато човек е на четиринайсет, няма къде да се хване на работа. Не и по легален начин във всеки случай. Не и без някаква форма на родителско съгласие, а това определено нямаше как да се случи.
	Трей се подготви за нов удар.
	Вместо това обаче мъжът хвана края на завивката, издърпа я рязко и я захвърли настрани. Тя се приземи в кишава купчина полуразтопен сняг в основата на стълбите.
	Трей потрепери и се сви, готова за поредния ритник.
	— Хей, ама ти си мацка… Ти си просто хлапе — изрече мъжът. Гневът в гласа му изчезна. — Наистина съжалявам. Как се казваш?
	— Трейси — отвърна тя. — Повечето хора ми викат Трей. — Съжали за думите си в мига, в който излетяха от устните й. Прекрасно знаеше какво се случва, когато говориш с някой от тях. Най-добре е да си държиш устата затворена и да останеш невидима.
	Мъжът коленичи до нея. В лявата си ръка държеше хартиена торбичка. Не беше много възрастен — може би към двайсет и пет годишен. Дебело палто. Кестенява коса, подпъхната под плетена тъмносиня шапка. Лешникови очи. Онова, което беше в торбичката, ухаеше прекрасно.
	Той забеляза погледа й.
	— Трей, казвам се Емит. Гладна ли си?
	Тя кимна. Прекрасно осъзнаваше, че и това е грешка. Но наистина беше гладна. Зверски гладна.
	Той бръкна в книжната кесия и извади оттам малко хлебче. От хрупкавата му повърхност се издигна пара и се стопи в мразовития чикагски въздух. За миг Трей забрави за ледения вятър, идващ от езерото, който виеше по улиците.
	Стомахът й изкъркори толкова бурно, че и двамата го чуха.
	Емит откъсна парче от хляба и й го подаде. Тя го погълна на две хапки, почти без да дъвче. Това беше може би най-вкусният хляб, който бе яла.
	— Искаш ли още?
	Трей кимна, макар да знаеше, че не бива.
	Емит издиша шумно. Пресегна се и погали страната й с опакото на показалеца си. Милувката премина от лицето към врата й, приплъзвайки се под яката на пуловера й.
	— Защо не влезеш при мен? Ще ти дам още хляб — колкото можеш да изядеш. Имам и друга храна. Горещ душ. Удобно легло. Аз…
	С две ръце Трей блъсна раменете на мъжа. Както се бе отпуснал на едно коляно пред нея, не беше много стабилен и определено не бе подготвен за удара. Прекатури се назад, торбичката се изхлузи от ръцете му, а главата му се блъсна о металния парапет на стълбището.
	— Малка кучка!!! — изкрещя той.
	Преди още мъжът да се изправи на крака, Трей вече беше скочила. Грабна хартиената кесийка, метна светкавично раницата си на гръб, взе с един скок петте стъпала, подхвана завивката си и хукна надолу по Мърсър стрийт. Надали щеше да я преследва; рядко я гонеха, но все пак…
	— И да не си стъпила повече тук! Ако те мерна, ще повикам ченгетата!
	Когато Трей реши да рискува и се обърна, видя, че Емит се е изправил, събрал си е нещата и тъкмо отваря вратата на сградата. Независимо че беше далеч, момичето си представи топлината на онова преддверие.
	Не забави крачка, докато не стигна до портите на гробището „Роуз Хил“. Беше прекалено рано и затова бяха заключени, но тя бе слабичка и след секунди успя да се промуши през кованата метална решетка, издърпвайки одеялото и раницата си след себе си.
	В Чикаго имаше не един и два приюта за бездомни, но тя вече бе минала по тоя път. По това време всички щяха да са затворени. Заключваха вратите някъде между седем вечерта и полунощ и за нищо на света не те пускаха. Но дори и да не беше така, пак нямаше значение. Щяха да са претъпкани. Понякога опашките пред тях се извиваха още по обед. Никога нямаше достатъчно места. Освен това Трей се чувстваше по-спокойна, когато беше по улиците. Хора като Емит имаше навсякъде, особено в приютите, и единственото по-лошо нещо от това да се натъкнеш на подобен човек на стъпалата на някоя сграда или в задна уличка, на завет от вятъра, беше да си заключен цяла нощ в приют с такъв като него. Понякога и с повече от един. Мъжете от вида „Емит“ имаха обичая да се държат близо един до друг и да ловуват на глутници.
	Трей не се боеше от гробищата. След две години, прекарани по улиците, тя бе преспивала във всяко поне по веднъж. „Роуз Хил“ беше едно от любимите й — заради мавзолеите. За разлика от „Оукланд“ или „Грейсленд“, в „Роуз Хил“ не заключваха мавзолеите през нощта. И въпреки че на теория имаше неколцина пазачи, в студена нощ като тази те със сигурност бяха в стаичката си — играеха карти, гледаха телевизия или дори спяха. Беше ги виждала многократно през прозорците.
	Тя закрачи по Транкуилити Лейн, стъпките й се отпечатваха в прясно навалелия сняг. Не се притесняваше, че оставя диря зад себе си, понеже знаеше, че вятърът ще се погрижи за това. В същото време обаче нямаше смисъл и да рискува излишно, затова, когато стигна върха на хълма, вместо да поеме наляво по Блис Роуд, пресече Транкуилити и се шмугна в малката горичка до Блис.
	Нямаше лампи, но беше почти пълнолуние. Когато стигна до отразяващото лунната светлина езеро, Трей не можа да се сдържи, спря и се загледа. Заледената му повърхност искреше под тънкия слой пресен сняг. Мраморните статуи стояха мълчаливо край водата, а между тях се белееха каменни скамейки. Толкова спокойно място. Толкова тихо.
	Трей не я видя веднага. Момичето стоеше на колене досами водата, с лице, извърнато към езерото. Дълга руса коса се спускаше по гърба му. Приличаше на една от статуите — неподвижно, вперило поглед в ледената повърхност. Кожата му беше изключително бледа, почти бяла, безцветна като бялата му рокля. Краката му бяха боси, нямаше палто, само въпросната бяла рокля от толкова тънка материя, че изглеждаше прозрачна. Ръцете му бяха сключени пред гърдите, сякаш за молитва, а главата му бе кипната на една страна.
	Трей не промълви и думичка, но се приближи. Достатъчно, за да осъзнае, че тънкият слой сняг, който бе покрил всичко наоколо, бе и върху момичето. А когато заобиколи от другата страна, видя, че всъщност не е момиче, а жена. Неестествената белота на непознатата бе нарушена от тънка червена линия, тръгваща под косата й и надолу по лицето й. Друга линия започваше от лявото й око, подобно на стекли се по страните й червени сълзи, а трета — от ъгълчето на устата й, обагрила устните й с цвета на най-ярката роза на света.
	Нещо бе изписано върху челото й.
	Чакай малко, не точно _написано_.
	На снега пред жената имаше сребърен поднос. Такъв, какъвто човек би очаквал да види на вечеря в луксозен ресторант — място, каквото (Трей вече знаеше това със сигурност, нищо че беше само на четиринайсет) никога нямаше да посети.
	Върху подноса се белееха три малки кутийки. Всяка бе завързана здраво с черна лентичка.
	Зад кутийките, опряно на гърдите на жената, бе поставено парче картон с изписани върху него думи. Много приличаше на онези, които Трей бе държала, докато просеше пари за храна по улиците. Само че никога не бе използвала именно тези три думи. Върху табелата бе написано само:
C>
	ТАТКО, ПРОСТИ МИ.
C$
	Трей направи единственото, което можеше. Побягна.


>	2.
>	Пул

	_Ден пети, 05:28 ч._
C>
	Здравей, Сам.
	Предполагам, че си объркан.
	Предполагам, че имаш въпроси.
	Знам, че аз имах. И все още имам. Наистина.
	Въпросите са основата на знанието, ученето, откритията. Любознателното съзнание няма външни стени. Любознателното съзнание представлява огромен склад с неограничена площ. Един дворец на спомени с безкрайно количество стаи и етажи, пълни с красиви лъскави нещица. Понякога обаче съзнанието понася определени щети, някоя стена се срутва, дворецът на спомените има нужда от ремонт, цели стаи се оказват потресаващо занемарени. Твоето съзнание, боя се, спада към въпросната последна категория. Фотографиите около теб, дневниците, с които разполагаш — ето това са ключовете, които ще ти помогнат докато ровиш из останките и изграждаш мястото наново.
	Може да разчиташ на мен, Сам.
	До теб съм — както винаги.
	Простил съм ти, Сам. Вероятно и другите ще ти простят. Ти не си вече същият. Превърна се в нещо много повече.
@	Ансън
C$
	— Ще ми кажеш ли какво точно гледам в момента? — измърмори специален агент Франк Пул, като остави разпечатката. Затвори очи и притисна с длани слепоочията си. Страдаше от най-ужасяващото главоболие на света. Опита се да дремне по време на полета от Ню Орлиънс, но се оказа невъзможно. Сателитният телефон звънеше непрекъснато. Полевият офис на ФБР в Ню Орлиънс все още ровеше из кантората на Сара Уернър и апартамента й, който се намираше над него. Само преди девет часа Пул бе открил тялото на адвокатката върху дивана. Помътнелите и очи се взираха в него, разлагащите се останки от вечерята й лежаха в скута й, а в средата на челото й се мъдреше малка черна дупка от куршум. Съдебният лекар бе установил, че е мъртва от седмици — доста повече, отколкото Пул първоначално бе предполагал. Мъртвата бе идентифицирана като Сара Уернър, което значеше, че жената, с която бяха засичали детектив Сам Портър през изминалите дни и която твърдеше, че е Сара Уернър, в действителност е била измамничка. Портър и фалшивата адвокатка бяха организирали бягството на затворничка от местния затвор и я бяха транспортирали чак в Чикаго.
	Освен федералните от Ню Орлиънс, и партньорът на Портър подпали сателитния телефон на Пул. Бяха открили Портър в „Гийон“ — изоставен хотел в Чикаго. Затворничката, на която бе помогнал да избяга, била в лобито — застреляна. Портър седял вцепенен в стая на четвъртия етаж, а около него имало разпръснати безброй снимки, които изобразявали самия него в компанията на прочутия сериен убиец Ансън Бишъп, или Убиеца „Четирите маймуни“, купчина тетрадки и лаптоп с писмото, което Пул прочете от разпечатката, отворено на екрана.
	От това, което му бяха казали, излизаше, че чикагската полиция е успяла да свърже лаптопа с поредица странни убийства през последните дни — няколко момичета, удавяни и съживявани отново и отново, докато телата им най-накрая се предали, както и възрастни, убити по най-различни начини, всички обединявани от медицинските грижи за човек на име Пол Ъпчърч, който в момента се намираше в хирургията на болница „Строджър“.
	В почивките между разговорите с офиса на ФБР в Ню Орлиънс и с детектив Наш Пул говореше с детектив Клеър Нортън, която беше в болницата и се опитваше да се справи с някаква епидемия, избухнала благодарение на Бишъп, Ъпчърч и вероятно още някой.
	Единственият човек, който не му беше звъннал по сателитния телефон, беше прекият му началник, специален агент Хърлес. Пул знаеше, че обаждането рано или късно ще дойде и, мамка му, нямаше да е зле тогава да разполага с някакъв отговор.
	— Нека да говоря с него — обади се детектив Наш зад гърба му.
	— Няма начин! — Пул продължаваше да притиска главата си с длани.
	От другата страна на еднопосочното стъкло Портър се бе отпуснал на металния стол, а тялото му лежеше изгърбено върху масата, също метална. Не му бяха сложили белезници. Пул вече започваше да се съмнява в правилността на това решение.
	— С мен ще говори — настоя Наш.
	Портър не бе промълвил и думица, откакто бе тук.
	— Сам не е лош човек. Не е част от всичко това.
	— Вътре е, и то до ушите.
	— Не е вярно.
	— Жената, на която е помогнал да избяга от затвора, е открита мъртва, с огнестрелна рана от пистолета, който са намерили до него. Навсякъде по ръцете си има барутен нагар. Не е направил опит да скрие оръжието или да избяга. Просто е седял там и е чакал да дойдат да го арестуват.
	— Не знаем със сигурност дали я е убил.
	— Не е и отрекъл — контрира Пул.
	— Не би я убил, освен при самоотбрана.
	Пул не му обърна внимание.
	— Обадил се е на детектив Нортън в болница „Строджър“ и й е предоставил информация, с която няма как да разполага, освен ако не е замесен. Като например че Ъпчърч има глиобластома. И откъде е научил името на Ъпчърч? Знаел е и за двете момичета. Няма как да са му известни подобни подробности, ако е чист.
	— Според Клеър, Бишъп му е казал, знаеш това.
	— „Бишъп му е казал…“ — повтори раздразнено Пул. — Бишъп му е казал, че е инжектирал двете изчезнали момичета с вируса ТОРС. След което ги е оставил в онази болница с Ъпчърч като някакъв троянски кон.
	Пул все още се мъчеше да си изясни тази част. Кейти Куигли и Лариса Бийл — и двете обявени за изчезнали, и двете открити в къщата на Ъпчърч. Портър твърдеше, че са инжектирани с някакъв модифициран щам на вируса ТОРС. Цялата болница в момента беше под карантина и правеха кръвни проби, за да установят дали това е истина, или не. В най-добрия случай беше някаква гадна шегичка. В най-лошия…
	— Бишъп го разиграва — продължи Пул. — Това е напълно в стила му.
	— Казал е на Клеър, че се е осрал. Казал й е, че съжалява. Невинен човек няма да изрече подобни неща.
	— Да, ама виновният човек бяга. Не седи в стая и не чака ченгетата да дойдат и да го заловят. Виновният прикрива следите си и изчезва.
	— Откраднал е веществени доказателства — възрази Пул. — Не се е подчинил на заповедите. Отишъл е до Ню Орлиънс, измъкнал е от затвора жена, открита мъртва малко след това. Още един мъртвец се появява тук. Именно затова не трябва да разговаряш с него: прекалено си близо, за да видиш как стоят нещата наистина. Забрави, че ти е партньор. Забрави, че ти е приятел. Виж доказателствата. Погледни на него като на заподозрян. Докато не си в състояние да постъпиш така, няма как да си обективен. А ако не си обективен, се превръщаш в част от проблема.
	Пул взе разпечатката и прочете текста отново.
	— Къде е лаптопът сега?
	— Горе, в компютърния отдел.
	— Обади им се и им кажи да го опаковат като веществено доказателство — нареди Пул. — Не искам твоите хора да се докосват до него. Целият ти екип е компрометиран. В лабораторията на ФБР ще го разглобят на парченца и ще анализират данните. А какво става със снимките и тетрадките, които са намерили в стаята заедно с него?
	Наш не каза нищо.
	— Не ме карай да повтарям.
	— Снимките все още са си в хотел „Гийон“, стая 405 — отвърна Наш. — Накарах да фотографират цялата стая и да я запечатат. Имам един униформен, който наблюдава етажа, още двама са до сградата. Тетрадките са тук и лично съм ги предал в хранилището за веществени доказателства.
	— Остави всичко така, както си е. Оттук нататък не искам твоите хора да пипат нищо.
	Наш не отговори.
	Пул се изправи. От това движение главата му запулсира, сякаш от едната страна на черепа му до другата бяха метнали топка за боулинг, която размазваше всичко по пътя си. Той отново разтри слепоочията си.
	— Виж, в момента ти правя услуга. Каквото и да се случва със Сам, ако това стигне до съда, по-добре е ти и момчетата ти да стоите настрана. Който и да е адвокат, стига да не е безкрайно некадърен, ще разпердушини това дело, ако не се оттеглите. Ще започнат със Сам, после ще се заемат с теб, с Клеър, Клозовски, всичко, до което сте се докоснали. Оттук насетне ти си само наблюдател. Всички вие сте само наблюдатели. Другото е равносилно на професионално самоубийство.
	— Не изоставям приятелите си!
	— Но понякога те изоставят теб.
	Пул се приближи до вратата на стаята за разпити, отвори я и влезе. Металното изщракване на затварящата се брава бе един от най-силните звуци, които бе чувал.


>	3.
>	Клеър

	_Ден пети, 05:36 ч._
	Клеър кихна.
	— Да ме шибат — промърмори Клозовски, който я наблюдаваше от другия край на техния временен офис — едновремешна изпитна зала в болница „Джон Х. Строджър Джуниър“.
	— Мисля, че общоприетата реакция на това е „Наздраве“ — отвърна Клеър, преди да си издуха носа.
	— Кожата ми лепне. Гърлото ми е пресъхнало. Цялото тяло ме боли — каза Клозовски. — Знаеш ли какво ни чака? Отначало ще дойде диарията. Няма нищо по-лошо от това да сереш, лишен от удобствата на собствения си дом. След това вътрешните ни органи ще се сварят и ще се превърнат в каша. Очите ни също. И двамата ще си отидем от този свят като локва помия. Не предвиждах да си замина така. Когато постъпвах в полицията, мислех, че ще загина в епичностна престрелка или при нападение, или при някаква акция на спецчастите. Не и по този начин обаче.
	— Първо, няма такава дума като „епичностна“ — отбеляза Клеър. — Второ, ти си в IT отдела. Нищо от изброеното не се случва на „отряда на зубърите“. По-вероятно е да умреш от порязване с хартия.
	Тя смачка носната кърпичка и я хвърли в кошчето под масата, все още отрупана с медицинските картони на Ъпчърч.
	— А и обърка симптомите, между другото — продължи тя. — Това, което описа, е Ебола. От ТОРС няма да ти се сварят вътрешните органи.
	— Иха, малките радости в живота… предполагам…
	Клеър кимна към лаптопа на Клозовски.
	— Имаш ли общия сбор?
	— Не искаш да знаеш.
	— Искам.
	— Двайсет и три.
	Клеър се оживи.
	— Хм, не са толкова много, колкото си мислех. Можеше да е и по-зле.
	Клозовски размаха пръст:
	— Идентифицирахме двайсет и три потенциални жертви от досието на Ъпчърч и ги докарахме тук заедно със семействата им. Ако добавим съпругите/съпрузите и децата, общата бройка нараства на осемдесет и седем.
	— Ох, мамка му… — въздъхна Клеър.
	Веднага щом разбраха, че Ъпчърч заедно с партньора си убива хора, виновни за провала на лечението му, Клеър събра всички и ги доведе в болницата, предполагайки, че това е единственото място, където толкова голяма група хора могат да бъдат държани в безопасност. Именно на това бяха разчитали Ъпчърч и партньорът му — бяха заразили последните две жертви (Лариса Бийл и Кейти Куигли) с опасен патоген, понеже знаеха, че момичетата ще бъдат докарани тук, в най-близката болница.
	Само за няколко часа девойките бяха успели да заразят не само хората, които Ъпчърч искаше да види мъртви, но и всички останали в болницата. Включително Клеър Нортън и Едуин Клозовски.
	Портър й се бе обадил, за да й каже всичко това и да й обясни, че патогенът е ТОРС, а партньорът на Ъпчърч — Ансън Бишъп. Цялата болница незабавно бе поставена под карантина. По протокол бяха уведомили Агенцията за контрол и превенция на заболяванията, откъдето реагираха незабавно и изпратиха спешен екип от местния си офис на летище „О’Хеър“. Екипът пристигна след двайсет и седем минути. Клоз засече времето. Докато чакаше, четири пъти си измери температурата.
	Клеър все още се мъчеше да съзре някакъв смисъл в последния си разговор с Портър.
	Човекът, който й се обади, не звучеше като онзи, когото тя познаваше.
	Звучеше победен. Пречупен.
	Сам Портър знаеше неща, които не би трябвало да знае.
	Когато Наш със специалния отряд щурмуваха къщата на Ъпчърч, откриха Ъпчърч в спалня, обзаведена за малко момиченце, на горния етаж. Малко момиченце обаче нямаше; само манекен, облечен в детски дрехи, а около него — разпръснати плюшени играчки и рисунки. Оказа се, че момичето не е нищо друго, освен герой в комикс, който Ъпчърч бе създал. Ъпчърч се предаде. В мазето откриха Лариса Бийл, дрогирана и в безсъзнание. По-късно научиха, че е погълнала натрошено стъкло. Отначало мислеха, че Ъпчърч я е накарал да го стори, но се оказа, че е било по нейна инициатива — за да му попречи да я използва, както бе постъпил с другите. В писмените си показания Лариса обясни, че Ъпчърч е давел момичетата, докато умрат, след което ги е съживявал, за да научи по свой извратен начин дали има живот след смъртта. В мига, в който погълнала стъклото, вече била повредена и не ставала за „опитно зайче“.
	Клеър не можеше да си представи дали тя самата би могла да вземе подобно решение. Силата, която Лариса Бийл бе демонстрирала, като не бе позволила подобен луд човек да се разпорежда със съдбата й и я бе взела в свои ръце, бе невероятна. В момента младата жена се възстановяваше след операцията, при която лекарите бяха премахнали стъклото и бяха оправили пораженията върху гърлото, гласните струни и стомаха. Очакваха да се възстанови след нараняванията, получени в къщата на Ъпчърч, но се бяха проявили симптомите на заразяването с вируса, инжектиран от Ансън Бишъп в увреденото й тяло. Дали щеше да се оправи, предстоеше да се разбере.
	В кухнята в дома на Ъпчърч бяха открили Кейти Куигли, в безсъзнание, просната върху масата. В ръката си държеше малка бяла кутийка, пристегната с черна лентичка — „подписа“ на Ансън Бишъп. В кутийката намериха ключ за шкафче в болница „Строджър“. В шкафчето бяха медицинските картони на Пол Ъпчърч, както и една ябълка със забита в нея спринцовка. Според Портър в спринцовката имало чиста проба от въпросния патоген. Бишъп му казал, че ако Ъпчърч умре, ще разпространи патогена в по-голямо количество в друга част на града.
	„И Снежанка опитала ябълката“, бе казал Портър.
	Пол Ъпчърч, който в момента бе в операционната, след като бе припаднал в ареста, страдаше от глиобластома. Рак на мозъка, четвърти стадий. Портър бе казал на Клеър да открие човек на име д-р Райън Бейър, неврохирург в болницата „Джон Хопкинс“. Беше натоварила Клозовски с това — той го откри за няма и пет минути. Клеър се свърза с Франк Пул от ФБР и той уреди д-р Бейър да бъде докаран в Чикаго от Балтимор с един от самолетите на Бюрото. Самолетът излетя от международно летище „Търгууд Маршал“ малко след полунощ и кацна на „О’Хеър“ в 02:21 часа. Оттам д-р Бейър бе ескортиран с полиция до болница „Строджър“, където го преведоха покрай заразените с патогена и го вкараха в операционна на третия етаж, където вече го чакаше Ъпчърч, подготвен за операция от местен екип. Ъпчърч и Бишъп бяха убивали нееднократно, понеже смятаха, че Пол не е получил необходимите медицински грижи, за да бъде излекуван. За добро или зло това се бе оказало достатъчно, за да го изведе в самото начало на доста дълъг списък пациенти — в момента едно от най-големите светила в областта ровичкаше из главата му.
	Някой почука на тяхната врата.
	Сю Мифлин, една от санитарките, надникна в стаята.
	— Детектив? Д-р Бейър излезе от операционната. Иска да поговорите.


>	4.
>	Пул

	_Ден пети, 05:38 ч._
	Детектив Сам Портър от чикагската полиция не вдигна глава, когато Пул влезе в стаята за разпити. Изобщо не отбеляза присъствието му. Седеше спокоен, невъзмутим, без да обръща внимание на ставащото наоколо, устните му мърдаха беззвучно. Очите му бяха впити в ръцете. Пръстите му потрепваха, но движенията бяха неволни. Пул си помисли за миговете, когато човек заспива — тъкмо с такива спазми и конвулсии тялото се отърваше от последните остатъци будно съзнание. Портър обаче далеч не се канеше да заспива. Очите му бяха пронизващи като на наркоман, току-що изшмъркал трета „линия“ кокаин. Свръхчувствителни, спазматични, като на бясно куче, но пресметливи. Зад тях — съзнание, в което препускат сложни разсъждения, безсмислени за всички останали.
	Пул не познаваше кой знае колко добре Сам Портър (както и останалата част от първоначалния екип, който разследваше У4М), но за сметка на това разбираше от хора. Гордееше се със способността си да прецени, когото и да е само с един поглед — да разбере скритите му мотивации и страхове, интелекта и опасенията му. Когато за пръв път срещна детектив Портър, инстинктите му подсказаха, че пред него стои едно добро ченге. Пул вярваше, че Портър действително копнее да залови Убиеца „Четирите Маймуни“ и да го тикне зад решетките. Прецени Портър като умен, улегнал член на правораздавателната система, уважаван и обожаван от подчинените си. Именно такъв тип човек, какъвто Пул се стремеше да бъде всеки ден, откакто бе сложил значката. Въпреки че Портър не бе казал кой знае колко, откак се познаваха, Пул беше убеден, че човекът срещу него си разбира от работата. Не изпада в необосновани предположения, а следва доказателствата. Пука му за жертвите и се бори за паметта им. Търси справедливост за онези, които вече не бяха между живите.
	Онзи детектив Сам Портър, когото Франк Пул познаваше, беше праведен човек.
	Човекът, който седеше в стаята за разпити, не беше онзи Сам Портър.
	Беше празна черупка.
	Пречупен човек.
	Намачканите му дрехи смърдяха на пот и мръсотия. Не беше се бръснал от дни. Очите му, които потрепваха спазматично, бяха кървясали, потънали в дълбоки тъмни торбички, тежки от недоспиването.
	Пул седна на стола срещу Портър, сложи ръце върху масата и преплете пръсти.
	— Сам?
	Портър продължи да се взира в собствените си ръце, а устните му продължаваха безмълвния разговор, който само той можеше да чуе.
	Пул щракна с пръсти.
	Нищо.
	— Чуваш ли ме, Сам?
	Нищо.
	Пул вдигна дясната си ръка и я стовари с отворена длан върху масата с всичката сила, на която бе способен.
	По дяволите, това болеше!
	Портър вдигна очи.
	— Франк.
	Изрече името на Пул не като въпрос, не като своего рода разпознаване, а сякаш съобщаваше факт. Името излезе от устата му като слаб дъх, все едно не бе произнесено.
	— Трябва да поговорим, Сам.
	Портър се облегна назад и отново сведе очи към ръцете си.
	— Искам да говоря със Сара Уернър.
	— Тя е мъртва.
	Портър вдигна глава:
	— Какво?
	— Убита е с един-единствен изстрел в главата преди най-малко три седмици. Открих я седнала на дивана в апартамента й в Ню Орлиънс.
	Портър поклати глава:
	— Не нея. Другата. Другата Сара Уернър.
	— Кажи ми къде да я открия и ще ти я доведа.
	Портър мълчеше.
	— Знаеше ли, че е убила истинската Сара Уернър?
	— Не знаем със сигурност.
	Като се опираха на предполагаемото време на смъртта, бяха убедени, че Портър все още е бил в Чикаго, когато истинската Сара Уернър е била убита. За останалото Портър бе прав. Освен че си бе присвоила самоличността й, нямаха никакви доказателства, че е убила другата жена.
	— Твоята Сара Уернър, фалшивата… знаеш ли коя е? — попита Пул.
	— А ти знаеш ли?
	— Знам, че с твоя помощ е помогнала на една жена да избяга от затвора в Ню Орлиънс. Жена, която се предполага, че е майката на Ансън Бишъп — У4М. Знам, че двамата сте превозили бегълката, като сте прекосили безброй щатски граници, и сте я върнали в Чикаго. Знам, че въпросната жена е била убита миналата нощ в хотел „Гийон“ с пистолет, който не след дълго е открит у теб. Знам, че в момента е на свобода, и знам, че си нямал време или желание да измиеш остатъците от нагар по ръцете си, преди специалният отряд да се появи. — Пул въздъхна. — Знам достатъчно. А сега защо не ми кажеш онова, което не знам?
	— Тя е майка на Бишъп — каза тихо Портър.
	— Мъртвата ли? Нали точно това казах.
	— Не мъртвата. Онази, която беше с мен. Другата Сара Уернър. Фалшивата Сара Уернър. Точно преди да си тръгнат с Бишъп, точно след като тя застреля затворничката, те ми казаха, че тя е майката на Бишъп.
	— Вярваш ли им? След всичко, на което те подложи той?
	Очите на Портър се сведоха към ръцете му, които продължаваха да се държат така, сякаш не могат да си намерят място.
	— Трябва да прочета дневниците. Всички дневници. Всичко, което той е оставил в онази стая. Всичко е там. Всичко, което ни е необходимо. Всички отговори. Всичко е там. Всичко е там.
	— Сам, говориш несвързано. Трябва ти почивка.
	Портър вдигна поглед и се приведе напред:
	— Трябва да прочета тези дневници.
	Пул поклати глава:
	— Няма начин.
	— Отговорите са в онези дневници.
	— Мисля, че тия дневници са пълни лайна — отсече Пул.
	— Открих езерото. Къщата. И ти видя всичко, нали? Бил си там. Знам, че си бил там. Те са истински. — Гласът му се понижи съучастнически: — Има едно кърваво петно в мазето, точно там, където той каза, че ще има. Там, където е умрял Картър.
	— Да поговорим за това, Сам. Това ли е първият път, когато си ходил в Симпсънвил, Южна Каролина? На Дженкинс Кроул Роуд 12?
	Портър го изгледа недоумяващо.
	— Какво? Да, разбира се. Защо?
	— Когато пристигнах в Симпсънвил, заедно с местния шериф разгледахме документациите на недвижимите имущества. Името ти е върху нотариалния акт.
	Портър сякаш не го чу.
	— Откри ли Картър в езерото? — попита.
	— Извадихме шест тела. Пет цели тела плюс още едно накълцано на парчета, в чували за боклук.
	— Картър — каза Портър меко.
	— Нотариалният акт, Сам. Защо е на твое име?
	Портър отново се взираше в ръката си. Устните му се движеха беззвучно.
	— Сам?
	Главата му се вдигна светкавично.
	— Какво?
	— Защо името ти е върху нотариалния акт за къщата на Дженкинс Кроул Роуд 12?
	Портър махна с ръка:
	— О, сто процента дело на Бишъп. Фалшифицирал го е, подправил го е, подменил го е… няма значение. Той го е направил и няма значение. — Отново се облегна на стола, върху устните му изгряваше крива усмивка. — Открил си Картър. _Ти си открил Картър._ Мамка му, ти си открил Картър!
	Пул се вгледа в ръцете на детектива, които продължаваха да потръпват конвулсивно.
	— Не си добре. Сам. Трябва да си починеш.
	Портър стовари с трясък длани върху масата и се наведе напред:
	— Трябва да прочета дневниците!
	— Кои са останалите пет тела, които извадихме от езерото?
	— Нямам представа!
	— Мястото е твоя собственост.
	Портър отвори уста, за да отговори, после отново потъна в мълчание. Очите му се върнаха към разглеждането на ръцете. Преплете пръсти, след което ги раздели.
	— Бишъп е. Това е неговият специалитет. Той непрекъснато лъже.
	— Ако е истина, защо вярваш на дневниците? — попита Пул. — Ако на Бишъп не трябва да му се има доверие, защо ти пука какво пише там?
	Портър го погледна с надежда.
	— Къде са те сега? Още ли са в хотел „Гийон“?
	— Зададох ти въпрос, Сам.
	— Имената на мъртвите, за които толкова много си се зачудил, са в тези дневници.
	— Няма как да си сигурен.
	Портър се наведе още по-напред. В ъгълчето на устата му блестеше тънка струйка слюнка.
	— Знаем, че е истина, понеже намери Картър именно там, където той каза, че го е захвърлил. Знаем, че е истина, понеже в мазето има петно кръв и има катинар на фризера. Той иска да знаем какво се е случило. Останалото — като например името ми върху нотариалния акт — с просто прах в очите, говната, през които трябва да погледнеш, за да прозреш!
	Пул се облегна назад в стола си, като нито за миг не изпускаше от очи човека срещу него. Този път Портър отвърна на погледа му и промълви.
	— „Казваше се Роуз Финики и заслужаваше да умре, заслужаваше да умре сто пъти — изобщо не беше чиста“.
	— Моля?!
	— Това ми каза Бишъп веднага след като я застреля в главата.
	— Жената, която открихме в лобито на хотел „Гийон“?
	Портър кимна.
	— Другата жена — жената, която мислех, че е Сара Уернър — тя е майката на Бишъп. Той ме използва, за да докарам и двете до Чикаго. Каза ми, че имал бомба.
	— Имаш остатъци от барутен нагар по ръцете от онова оръжие.
	— Измъкнах пистолета от ръцете му и стрелях предупредително. Не съм я застрелял аз. Той я уби.
	— Ако пистолетът е бил у теб, защо си оставил да се измъкнат и двамата? Защо не ги арестува?
	— Знаеш защо.
	— Заради онова, което каза на Клеър?
	Портър кимна.
	— Инжектирал е двете момичета с вируса на ТОРС и е оставил образец в болницата, за да докаже, че не ни лъже. Каза ми, че имал още от патогена, и ако не ги оставя да си тръгнат, се е уговорил с някого да разпространи вируса. Не биваше да рискувам — можеше да казва истината. Налагаше се да ги оставя да избягат. Каза ми, че трябва да позвъня от стая 405. Каза, че там ще има още доказателства.
	— И ти го послуша?
	— Имах ли избор?
	На Пул му се искаше да му каже, че е разполагал с много възможности. Бе правил избори многократно още от първия миг, в който бе поел делото, та чак до настоящия момент, и постоянно продължаваше да минава през грешната врата. Погледът му върху нещата беше толкова замъглен, че все едно бе сляп. Не стига, че заешката дупка бе потресаващо дълбока, ами на всичкото отгоре Портър и Бишъп се редуваха да копаят още и още.
	— Има и нещо друго. Нещо, което трябва да знаеш. — Светлината в очите на Портър примижа, подобно на електрическа крушка при спад на напрежението. Той примижа, след което отново фокусира погледа си върху Пул. — Някои части от дневниците са истина: къщите, езерото, семейство Картър… мисля, че тези неща са верни. Други обаче не са. Сега го виждам. Нещо в ритъма на писането. В избора на думи. Оставил е следи. Мисля, че мога да открия разликата. Мога да прозра евтините му номера. Ти също, нали?
	Пул се дразнеше все повече с всяка изминала минута.
	— Тези дневници са само за отвличане на вниманието!
	— Не! — Думата се изтръгна от устата на Портър явно доста по-гръмко, отколкото бе планирал, понеже при звука й той се сви обратно на стола. — Не, тези дневници са ключът към всичко. Просто трябва да разгадаем този пъзел.
	— Единственото, което трябва да направя, е да хвана убиеца.
	— Убийците — поправи го Портър.
	— Какво?!
	— Точно преди да ме зарежат в онзи хотел, майката на Бишъп каза: „Защо си казал на този мил човек, че баща ти е мъртъв?“ Говореше за дневника. — Портър отново се наведе напред. — Схващаш ли? Вече го виждам ясно. Думите направо ми крещят от страниците, фалшът и истината — сякаш са напечатани с различен цвят, толкова ясно ги виждам. Ти огледа тялото на Либи Макинли — не мисля, че Бишъп я е убил. Мисля, че се е опитал да я защити. Ако не е бил Бишъп… — Пръстите му отново затрепериха, все едно плетеше или месеше невидимо тесто. — Всичките са убийци — майка му, баща му и Бишъп — и мисля, че и тримата в момента са в Чикаго. Тримата приключват нещо, което е започнало преди много години, нещо, което води началото си от детството на Бишъп. Нещо, скрито в тези дневници. Нещо истинско, покрито с купища лъжи. — Той закима и се усмихна. — Нещо, което вече виждам. — Погледна към Пул: — Трябва да ми се довериш.
	Пул се взря в него. Секундите зацъкаха една след друга.
	— Някой хора мислят, че ти си бащата на Ансън Бишъп.
	Слюнката продължаваше да се точи от устата на Портър и капеше върху металната повърхност на масата, образувайки малка локвичка. Той обърса устни и погледна Пул право в очите:
	— А ти какво мислиш?
	— Мисля, че доказателствата в стаята ти в хотел „Гийон“ са доста убедителни.
	Портър се изкиска:
	— Снимките ли? Стига, де, знаеш колко лесно могат да бъдат фалшифицирани.
	— Някои от тези снимки са на повече от двайсет години — отвърна Пул. — Дори и да искаше да ги фалшифицира, откъде Бишъп ще намери двайсетгодишни твои фотографии, за да работи с тях? Откога го познаваш. Сам?
	— По-малко от половин година — отговори Портър. — Срещнах го в същия ден, в който и Наш — онази злополука с автобуса, когато се преструваше, че работи за чикагската полиция. Подложи ме на детектор на лъжата, ако това ще те успокои — не ми пука. Нямам какво да крия. Снимките не са по-различни от нотариалния акт — просто се опитва да те заблуди, за да не съзреш истината.
	— Истината, която само ти виждаш — в дневниците му.
	Портър не отговори нищо. Съзнанието му отново се бе отнесло някъде.
	Пул се опита да не позволи разочарованието да се изпише върху лицето му.
	— Коя е Роуз Финики?
	— Трябва да ми позволиш да изчета дневниците. Знаеш, че не би ги оставил, ако не са важни. Най-малкото би трябвало да осъзнаваш това.
	— Ще накарам хората ми да ги прегледат.
	— Нямаме време за това. Хората ти не знаят какво точно да търсят. Не могат да прозрат истината, зарината от всичките лайна. Аз познавам Бишъп.
	— Наистина ли? — контрира Пул. — И колко добре го познаваш?
	Някой почука по стъклото. Тежък юмрук. Два бързи удара.
	Пул остана безмълвен за момент, очите му не се отделиха от Портър. Детективът също не отмести поглед. Пул не можеше да го разчете. Искаше му се, но не можеше. Дори Портър да лъжеше, езикът на тялото му не го издаваше. Очевидно вярваше на всичко, което казва.
	_Това обаче не означава, че е истина_, напомни си Пул.
	Той се изправи и отиде до вратата.
	Зад него Портър се обади:
	— Не можеш да го заловиш без мен. Не можеш да заловиш никой от тях.


>	5.
>	Клеър

	_Ден пети, 05:43 ч._
	Клеър се вгледа в медицинската сестра, която стоеше на прага на офиса им. Жената бе на смяна от мига, в който бяха пристигнали, и не изглеждаше по-добре от останалите — кървясали очи, тъмни торбички, приведен гръб. Не си беше позволила да намали темпото обаче. Клеър се съмняваше дали изобщо е излизала в почивка.
	— Докторът е на втора линия — кимна сестрата към телефона на стената.
	Клеър й благодари и се изправи. Тялото й изскърца като стария метален стол, който от няколко часа насам бе станал неин втори дом.
	Всичко я болеше.
	Костите. Гърлото. Дори очите й пулсираха. Носът й се бе превърнал във фабрика за сополи. Постоянно й беше студено и не можеше да се стопли.
	Клоз я наблюдаваше изтощено от собственото си ъгълче на стаята. И той видимо не бе в по-добра форма.
	Тя отиде до телефона, вдигна слушалката и натисна светещия бутон.
	— Детектив Нортън слуша.
	— Детектив? Здравейте, аз съм д-р Бейър.
	Заради карантината все още не се бе срещала лично с него. Каза си, че най-вероятно на живо прилича на кръстоска между Джордж Клуни, Патрик Демпси и онзи сладур от „Смешно отделение“, понеже я караше да се усмихва, а тя наистина имаше нужда от нещо, което да върне усмивката на лицето й. Гласът му беше нисък, дрезгав, сякаш драскаха песъчинки. Гласът на човек, който е прекарал живота си във внимателно обмисляне на думите си, преди да заговори.
	Той се прокашля и й съобщи именно онова, което тя искаше да чуе:
	— Това е безнадежден случай. Знаете го, нали? Няма как този човек да бъде спасен.
	Клеър хвърли бърз поглед през рамо към Клоз. Той беше спрял да се занимава с неговите си компютърни неща и я наблюдаваше. Тя притисна слушалката към ухото си и понижи глас:
	— Ако този човек умре, Ансън Бишъп ще разпространи ТОРС някъде из града. Хиляди хора ще бъдат застрашени!
	— Това по никакъв начин не променя фактите, детектив. Този човек е в последен стадий на глиобластома. Огромна част от мозъка му е поразена от твърде агресивен тумор. Премахнах тона, което можах, но е просто невъзможно да поправим нанесените от него щети. Честно казано, учуден съм, че този мъж все още е жив. Освен че е причинил загуба на паметта и на двигателните функции, ракът е навлязъл и в задния париетален кортекс, както и в първичния моторен кортекс. След операцията най-малкото ще му е нужно командно дишане. Забелязахме аномалии в сърдечния му ритъм, а имам основания да предположа, че и зрението му е нарушено. Качеството му на живот…
	Клеър притвори очи, докато докторът продължаваше да дудне.
	— Казаха ни, че вие можете да го спасите, че разполагате с някакво лечение…
	— Изследванията ми в „Джон Хопкинс“ са съсредоточени върху фокусираната ултразвукова терапия — прекъсна я д-р Бейър. — Неинвазивна процедура за третиране на глиобластомата… но сме още в много ранни етапи на клинични експерименти. Ако ми го бяха докарали преди няколко години, може би щях да успея да му помогна, но сега? Болестта е прогресирала твърде много. Няма известно лечение оттук нататък. Прекалено сме закъснели.
	— Какво друго може да направите?
	— Нищо, което вече да не е било правено. Мога да го позакрепя, да му осигуря минимален комфорт и да чакаме да се случи неизбежното. В текущото му състояние бих се изненадал, ако изкара повече от ден-два.
	Клеър хвърли поглед към Клоз. В очите му се четеше надежда. Тя се извърна и заговори отново:
	— Искам да съобщите на медиите, че резултатът от операцията на Пол Ъпчърч е бил по-добър, отколкото сте очаквали. Че е стабилизиран. И че планирате да го закарате в „Джон Хопкинс“, за да продължите лечението, в мига, в който състоянието му позволи да бъде местен. Трябва да ги убедите, че сте обнадежден.
	Д-р Бейър не отговори.
	Клеър хвърли поглед към часовника си.
	— Докторе, Ансън Бишъп все още е някъде навън на свобода. Трябва да го накараме да вярва, че правим всичко по силите си, че Ъпчърч получава лечението, за което той настоя. Не е нужно да навлизате в подробности — позовете се на лекарската тайна или кажете, че нямате достатъчно информация — просто трябва да ги оставите с такова впечатление.
	— Детектив, аз имам отговорности към пациента си, репутация…
	— Вашите действия могат да спасят хиляди хора. Този човек — Пол Ъпчърч — отвлече и уби няколко момичета. Две от неговите жертви са тук, в тази болница, и се борят за живота си. Когато той умре, никой няма да танцува на гроба му по-щастливо от мен, но засега обществеността трябва да е убедена — _Ансън Бишъп трябва да е убеден_, — че прогнозата е повече от положителна. Поне засега.
	Докторът мълча доста дълго.
	— Трябва да си помисля, детектив. А вероятно и да се консултирам с адвоката си. Ами ако Бишъп има човек някъде в тази болница, който му докладва за действията ни? Не познавам лично никой от хората, които бяха в операционната с мен. Моят екип е в Балтимор, в „Хопкинс“.
	Клеър въздъхна и зарови пръсти в заплетената си коса.
	— Аз обаче съм закотвена за тази стая. Трябва да говорите и с тях. Да им обясните какво е заложено на карта в тази ситуация.
	— Искате твърде много, детектив.
	— Ще го направите ли?
	— Ще ви се обадя пак.
	Той затвори, преди тя да каже и дума. Клеър постоя известно време неподвижна, след което окачи слушалката.
	— Е, как е той? — попита Клоз.
	— Направо страхотно.
	Преди Клоз да отвори уста, някой почука на вратата. Клеър надникна през стъклото и позна Джаред Малтби от Агенцията за контрол на заболяванията. Не изглеждаше никак щастлив.


>	6.
>	Пул

	_Ден пети, 05:48 ч._
	От мига, в който Пул влезе при Портър, броят на хората, които наблюдаваха случващото се в стаята за разпити, се бе увеличил с двама. Освен Наш там се бе появил и капитан Хенри Далтън, както и още някой, когото Пул не познаваше.
	Въпреки че Далтън беше с петнайсетина сантиметра по-нисък от Пул, от него се излъчваше някаква властност, която го караше да изглежда значително по-висок, отколкото бе. Независимо от факта, че беше пет сутринта, капитанът вече бе гладко избръснат, свеж и току-що изкъпан. Точно сега Пул би убил за горещ душ.
	— Не можете да го задържите — започна Далтън, пропускайки любезностите.
	— На бас, че мога.
	— Ако медиите надушат, че сте го тикнали в ареста, ще го разпънат на кръст.
	— Предполагам, че вече са ви осведомили, капитане. Този човек сам се е разпънал на кръст. Не само че е заподозрян за убийството в хотел „Гийон“, ами е издирван и за измъкването на жена, която понастоящем е мъртва, от затвора в Ню Орлиънс и прекарването й през дузина щатски граници. Не се е подчинил на заповедите ви и е напуснал Чикаго заради намерение за някакъв вид саморазправа с Бишъп. Шансът да напусне страната, ако го освободим сега, е огромен. Затова няма да ходи никъде. И изобщо не ми пука какво ще кажат медиите. — Пул се взря в другия мъж в стаята: — Вие пък кой сте?
	Мъжът му подаде ръка. Беше облечен в тъмносин костюм. Косата му беше бяла и грижливо подстригана. Изглеждаше на петдесетина години.
	— Казвам се Антъни Уорник. От кабинета на кмета съм.
	Пул не стисна подадената му ръка. Вместо това се обърна отново към Далтън:
	— Трябва да прегледам всичко, което имате за Портър — проверки на обкръжението, психологически прегледи, оценки. Искам да разбера всичко за миналото му.
	— Мисля, че трябва да си дадеш малко почивка и да помислиш хубаво за всичко това — отвърна Далтън. — Всъщност всички ние трябва да постъпим така.
	Уорник се обади:
	— Агент Пул, ще бъде крайно безотговорно, ако обвините член на правораздавателните органи в престъпления, толкова гнусни като тези, извършени от Ансън Бишъп, без пълна яснота около всички факти. Журналистите са като гладни улични псета. Ще захапят каквото и да им подхвърлите, пък майната им на последствията. Ако някой ви снима как вървите с детектив Портър, а той е окован с белезници, не само той ще се пече на бавен огън, а и цялата правораздавателна система, включително и вашата агенция. Няма да се задоволят само с него. Всички ви ще нарекат корумпирани. Не можем да си позволим това да се случи. След последните събития в „Строджър“ нещата висят на косъм.
	Той понижи глас и сложи ръка на рамото на Пул. Пул я махна. Уорник обаче продължи, все едно нищо не се е случило:
	— Ако се окаже, че той наистина е замесен в цялата работа, винаги ще се намери време за правосъдие. Няма причина да работите по тази линия на разследването конфиденциално, да се уверите, че сте си подредили всички факти правилно, и чак тогава да оповестите нещата. Именно това би било отговорният начин на действие.
	— Това не е Сам.
	Думите бе произнесъл Наш. Беше застанал до стъклото и гледаше към стаята за разпити.
	— Мислите му се лутат, неорганизиран е… изглежда така, сякаш не е спал с дни. Дори когато жена му бе убита, пак не изглеждаше така. Ако му отнемете случая, това ще го довърши.
	— Този човек вече е свършен — отвърна Пул.
	— Той има нужда да разгадае загадката. Нужно му е усещането, че е приключил с това.
	— Какво предлагате?
	Наш сви рамене.
	— Дайте му книгите. Така де, дневниците.
	— Те са доказателство. Нещо повече — доказателство, което може да инкриминира самия него. В никакъв случай не мога да му ги дам. Ще ги дам на профайлърите в Куантико — ако изобщо има нещо в тях, те ще го изровят.
	Далтън и мъжът от кабинета на кмета си размениха погледи, после Далтън каза:
	— Можем да ги дигитализираме и хората ви да имат копия от тях след няколко часа. Сам също може да ги погледне. Ще му кажем, че ако иска да прегледа дневниците, ще се наложи да ги чете тук, в управлението — без да е под арест, ще остане тук по собствена воля. Ако изрови нещо — чудесно. Да стои тук, където ще можем да го наблюдаваме. Това ще даде време на хората ви да осмислят онова, което сте открили в Южна Каролина.
	В стаята за разпити ръцете на Портър отново бяха върху масата, с преплетени пръсти. Устните му все още се мърдаха в беззвучен разговор с невидим събеседник.
	Телефонът на Наш иззвъня. Той излезе в коридора, за да приеме обаждането.
	— Това устройва ли ви, агент?
	Пак беше Уорник.
	Телефонът на Пул също зазвъня. Той го измъкна от джоба си и погледна дисплея.
	Специален агент Хърлес.
	Пул вдигна пръст:
	— Извинете, трябва да отговоря.
	Хърлес дори не го изчака да каже „ало“.
	— Имаме още едно тяло, което отговаря на modus operandi на Бишъп. Жена в гробище тук, в Чикаго. Гробището е „Роуз Хил“. Един от екипите ми вече е на път. Портър на сигурно място ли е?
	Пул хвърли поглед към човека в стаята за разпити.
	— Да.
	— При мен пристигат доклади от Грейнджър в Южна Каролина, от затвора в Ню Орлиънс и от Агенцията за контрол на заболяванията в Чикаго. Координираме всичко тук, в полевия офис. Когато приключите с местопрестъплението, ще ми е нужен докладът ви.
	— Да, сър.
	Хърлес затвори.
	Наш се върна в стаята. Лицето му беше пребледняло. Погледна към Далтън, след това към Пул:
	— Имаме още един труп.
	— Току-що разбрах. Тръгвам натам незабавно — отвърна Пул.
	Наш издиша рязко и се обърна към шефа си:
	— Сър, докато преместим жертвата, Червената линия трябва да бъде затворена. Трябва да се уведомят пътниците.
	Пул се намръщи:
	— Червената линия на метрото? Трупът е открит в гробище!
	Наш пребледня още повече.
	— Обаждането, което получих, беше за тяло, открито на релсите на Червената линия близо до „Кларк“. Оставена е в характерна поза. На земята до нея има три бели кутийки, овързани с черна лентичка.


>	7.
>	Наш

	_Ден пети, 06:13 ч._
	Детектив Брайън Наш паркира частично реномирания си шевролет, модел 1972-ра, зад една линейка, спряла на Лейк стрийт близо до „Ла Сал“ изрови табелката „Полиция“ и я сложи на таблото, така че да се вижда през предното стъкло. Клеър му се бе обадила преди няколко минути, за да го информира за последните събития. Все още беше на линия.
	— Сигурни ли са? — изрече той в телефона, преди да изключи от скорост. Държеше свободната си ръка над решетката на климатика — въздухът, който духаше оттам, не се отличаваше кой знае колко от студения вятър, който идваше откъм езерото.
	— Малтби от Агенцията за контрол на заболяванията каза, че са пуснали тестовете два пъти, преди да говори с мен — отвърна Клеър. — Спринцовката, която открихме забита в ябълката в шкафчето на Ъпчърч, съдържа чиста проба от вируса на ТОРС, с лабораторно качество.
	— Мамка му!
	— Мда, определено мамка му — отговори Клеър. — Тук раздават антибиотици на корем, ще кажеш, че са бонбонки, но ако не броим това, няма кой знае какво друго да направят. Карантината на това място е толкова строга, че е по-затегнато от задника на девойка в католическо училище.
	Наш се захили. Смехът му премина във влажна кашлица.
	— Господи, никак не ми харесва това, което чувам!
	— Май нещо съм настинал. Никаква почивка, скапано време… тялото ми не може да се справи с всичко, което се насъбра.
	— Диетата ти в стил „Бързо хранене“ също не помага кой знае колко. Тялото ти е твой храм, поне така се предполага. Ти се отнасяш с твоето, сякаш живееш в гето и се надяваш да грабнеш застраховката, след като копторът ти изгори.
	Наш хвърли поглед към опаковките от „Макдоналдс“ на пода на колата и побърза да смени темата:
	— Чух лекаря на Ъпчърч по радиото преди няколко минути. Май поне там извадихме късмет.
	— Всичко, което си чул, е лъжа. Докторът ни покрива, за да ни спечели малко време. Ъпчърч е пътник. Остават му максимум четиресет и осем часа. Държа под око всички, които имат контакт с него, за да съм сигурна, че истината няма да излезе наяве.
	— Клеър, ако целта на обаждането ти беше да ме ободриш, трябва да ти кажа, че хич не те бива в това.
	От изхода на метростанцията един униформен се провря изпод жълтата лента, опасваща местопрестъплението, и се запъти към колата на Наш. Вятърът завихряше снежинките около краката му. Когато полицаят разбра на кого е автомобилът, махна неохотно на Наш и закрачи обратно.
	— От жертвите на Бишъп ли е откритото тяло?
	— Все още не съм влязъл — отвърна Наш. — Но поне така изглежда — от онова, което чух.
	— Вярваш ли на това, което Сам каза за родителите на Бишъп?
	— В момента не знам на какво да вярвам.
	— Понеже може да е някой от тях. А може и да е имитатор.
	Наш изключи отоплението и го включи отново. Шибаното нещо определено духаше студено. Кожата му беше ледена — не можеше да се стопли.
	— Сам би ни казал да се съсредоточим върху доказателствата. Така и ще направим.
	— Видя го, нали? — попита Клеър.
	— Не съм сигурен какво точно видях. Не знам дали ще може да се възстанови след всичко това.
	Клеър замълча.
	— Онзи от ФБР знае ли, че си там? — попита след малко.
	— Да. Всъщност той определи параметрите.
	— Параметрите?!
	Някой почука на стъклото и сърцето на Наш замалко да изскочи.
	— О, боже!
	— Какво става? — попита Клеър.
	Наш се извърна и погледна вляво. Лизет Лоудън от новините на Седми канал стоеше до колата му. Беше мушнала ръце в джобовете на обточеното си с кожа палто и пристъпваше от крак на крак, сякаш танцуваше, в отчаян опит да се постопли.
	— Трябва да затварям, Клеър. Ще ти се обадя после.
	Той прекъсна връзката и изключи двигателя. Моторът се задави, сякаш не беше напълно убеден дали трябва да гасне, след което замлъкна. Наш се измъкна от колата, тресна вратата и тръгна към входа на метрото, подминавайки Лоудън като малка гара.
	— Няма да разговарям с теб.
	— В такъв случай ще се наложи да си измисля нещо — отвърна тя, като ситнеше след него.
	— Къде ти е операторът?
	Тя посочи с палец зад гърба си. Ванът на Седми канал беше паркиран три места зад неговата кола.
	— Топли се.
	— Няма да е лошо да му правиш компания.
	— Знам, че имате труп тук. Вероятно жертва на У4М.
	— Няма труп.
	Тя протегна телефона си. На екрана беше отворен фейсбук пост.
	— Това направо си прилича на тяло.
	Наш мислено си отбеляза потребителското име на автора на публикацията.
	— Според мен е фалшификат.
	Той се мушна под полицейската лента. Когато Лоудън се опита да го последва, се появи униформеният.
	— Аз съм с него! — викна тя.
	Наш поклати глава и заслиза по стълбите.
	— Не, не е с мен.
	— Къде е детектив Портър? — извика тя след него. — Не трябваше ли и той да е тук?
	Наш не й отговори. Закрачи към перона, ориентирайки се по глъчката.
	Въпреки че на тавана имаше флуоресцентни лампи, четирите огромни халогенни прожектора, издигнати насред релсите, светеха още по-ярко — балон бяла светлина сред окъпаното в жълто пространство. Влакът бе спрял в източния край на тунела, а един „Форд F150“ със специални джанти стоеше върху релсите и блокираше западната част. Фаровете му бяха включени и сочеха към коловоза, въпреки че петнайсетина метра по-нататък светлината помръкваше.
	В края на перона Наш бе упътен към някакви стъпала, които го отведоха до релсите.
	— Третата релса е под напрежение — изрече някой зад гърба му. — Не можем да я изключим, без да засегнем и останалата част от маршрута, така че внимавайте къде стъпвате!
	Жълтата полицейска лента очертаваше голям квадрат между пикапа и влака. Халогенните лампи бяха пропъдили всички сенки. Извън лентата стояха няколко униформени, двама криминалисти от чикагската полиция, трима агенти на ФБР. Вътре в квадрата нямаше никой. Всички очи бяха насочени към него. Всички разговори постепенно замряха.
	Наш се наведе, мина под лентата и се насочи към центъра на очертаната зона.
	Коленичи.
	Извади телефона си и звънна на Пул.
	— Опиши ми го — рече Пул веднага след като вдигна. — Всяка подробност. Не бързай. Не пропускай нищо.
	Наш хвърли бърз поглед към тримата агенти и към криминалистите от местната полиция, които го наблюдаваха втренчено. Никой не изглеждаше щастлив, че не е в центъра на събитията.
	В мига, в който откриха, че телата са две, и Пул се беше опитал да претендира за юрисдикция, Уорник се обади на кмета, кметът се обади на директора на ФБР, а директорът се обади на шефа на Пул. След не повече от пет минути Пул вече имаше заповеди не само да държи чикагската полиция в течение, ами и да ги включи в екипа. Очевидно да работят заедно, бе най-добрият начин да запазят добрия си имидж сред обществеността. Пул възрази и незабавно бе скастрен. Наш не таеше никакви илюзии защо началникът на Пул толкова лесно се е съгласил — ФБР искаше да държи изкупителната жертва на една ръка разстояние. Ако нещата се оплескаха, искаха да имат някого, когото да обвинят — някой, който не е ФБР. Чудесното ни правителство в действие.
	Наш се прокашля.
	— Тя е на… хм… не съм много сигурен за възрастта. Предполагам, трийсетина, може и четирийсетина годишна. Трудно е да се прецени. Облечена е в бяла домашна роба. Тънка материя. Нищо друго, доколкото мога да видя. Няма обувки, няма бельо, няма палто или каквото и да е друго на местопрестъплението. Кожата й е покрита с някаква бяла, прахообразна субстанция. Косата й също.
	— А дрехите?
	— Не.
	— Значи е облечена след смъртта си?
	— Така изглежда.
	— Какво друго?
	Наш свали черните си кожени ръкавици, извади от джоба си латексови и си ги сложи, сложи и медицинска маска, в случай че белият прах е отровен. Наведе се още по-близо към тялото.
	— Очите й са затворени, но мисля, че дясното е било отстранено. Има малко засъхнала кръв в ъгълчето. — Бавно повдигна косата й с ръка. — Ухото също липсва. Нагласена е специално в такава поза, че да изглежда, все едно се моли. Поставена е на колене.
	Посегна към устните й и се опита да ги разтвори.
	— Вкочанена е. Не мога да отворя устата й.
	— Трупно вкочанясване?
	— По-скоро е от студа.
	— Не насилвай — каза Пул. — Съдебният лекар ще може да потвърди дали езикът й е бил премахнат. Има ли три кутийки? Овързани с черна лентичка?
	— Да — отвърна Наш. — Но обикновено не ги откриваме така. Бишъп ги изпраща по пощата, една по една, през около седмица. Никога не е оставял всичките три при трупа.
	— Така беше с тялото, което открихте в тунелите с Портър. Финансовият директор на „Талбът“.
	— Гюнтер Хърбърт — изрече Наш.
	Бишъп бе казал на Портър, че е измъчвал Хърбърт, за да получи информация за финансите на Артър Талбът. Информация, която щяла да уличи едрият чикагски собственик на недвижими имоти в множество престъпления.
	— Същото беше и с Либи Макинли — добави Пул. — Беше оставил трите кутийки на масичката й за кафе.
	— Нашият неизвестен заподозрян е изрязал нещо върху челото й с нож.
	— Какво пише?
	— _„Аз съм зло“._
	Либи също беше изпонарязана. Хиляди дребни порязвания от бръснач по цялото й тяло.
	— И Хърбърт, и Макинли са измъчвани, за да се изтръгне информация — каза Наш меко. — Различни са от останалите ни жертви.
	— Какво друго?
	Наш се наведе още по-близо. Трупът пред него приличаше повече на статуя, отколкото на човек. Никога не бе виждал тяло, разположено така.
	Молещо се.
	Той присви очи.
	— Крайчетата на пръстите й.
	— Какво за тях?
	— Те са… изгорени.
	— Отпечатъците й са премахнати?
	— Така изглежда — отговори Наш, опитвайки се да намери по-добра гледна точка, без да мести ръцете на трупа. — Това никога не го е правил.
	— Има ли послание?
	— Послание ли?
	— Парче картон, хартия, каквото и да е… с нещо, написано върху него?
	Наш се огледа.
	— Доколкото виждам, не… о, чакай малко.
	— Какво забеляза?
	Наш се изправи и тръгна към стената. Видя как всички го наблюдават с любопитство.
	— Някой знае ли дали това е отскоро?
	Никой не отговори.
	— Какво има? — попита Пул отново.
	Наш се пресегна и докосна боята. Още беше влажна.
C>
	ТАТКО, ПРОСТИ МИ.
C$
	Написано със спрей върху стената на тунела, почти изгубило се сред всички останали графити наоколо.


>	8.
>	Пул

	_Ден пети, 06:22 ч._
	Докато разговаряше с детектив Наш, Пул не откъсваше очи от тялото. Жената стоеше на колене на брега на езерото, досами водата — изглеждаше така, сякаш се моли. На сребърния поднос пред нея бяха наредени три бели кутийки, пристегнати с черна лентичка. „ТАТКО, ПРОСТИ МИ“ на табелка, изправена пред нея. _„Аз съм зло“_ — издълбано на челото й.
	Екипът по уликите от ФБР го наблюдаваше от разстояние. Хората от кабинета на съдебния лекар — също. Както и на колегите им на местопрестъплението в метрото, и на тях им беше наредено да се държат настрани.
	Пул коленичи в снега и огледа по-внимателно връхчетата на пръстите на мъртвата. Въпреки че ръцете й бяха събрани като за молитва, можеше да види, че и нейните отпечатъци са премахнати. Химично изгаряне от някакъв вид — вероятно киселина, сярна, може би солна…
	Посегна към устата й и понечи да я отвори, но челюстта не поддаде. Също както беше казал Наш. Прекалено скована, за да е посмъртно вкочаняване. Може би замръзнала. Миналата нощ температурата беше ниска, в комбинация с ледения вятър се усещаше като минусова.
	И тук имаше бял прах. Беше покрита със сняг, така че беше трудно да се забележи, ала определено го имаше. Някакъв тънък слой върху тялото й, но не и върху нощницата. Очевидно е била облечена, след като субстанцията е влязла в контакт с кожата й. Проблясваше леко, имаше кристална структура.
	Сол?
	С помощта на Бишъп, Пол Ъпчърч бе давил жертвите си в резервоар със солена вода. Може ли това да беше някакъв остатък от солта?
	Телефонът на Пул иззвъня. Той го изрови от джоба си. Номерът беше непознат.
	— Агент Пул.
	— Обажда се шериф Банистър от Симпсънвил. Извинявайте, че ви безпокоя толкова рано. Още ли сте в Ню Орлиънс?
	— Не, върнах се в Чикаго — отговори Пул. Изправи се и махна на криминалистите да се заемат с уликите. — Какво мога да направя за вас, шериф?
	— Ами аз… имам труп тука. — Шериф Банистър звучеше потресена. Гласът й леко трепереше. — Открих го точно на стъпалата пред съда преди около два часа. Просто… просто си седеше коленичила. Изглеждаше, сякаш се моли. Поне на това приличаше, де. Има три бели кутийки, овързани с черна лентичка. И някой е написал нещо на стъпалата.
	— „Татко, прости ми“ — промърмори Пул.
	— Да. Откъде знаете?
	— Имате ли идея коя е жената?
	— Не е жена, мъж е. И знам точно кой.


>	9.
>	Клеър

	_Ден пети, 06:29 ч._
	Клеър кихна и издърпа още една хартиена кърпичка.
	— Май ще ни трябва по-голяма кутия* — изрече Клоз с най-добрия северняшки акцент от Ню Ингланд, на който беше способен (не беше кой знае колко добър). След което подсмръкна.
	[* Препратка към класическата фраза „Ще ни трябва по-голяма лодка“ от култовия филм „Челюсти“, произнесена от Рой Шнайдер. — Бел.прев.]
	Клеър му хвърли мрачен поглед.
	— Хич не ме блазни идеята да си умра тук с теб.
	Клоз се облегна на стола. Старият метал изскърца жалостиво.
	— Ако можеше да умреш, където и с когото си поискаш, кого би избрала?
	Тя се замисли за секунда.
	— Матю Макконъхи. Винаги съм си мислела, че е доста секси като за бял пич. Е, Макконъхи на четиресет и нещо, разбира се, не онзи младият от „Объркани и непокорни“.
	— Къде?
	— Може би на плаж в Барбадос.
	Клоз поклати глава:
	— О, я пак си помисли… Единственият начин да умреш на плаж е да бъдеш изяден от акула. Никой не иска да бъде изяден от акула.
	— Това е много тъпа и шибана игра.
	Клоз не й обърна внимание:
	— Аз бих заложил на Дженифър Лоурънс, но само ако носи кожените дрехи от „Игрите на глада“.
	— И къде би искал да умреш?
	— Толидо, Охайо. Несъмнено.
	— Защо точно Толидо?
	Той сви рамене:
	— Няма акули.
	— Очевадно.
	— Освен това в Толидо няма какво да се прави. Така че, ако сме там с Дженифър Лоурънс, заключени в някаква долнопробна мотелска стая…
	Клеър стисна очи и запуши ушите си:
	— Достатъчно! Не искам да знам какво се случва в главата ти. Нито сега, нито никога.
	— Просто се опитвам да разведря обстановката.
	— Знам.
	— Не искам да умра тук.
	— Знам.
	— Не можем да напуснем сградата и почва да ме хваща съклет.
	— Знам.
	С десния си крак Клоз се отблъсна от пода и започна бавно да се върти на стола си обратно на часовниковата стрелка.
	— Вирусът ТОРС има инкубационен период десет дни. Нашият приятел от ЦКПЗ още не е дошъл да ни го съобщи, но по протокол са длъжни да запазят карантината на това място не по-малко от десет дни след последния известен случай. Ако вирусът не ни убие, вероятно няма да ни пуснат оттук поне още две седмици.
	— Надали ще ни държат толкова дълго.
	— Защо не? — възрази Клоз. — Имаме легла, храна, достъп до всякакви медицински услуги и сме изолирани. Можеш ли да се сетиш за по-добро място, където да ни държат? Едва ли ще рискуват вирусът да напусне тази сграда.
	— Бишъп разполага с вируса и може да е навсякъде.
	— И ако зарази други, най-вероятно ще ги докарат тук за лечение поради същите причини, поради които държат всички ни тук — легла, медикаменти, храна, изолация. Ще ни държат заключени, докато епидемията затихне от самосебе си. Без лечение всичко друго е безсмислено. Никой няма да рискува избухване на епидемия. Дори да заловят Бишъп днес, пак няма да ни пуснат. Поне докато всичко това свърши.
	Клеър знаеше, че е прав, но нямаше намерение да го признава на глас. Смачка на топка кърпичката и я метна към кошчето. Не го уцели.
	Три бързи почуквания на вратата.
	И двамата вдигнаха глави.
	Джеръм Стоут влезе в стаята, преди някой от тях да е отворил уста.
	Като шеф на охраната в болницата той не се бе спрял и за секунда, откакто бяха пристигнали, затова изглеждаше изтощен като всички тук. Обикновено гладко избръснатата му глава бе покрита с наболи косъмчета, на униформата му имаше петна от пот под мишниците. Клеър беше чувала, че е поел поста в болницата след пенсионирането си от чикагската полиция преди пет години. Определено не беше очаквал да му се случват подобни неща. Носеше бяла хирургическа маска, затова умореният му глас прозвуча леко приглушено:
	— Детектив, трябва да дойдете с мен.
	— Защо?
	Нервният му поглед се стрелна към ъгълчето, където седеше Клозовски, след това обратно към нея:
	— Намерихме труп. Лоша работа.
	— О, мамка му — измърмори Клоз.
	Клеър стана.
	— Сложете си това — инструктира я Стаут, кимайки към маската, която й бяха дали.
	Тя си я сложи и нагласи връвчиците зад ушите си, докато бързаше след него.
	Клеър не гореше от желание да мине през кафенето на самообслужване, но преди да попита Стоут няма ли друг път, той закрачи направо през него. В мига, в който я видяха, хората изригнаха. Когато полицаите бяха довели осемдесет и седемте потенциални жертви на Бишъп в болницата, ги бяха инструктирали да стоят в това помещение и в двете други прилежащи, които обикновено се използваха от персонала. Освен Клозовски тя бе единствената представителка на чикагската полиция тук и затова я разпознаха на момента. Някои носеха маски, други не, но всички без изключение крещяха. Изправяха се и тръгваха към нея, а в очите им пламтеше гняв. Искаха отговори, също както и тя, но за жалост нямаше какво да им каже. Проби си път през тълпата колкото можеше по-бързо, като успокояваше онези, които бяха по-близо, че всичко ще свърши скоро. Не че веднага не надушиха лъжата. Много от тях бяха медици. Прекрасно знаеха как стоят нещата. Децата им и половинките им бяха идвали тук. Някои бяха избутали встрани масите и бяха започнали да си правят импровизирани палатки от болничните чаршафи, отделяйки се от останалите. Поне двайсет-трийсет души липсваха. От това, което й бяха казали по-рано, Клеър знаеше, че на някои от семействата бяха предоставени стаи, но нямаше достатъчно за всички. Онези, които имаха кабинети, се бяха преместили там, други бяха окупирали съблекалните. Неколцина дори бяха тръгнали на визитации, все едно нищо не се е случило. Бяха се опитали да ги върнат, преди да са разпространили вируса, но по-голямата част от докторите знаеха, че вече е прекалено късно. Сега цялата сграда, не само кафенето, беше карантинна зона, точно както бе казал Клоз.
	Стоут я поведе към асансьорите. Тя въздъхна, щом вратите се затвориха пред тях, разделяйки ги от гневната тълпа.
	Когато останаха сами, Стоут каза:
	— Някои от тях се опитаха да счупят стъклените врати в лобито и да се измъкнат, но полицията е изпратила Отряда за бързо реагиране. Не ми се иска да мисля какво ще се случи, ако някой все пак се измъкне.
	Всъщност именно Клеър беше тази, която предложи да се изпрати специален отряд на позиция пред болницата, само че нямаше никакво намерение да му съобщава този факт. През годините, прекарани в полицията, се беше оказвала в центъра на три „цивилни събития с ескалирало напрежение“ (ченгетата никак не обичаха да ги наричат „размирици“). Всяко бе предшествано от нещо, присъствало първоначално във въздуха, предвестник, така да се каже. Тази болница направо смърдеше на „предвестник“ и не бе Клеър първият човек, забелязал това. Хората от персонала се занимаваха с техните си работи в почти пълно мълчание, а очите им се стрелкаха между тях самите и тълпата непознати в тяхното кафе. Родители се лигавеха с децата си и при първата, дори най-лека кихавица или кашлица започваха да се разменят убийствени погледи. Имаше предложения Агенцията за контрол на заболяванията да изолира болните. Бяха говорили с шефовете да се отцепи едно крило на втория етаж, но дори и да бяха напреднали с преговорите, тя нямаше как да знае, понеже не й бяха казали никакви подробности.
	Качиха се с асансьора на четвъртия етаж.
	Когато вратите се отвориха, Стоут с жест й показа пътя по коридора вляво. Надписът на стената гласеше: „Кардиологично отделение“.
	— Една от сестрите го откри преди десетина минути.
	— Кого?
	Той не отговори. Продължиха по друг коридор, след това по трети, докато най-накрая се озоваха в нещо като административно крило. Повечето врати бяха затворени, а щорите — спуснати.
	— Втората отляво — посочи Стоут.
	Клеър се отправи натам. Върху табелката на вратата беше изписано „Д-р Станфърд Пенц“. Ръката й се отпусна върху служебното оръжие в кобура на хълбока й.
	— Това няма да ти трябва.
	Независимо от това Клеър откопча кожената каишка на кобура — за всеки случай, и стисна ръкохватката на оръжието по-здраво, докато се пресягаше към бравата. Вратата се отвори с лекота. Отляво имаше кушетка, а отдясно — махагоново бюро с два стола, тапицирани с кожа и плюш. Стената бе покрита с дипломи, а на бюрото бе поставена една-единствена семейна фотография: трима души — мъж на шейсетина години, съпругата му и момче на около дванайсет, всички усмихнати и издокарани като на празник.
	В средата на стаята, с лице към огромния прозорец на отсрещната стена, на колене стоеше мъж. Главата му бе приведена, брадичката почти допираше гърдите му. Не носеше обувки. До него бяха оставени чифт черни мокасини.
	Клеър пристъпи напред.
	Стоут, който бе останал на вратата, се окашля, но не каза нищо.
	Клеър заобиколи мъжа и като застана между него и прозореца. Тогава видя кръвта и трите малки бели кутийки, наредени на една линия върху пода.


>	10.
>	Наш

	_Ден пети, 08:31 ч._
	Наш свали палтото си, докато вратите на асансьора се отваряха на сутеренния етаж на чикагската полиция. Помещението обикновено изглеждаше едва ли не изоставено, но днес направо гъмжеше от хора. В мига, в който вратите се отвориха, някакво хлапе на двайсетина години се намъкна вътре. Тикаше количка, пълна с кашони с документи.
	Кашони, които Наш позна.
	— Къде ги караш тези?
	— „Рузвелт“ — отвърна хлапето.
	Наш забеляза значката на ФБР, закачена на колана му.
	— По чие разпореждане?
	Хлапето се пресегна и натисна бутона за първия етаж. Махна с палец неопределено към коридора:
	— Ако имаш някакви въпроси, препоръчвам ти да говориш с агент Пул.
	Вратите на асансьора започнаха да се затварят. Наш протегна крак между тях. Когато се отвориха отново, той посегна към таблото с бутоните и ги натисна всичките, преди да се измъкне.
	Покрай него се провря друг агент с ръчна количка, натоварена с още шест кашона.
	От няколко години насам екипът, който се занимаваше с У4М, се помещаваше в приземния етаж, в стая, която бяха започнали да наричат Щаба. Бяха открили, че им е по-лесно да се съсредоточат там, отколкото в общото помещение горе, където работеха останалите детективи. Прекалено много въпроси, прекалено много любопитни очи, прекалено много информация, която изтича в пресата. Изолацията сложи край на всичко това. Е, поне на по-голямата част. Преди няколко месеца, когато Ансън Бишъп беше идентифициран като У4М, след което избяга, ФБР пое контрола върху разследването. Освен това заеха и едно помещение точно срещу Щаба. Портър настояваше, че цялата ситуация е временна. Или щяха да заловят Бишъп, или ФБР щеше да върне случая на местната полиция, щом цялата история се появи по първите страници на вестниците. Само че това не се случи. Напротив, нещата станаха още по-напрегнати. И по-лоши.
	Наш първо погледна в офиса на ФБР — четирима агенти, не познаваше нито един. Всички пълнеха кашони с документи и ги складираха до вратата.
	Отсреща, в Щаба, откри агент Франк Пул, който седеше на стол в предната част на помещението, вперил поглед в трите бели дъски с доказателства.
	Наш почувства, че лицето му пламва.
	— Какво става, Франк?!
	— Специален агент Хърлес иска всичко да се събере в офиса на ФБР на „Рузвелт“. В момента пристигат подробности от Ню Орлиънс и Симпсънвил — шестте трупа в езерото… къщата… всичко, на което се е натъкнал Сам от мига, в който е напуснал Чикаго, до момента, в който сте го открили в хотел „Гийон“.
	— А защо това да не се случва тук?
	— Не зависи от мен. — Без да сваля очи от белите дъски, Пул добави: — Колко добре познаваш кмета?
	— Аз ли? Срещали сме се два пъти на официални събития, стискал съм му ръката, снимал съм се с него… Не мисля, че си има представа кой съм.
	— Ами Антъни Уорник от неговия офис?
	— Днес се запознах с него — отвърна Наш. — Защо?
	Пул все още не го поглеждаше.
	— Уорник се обади на кмета, кметът се обади на моя шеф и за по-малко от пет минути ми беше заповядано да включа и теб в това разследване. Десет минути преди това специален агент Хърлес искаше да те тикна в ареста заедно със Сам. Някой очевидно разполага с нещо, с което притиска някого. Иначе не мога да си обясня подобно светкавично развитие на нещата.
	Пул се изправи, приближи се до първата дъска и посочи трите думи, написани до информацията за Артър Талбът — „Приятел с кмета“.
	— Вероятно Сам е написал това — каза Наш. — Знаем, че Талбът е играл голф с него. Правил е и дарения за кампанията му. Неговите сделки с недвижими имоти са били доста мащабни. Не мога да си представя как биха се осъществили, ако кметът не е бил намесен по някакъв начин.
	— Успяхте ли да го свържете с нещо незаконно?
	Наш поклати глава:
	— Нищо не можахме да изровим. Пък и не знам някой да е търсил сериозно. В крайна сметка се бяхме съсредоточили върху Талбът, не върху кмета.
	— Мислех, че си тук, за да играеш ролята на негови очи и уши — изрече с равен глас Пул.
	Наш се подсмихна:
	— Ако това е истина, значи е избрал грешния човек. Не говоря с него.
	Пул замълча за момент, след това каза:
	— Има ли нещо, с което да те притиска?
	Този път Наш направо се изсмя:
	— Мислиш, че ме изнудва ли?
	Пул сви рамене.
	— Изключено! — настоя Наш. — Няма нищо срещу мен. Чист съм като сълза.
	Пул отвори уста, за да отвърне, но вместо това се прокашля и каза:
	— Дай да се съсредоточим върху случая.
	— Да, прав си.
	Пул потропа няколко пъти ритмично по облегалката на стола и след това отново се вторачи в дъските.
	— Преди няколко часа получих телефонно обаждане от шерифа в Симпсънвил, Южна Каролина. Намерила тяло на мъж, поставен в молитвена поза на стъпалата пред съдебната палата, точно както двете жени, които открихме тук. Око, ухо и език — премахнати и поставени в три бели кутийки, вързани с черна лентичка и оставени до тялото. Наблизо са били изписани думите „ТАТКО, ПРОСТИ МИ“. Бил е покрит с бяло прахообразно вещество, също като жените при нас. Не съм се чул още с лабораторията, но мисля, че вероятно е сол.
	— Мамка му! Това значи, че днес имаме четири трупа — каза Наш.
	— Как четири?!
	— Клеър ми се обади. При нея има тяло на някой си д-р Станфърд Пенц. Открили са го в кабинета му в болница „Строджър“. Абсолютно същото като останалите — кутийки, бял прах и така нататък.
	— Ами фразата?
	Наш кимна.
	— „ТАТКО, ПРОСТИ МИ“, написано на кочан с рецепти върху бюрото му.
	— Нещо на челото му?
	— Не, и това е единствената разлика.
	Пул се замисли, после каза:
	— Цялата болница е под карантина. Установили ли са час на смъртта? Как някой би влязъл там?
	Появиха се трима агенти и се заеха да опаковат всичко и да трупат кашони до вратата.
	— Оставете дъските — разпореди Пул.
	Те кимнаха и продължиха работата си.
	Пул отново се взря в предната част на стаята.
	— Четири тела, открити в рамките на броени часове едно след друго. Две тук, в града, едното в болница, поставена под карантина, друго в град на хиляда и сто километра от нас. Това не може да е дело само на Бишъп.
	Наш придърпа стол и седна зад Пул:
	— Знаем ли самоличността на мъртвеца в Южна Каролина?
	Пул кимна:
	— Мъж на име Том Ланглин. Човекът, който е написал доклада за палежа в къщата на семейство Бишъп през деветдесетте. Пенсиониран пожарникар.
	— Разполагаме ли с доклада?
	— Все още е в Южна Каролина. Успях да му хвърля само бегъл поглед. — Пул отметна глава и притвори очи. — Август 1995 година. Доста преди моето време. Умишлен палеж без всякакво съмнение, отсъдили са още на място. Том Ланглин го е записал в доклада си. Сега е пенсионер, но все още живее в района. Мога да те откарам до тях, ако мислиш, че ще ти е от някаква полза. Според него цялата околност смърдяла на бензин от километри. Докато пожарната пристигне, от къщата не било останало почти нищо. Открили три трупа вътре — и трите на мъже. Причината за смъртта не била установена със сигурност заради огъня. Един оцелял — Ансън Бишъп, на дванайсет години. Бил отишъл за риба на езерото и се върнал, когато отдалече забелязал дима. Една от теориите е, че сред жертвите е баща му. За палежа била заподозряна майка му, която, както изглеждало, била изчезнала. Обявили я за издирване, но никога не била открита. Караваната зад къщата принадлежала на Саймън и Лиса Картър. Те също изчезнали след пожара. Момчето било изпратено в Терапевтичния център в Камдън, недалеч оттук. — Пул отвори очи. — Това ми разказа шерифът.
	— Звучи доста зловещо. Нима си спомняш разговора дума по дума?
	Пул отметна глава назад и отново се съсредоточи върху белите дъски.
	— Имам фотографска памет. Помня всичко почти дословно.
	— Божичко! Пък аз не мога да си спомня къде съм си паркирал колата!
	— Не го използвай повече.
	— Кое?
	— Това самоосъдително чувство за хумор — отвърна Пул. — Знам, че си умен човек. Добър си в това, което вършиш. Да се самоунижаваш е непродуктивно. Падаш в очите на хората. По-добър си, отколкото се представяш.
	Ъгълчето на устните на Наш се изкриви в лека усмивка, той заговори тихо:
	— Ще ти издам една малка тайна, Франк. В компанията на тъпо ченге хората свалят гарда. Ще се учудиш колко често някоя дебелашка шега плюс измачкани дрехи вършат чудеса. Когато някой като теб влезе в стаята, задниците тутакси се сбръчкват. Хората са нащрек. Внимават какво приказват. А с мен? С мен искат да излязат на по бира. Забравят, че всъщност разговарят с ченге. — Той кимна към белите дъски: — А и малко хумор ми помага да се справя с всичко това. В тази стая има много смърт, а такова нещо почва да тежи след известно време.
	Пул въздъхна и впери поглед в пода:
	— Сам замесен ли е?
	Наш избърса дланите си в панталона си:
	— Иска ми се да ти отговоря с „не“. Иска ми се да ти кажа, че няма никакъв начин това да е така. Познавам го от доста дълго и мога да заявя, че той е едно от най-добрите ченгета, с които съм имал удоволствието да работя. Предполагам, ако ми беше задал този въпрос преди месец, щях да ти отговоря по този начин. Но сега не съм толкова сигурен. А това ме плаши. Той е вманиачен. Държи се ирационално. Хуква нанякъде, без да му мисли. Да измъкне онази жена от затвора… Продължавам да си казвам, че не ми е споменал нищо, за да предпази мен, Клеър и Клоз, само че не го чувствам по този начин. Усещам някаква тайнственост, измама. Ако трябва да напиша всичко, което е сторил, на тези дъски и да поставя името му отгоре, просто да се вгледам в уликите и в действията му… той ще е първият ми избор за извършител. Трудно ми е даже да си мисля за това, но е така. Обаче, погледнато от друга страна, той е при нас, а ние имаме четири нови трупа. Няма как да е виновен за тях, но пък и не значи, че е чист. Има нещо, което той не ми казва, нещо голямо, и каквото и да е то, е ставало все по-голямо през всичките тези години, докато сме работили по случая. Страх ме е до смърт да разбера какво е, но ченгето в мен няма да спре, докато не узнае. За добро или за лошо, именно по този начин стават нещата.
	И двамата притихнаха за минута, след което Пул се обади:
	— В Бюрото мислят, че разследването ни е компрометирано. Вярват, че именно затова У4М е успявал да се измъкне невредим досега.
	Наш поклати глава още преди Пул да завърши изречението си.
	— У4М се измъкваше, понеже е откачен шибаняк, чиито мотиви са неразбираеми за всички, с изключение на самия него. Ако Сам е замесен по някакъв начин — казвам „ако“, — това никога не е пречело на работата му. Видя апартамента му, онази стена… Това не са действията на някой, който се мъчи да провали разследването. Това е бегъл поглед във вътрешността на вманиачено съзнание. Някой, който иска да залови Бишъп на всяка цена. Онзи човек, който в момента седи в стаята за разпити, все още желае това. — Наш се извърна към Пул: — Трябва да му позволиш да прочете дневниците. Остави го да помогне. Няма значение вярваш ли му, или не, никой не е по-способен от него да пресее брътвежите на Бишъп. Знаеш това, без значение дали ще си го признаеш, или не.
	— Бяха му изпратени преди десет минути — отвърна Пул.
	Наш се намръщи:
	— Значи ме накара да изприказвам целия този куп приказки за тоя, дето духа?
	— Какви приказки? — отвърна Пул. — Не те слушах.
	— А, значи и ти имаш в арсенала си някоя и друга шегичка?
	— Само тази е.
	Пул се изправи и снима трите дъски с телефона си.
	— Има брифинг след половин час на „Рузвелт“. Кметът ще иска да си там.
	Наш не беше сигурен дали това е шега, или не.


>	11.
>	Портър

	_Ден пети, 08:36 ч._
	Портър беше прекалено напрегнат, за да спи. Позволяваха му да излезе от стаята за разпити само колкото да отиде до тоалетната и да пийне вода от чешмата в коридора. Когато униформеният полицай го извеждаше, хората притихваха. Детективи, с които се познаваше от години, служители… всички го наблюдаваха, без да кажат и думичка. Едва се сдържаше да не им извика „Бау!“, за да ги накара да реагират някак. Когато го връщаха в стаята за разпити, го оставяха сам. Очакваше да го обвинят в някакво престъпление — дали в организиране на бягство от затвор, дали в убийството на жената в хотел „Гийом“, — но това не се случваше. Все още не. Предполагаше, че не бързат. Знаеше, че няма да го пуснат. Беше опитал да притвори очи и да си почине поне малко, но откри, че вместо това се вслушва във виковете в главата си — всички факти по този случай крещяха едновременно, хиляди гласове, които спореха в съзнанието му.
	Когато някой почука на вратата, очите му рязко се отвориха. Осъзна, че са минали два часа.
	Не беше сигурен защо изобщо си правеха труда да чукат — определено не би могъл да стане и да им отвори. Успя да издържи повече от час, преди да се поддаде на натрапчивото желание да изпробва бравата — както и очакваше, беше заключена. Когато се разнесе почукването, той само хвърли бегъл поглед към вратата и зачака. Чу как ключалката изщраква.
	Вратата се отвори миг по-късно. Влезе млада жена, двайсетинагодишна, със значка на ФБР и посетителски пропуск на чикагската полиция, и остави на масата бяла кутия, пълна с папки.
	— Това е от агент Пул.
	След секунда вече беше изчезнала. Някой заключи след нея.
	Стаята потъна в тишина, нарушавана единствено от монотонното бръмчене на климатичната инсталация.
	Портър откри, че се взира втренчено в кутията. Знаеше много добре какво има там. Мамка му, можеше да почувства тетрадките през тънкия картон, как стоят вътре и чакат като живо, дишащо същество. Постави ръка върху капака и можеше да се закълне, че беше топъл.
	Капчица пот се стече от веждата по страната му. Усети я как пада върху рамото му, но не направи опит да я избърше.
	— Трябва ми нещо, с което да пиша — каза той, без да вдига очи. Знаеше, че някой го наблюдава от другата страна на стъклото. Вероятно повече от един. — А и малко кафе няма да ми е излишно.
	Донесоха всичко след няма и минута — бяла дъска, маркер, чаша и кана с кафе, покрита с тъмнокафяви петна, с дръжка, омотана с тиксо.
	Портър отвори кашона едва когато остана сам. Извади тетрадките една по една и ги подреди на масата. Бяха номерирани — цифрите от едно до единайсет бяха изписани в горния десен ъгъл на всяка с почерк, който той много добре познаваше.
	Когато си наля чаша кафе и се облегна на стола с първата от тетрадките, почувства как човекът от другата страна се наведе по-близо до стъклото. Портър се пребори с желанието да започне да чете на глас.


>	12.

#	Дневникът

C>
	Къщата на Финики за проблемни деца говореше през нощта. Старите кокали и стави скърцаха, поразени от артрита, живеещ в стените, пода и тавана. Къщата се бореше за глътка въздух — леко свистене и рязко издишване, което като че ли винаги започваше от долните етажи и завършваше някъде горе. Вътрешните стаи на това място не изпълняваха никаква друга функция, освен да служат като стари, уморени бели дробове, надупчени от злокачествени тумори и ракови лезии, малтретирани и забравени от онези, които някога са наричали това място „дом“.
	Дом.
	Открих, че това е доста забавна дума, понеже преди година бих ви казал какво означава тя за мен. Без капчица съмнение разбирах значението на думата „дом“, можех да ти го покажа на картата и да ти разкажа как най-лесно да го откриеш. Беше едно-единствено място по това време — единственото, което помнех и което някога бях познавал. Домът — това беше удобството на топлата завивка. Влажната кал между пръстите на краката ми, докато вървя бос по пътечката, водеща към моето езеро. Домът — това бяха смехът на мама, усмивката на татко и лекото помахване на красивата госпожа Картър, докато минавам за по-пряко през двора й и се надявам да уловя поне лек полъх от аромата на парфюма й или да зърна извивките на тялото й, когато слънцето освети за миг отзад роклята й на жълти цветя.
	Когато затворех очи, можех да се върна там, така и правех — връщах се там често. С течение на времето всеки път, когато се завръщах, откривах, че нещо се е променило. Първоначално промените бяха нищожни — например празно въже за простиране вместо окичено с мокри, развявани от вятъра дрехи. Хладилник, който обикновено бе зареден до пръсване, а сега приютяваше само двулитрова кутия с вкиснало прясно мляко. Стаи, които някога бяха топли и приветливи, сега смразяваха с леденото си есенно докосване и бяха покрити с прах. И това място — моят дом — ставаше все по-трудно за откриване, сякаш бе прибрано в кашон в най-далечната „стая“ на съзнанието ми и всеки ден над него се трупаха нови и нови кашони, които го погребваха бавно, но сигурно.
	Тази сутрин се събудих с мисълта за моята котка — съвсем самичка на брега на езерото, без да има вече кой да се грижи за нея.
	Чудех се дали ще видя дома си отново.
	След това си спомних за последния път, когато бях видял този дом: огънят онези мъже… и се зачудих дали изобщо е останало нещо от него.
	Пол изхърка.
	Пол Ъпчърч, рисувачът на светове, създателят на „Злополуките на Мейбъл Маркел“ и обитател на горното легло в общата ни стая, хъркаше всяка божа нощ, издавайки звуци като зле поддържан генератор. Понеже беше отгоре, доста близо до тавана, всяко влажно вдишване пораждаше ехо. Толкова гръмко, че понякога той самият се събуждаше, без да си спомня причината, разбира се. Измърморваше нещо несвързано, след което отново се унасяше, само за да повтори цялата процедура след около час.
	Нямах подобен късмет.
	Поради някаква причина, щом зле работещата му дихателна система ме събудеше, се разсънвах рязко. Взирах се в леглото над мен, докато електронният ни будилник в другия край на стаята осветяваше пространството с приглушена червена светлина. Това винаги се случваше в четири и две минути сутринта.
	Днес се случи абсолютно същото. Когато затворих очи, всички останали звуци сякаш се усилиха. Опитах се да изключа другите и да слушам само нея.
	Все още не се бях запознал с Либи Макинли, момичето в стаята отсреща, но част от мен се чувстваше така, сякаш вече я познавах, и с всеки изминал ден усещах привличането. Придърпването на онова невидимо въже, което ни свързваше и се скъсяваше с всеки час. Всичко започна, когато бях под опеката на прословутия д-р Джоузеф Огълсби в Терапевтичния център в Камдън. Също както сега, стаята й беше малко по-нататък по коридора от моята — достатъчно далеч, за да не мога да я достигна, но достатъчно близо, за да чувствам топлината. Прекара по-голямата част от времето там в плач, зад заключени врати. Копнеех да чуя смеха й. Ако разполагах с пари, щях да платя солидна сума само за да я чуя как киха. Само че тя плачеше постоянно и аз не знаех защо. Освен госпожица Финики, и другите момичета в къщата я навестяваха една след друга, по всяко време на денонощието. Знаех, че имената им са Кристина Нивън и Теган Савала, съответно на петнайсет и шестнайсет години, но освен че си разменяхме бегли погледи през коридора и няколко неловки „здрасти“-та, също не ги познавах кой знае колко.
	През първата ми нощ тук Пол бе достатъчно любезен да ми разкаже, че Теган заслужаваш едно хубавко напляскване, а Кристина — също, само че първо трябвало да се почисти малко. По скалата на неговия плескомер бяха съответно твърда осмица и шестица. Двете, каза ми той, били в къщата на Финики по-дълго от всички — вече щяло да станат две години.
	Лично аз все още се мъчех да разбера какво точно представлява домът за проблемни деца. Очаквах кандидат-осиновителите да се редят на опашка, само че това все още не се бе случвало. Никакви осиновители, почти никакви посетители. А точното ни местоположение все още беше предмет на спорове. Голямата къща бе разположена в центъра на доста големичък парцел земя, наоколо нямаше никакви други сгради. Единствената постройка в полезрението ни беше един порутен хамбар, за който ни бяха казали, че е опасен и не трябва да се приближаваме до него, което само го правеше още по-интригуващ в нашите очи. Пол вече имаше план, върху който работеше.
	— Ще извикаме момичетата с нас и ще отидем да го разгледаме. Бас ловя, че вътре има сено и тихи, уютни конюшни, може би дори плевник — ще мога да си играя на „скрий салама“ с Теган, а ти може да си поиграеш на зарчета или каквото искаш с Кристина. Може пък и да стоиш на пост, за да не ни хване някой. Трябва да си вземем бутилка за въртене.
	— Преди да почнеш да измисляш имена за децата ви, първо трябва да събереш кураж и да говориш с нея.
	— Че аз си говоря с нея.
	— Ти ръмжиш по нея — контрирах го аз. — Чувал сън те. Тя казва нещо от рода на „добро утро“, а ти отвръщаш с нещо от рода на „хъъгъъ“ или някаква друга безсмислица.
	— Аз съм немногословна личност — силен и мълчалив. Тя ме разбира. Ето защо винаги ме разсъблича с поглед.
	— Това ли правят очите й?
	— Затова ме нарича „Пол Заведи-ме-пред-олтара“.
	— Не ти вика така!
	— Тя — не, но очите й…
	— Може да има нужда от очила.
	— В погледа й пламтят звезди и фойерверки — отвърна Пол. — Тя говори за мен с другите момичета.
	— Ти пък откъде знаеш?
	— Че за какво друго ще си говорят? Ако ме докопа насаме в онзи хамбар, един господ знае какво ще направи.
	— По-добре пий повече течности.
	Пол притихна за момент, после продължи:
	— Виждал ли си истинско момиче голо?
	— Не — отвърнах аз, като че ли прекалено прибързано. Но за сметка на това бях виждал жена и преди да заспя онази нощ, дълго се питах къде ли е госпожа Картър точно в този момент и колко ли далеч от дома си се е залутала.
C$


>	13.
>	Наш

	_Ден пети, 09:01 ч._
	Полевият офис на Федералното бюро за разследване се намираше на Рузвелт Роуд 2111, на около десетина минути от чикагската полиция. Наш караше своето шеви. Един от мъкнещите кашони феберейци му беше предложил да го закара, но той не можа да се застави да приеме. Всичко това му изглеждаше нередно.
	На приземния етаж се регистрира при охраната, предаде основното и резервното си оръжие и получи посетителски пропуск, след като го снимаха и го прекараха през металдетектор. Пул му бе казал да се яви в конферентната зала на четвъртия етаж.
	Наш не бе сигурен какво точно очаква, но определено не това, което завари. Конферентна зала C се разпростираше на поне неколкостотин квадратни метра. Седалките бяха разположени амфитеатрално на дузина редици и гледаха към подиум, зад който имаше огромни, от земята до тавана, видеомонитори. Те до един показваха триизмерно изображение на логото на ФБР, бляскащо под анимирана светлина. Наш беше подранил с десет минути, затова нямаше и следа нито от Пул, нито от шефа му. Поне двайсетина агенти обаче се бяха разпръснали из различните краища на залата.
	Наш не позна никого, но те със сигурност го разпознаха. Гласовете стихнаха. Но мъжете не се притесняваха да го зяпат. Наш потисна натрапчивото си желание да им помаха, приближи се до импровизирания бюфет до вратата и си наля кафе, след което седна на третия ред и зачака, докато залата продължаваше да се пълни с народ.
	Точно в девет часа лампите над главата му угаснаха и двете врати се затвориха автоматично. Наш очакваше едва ли не на екраните да започнат да се въртят трейлъри за предстоящите филмови премиери. Вместо това специален агент Хърлес влезе от една вратичка встрани. Стаята потъна в тишина.
	— Разбирам, че повечето от вас са нови в това разследване, но не разполагаме с време за разяснения. Тази сутрин имаме още четири нови тела — три тук, в Чикаго, едно в Симпсънвил, Южна Каролина. Детектив Сам Портър е задържан и в момента е под наблюдение в чикагската полиция.
	За голяма изненада на Наш неколцина от агентите се зарадваха, като чуха това. Един-двама изръкопляскаха.
	Хърлес не им обърна внимание.
	— Агент Пул ще ви съобщи повече подробности.
	Пул влезе от същата вратичка, която бе използвал и Хърлес. Незнайно как бе намерил време да се избръсне и да облече друг костюм. Държеше дистанционно и когато натисна бутон, екраните зад гърба му оживяха.
	Четири тела.
	— Всички жертви са открити поставени в една и съща поза — на колене, с ръце, събрани пред гърдите, все едно човекът се моли. Лявото око, лявото ухо и езикът на всички са били отстранени с хирургическа точност и поставени в бели кутийки, вързани с черна лентичка, които са поставени до всяко тяло. Освен в случаите с Гюнтер Хърбърт и Либи Макинли, Бишъп винаги е изпращал кутийките по пощата в рамките на една седмица. В близост до всяко тяло открихме изписано „ТАТКО. ПРОСТИ МИ“.
	Пул се придвижи към левия край на подиума и посочи двете жертви на снимките зад гърба му.
	— Първата жертва е открита в гробището „Роуз Хил“. Втората — върху релсите на Червената линия на метростанция „Кларк“. Пръстовите отпечатъци и на двете са премахнати по химически път. Към момента самоличността им е неизвестна.
	Той премина към третата жертва.
	— Този човек бе идентифициран като Том Ланглин, бивш инспектор към пожарната в Симпсънвил. Нашият извършител го е поставил на стъпалата на съдебната палата, напълно открито. Ланглин е авторът на доклада за пожара в къщата на Бишъп.
	— Искаш да кажеш, в къщата на Портър? — извика някой от задните редове.
	— И дотам ще стигнем — отвърна Пул.
	Той пристъпи към дясната част на подиума и посочи последното тяло.
	— Това е д-р Станфърд Пени. Работел е в Кардиологичното отделение в болница „Строджър“. Открит е в кабинета си тази сутрин, в същата поза като останалите. Болницата е под карантина от вчера — все още не знаем кога е настъпила смъртта му, но по всяка вероятност е убит, преди мястото да бъде отцепено. Малко вероятно е нашият извършител да е успял да мине през засилената охрана с труп, а и никой не е влизал или излизал от сградата, с изключение на хирург, дошъл да оперира Пол Ъпчърч. Подробности за това можете да откриете в папките с документация по случая.
	Един от агентите, който седеше в средата на втората редица, се изправи:
	— Продължавате да употребявате термина „извършител“ вместо „Бишъп“. Да не би да мислите, че за всичко това е отговорен някой друг?
	Пул хвърли бърз поглед към Хърлес, който кимна, след което се обърна отново към агента:
	— Понеже имаме повече от една жертви, и то в различни щати, и всички са открити приблизително по едно и също време, не искаме да отхвърляме идеята, че Бишъп работи с партньор. Сигурни сме, че е помогнал на Ъпчърч при отвличането на Ела Рейнълдс, Лили Дейвис и Лариса Бийл. Възможно е да имат и трети съучастник. Детектив Портър твърди, че Ансън Бишъп е тук, в Чикаго, заедно с жена, която може да е, а може и да не е негова майка.
	— Вярно ли е, че детектив Портър е баща на Бишъп?
	Това дойде от най-далечния край на залата. Азиатка в кафеникав костюм.
	Хърлес се намеси:
	— Към настоящия момент не може да отхвърлим нито една хипотеза.
	Пул продължи:
	— Върху челата и на двете жени е изрязано с нож „Аз съм зло“. При мъжете — не. Все още не знаем колко е важно това. Нищо от казаното тук не бива да стига до медиите.
	Из тълпата се разнесе мърморене.
	Пул се обърна към мониторите.
	— Има още нещо, което трябва да знаете за тези жертви. Кожата на всички е покрита със сол. Но не и дрехите. Това предполага, че са били разсъблечени и облечени впоследствие. Солта, открита върху телата, не съвпада със солената вода, открита в резервоара в къщата на Пол Ъпчърч. Очевидно е фино смляна сол, която се използва за обработка на пътищата през зимата.
	Азиатката се изправи отново:
	— В Библията, в книгата „Битие“, жената на Лот се превърнала в стълбче сол, когато се обърнала назад, за да погледне към Содом. Ако съчетаем това с посланията „ТАТКО, ПРОСТИ МИ“, може да е нещо библейско. Нещо доста по-различно от историята на Бишъп.
	— Или пък може Бишъп да изпраща директни съобщения на баща си — намеси се Хърлес. — Ако приемем, че наистина с все още жив.
	Пул все едно не го чу. Той се извърна към азиатката и цитира:
	— „И като го изведоха вън, рече единият на Лота: Бягай за живота си; да не погледнеш назад, нито да се спреш някъде в цялата тая равнина; бягай на планината, за да не погинеш.“ Битие, 19:17. Ангелите казват това на Лот и жена му, преди да разрушат града.
	Азиатката кимна.
	— Любопитна съм: и четирите тела ли са открити обърнати в една и съща посока?
	Пул се замисли. В същия момент телефонът на Наш иззвъня. Стаята притихна и всички се извърнаха към него. Наш се усмихна извинително, зарови из джоба си, измъкна телефона и натисна бутона за отговор още преди да го поднесе към ухото си. Въпреки че гласът му беше познат, не го беше чувал от месеци. Това обаче не попречи да усети лазещи по гърба му паяци, докато слушаше как Ансън Бишъп говори:
	— Знам къде си, Наш, затова не казвай нищо, само слушай. След малко ще ти изпратя SMS с един адрес, ти ще си тръгнеш от малката ви сбирка и ще отидеш на този адрес. Ще отидеш сам. Ако видя друга кола, освен твоята трошка, доста хора ще се разболеят. Имам такива количества от вируса, че се чудя какво да ги правя, а вече ми писва да го разнасям насам-натам. Изкушавам се да го споделя с клиентите на закусвалня „Ривайвъл Фууд Хол“ или пък с посетителите на Уудфийлд Мол. „Чикаго Беърс“ играят днес — представяш ли си каква веселба ще настане, ако го занеса на мача? Това ме изкушава най-сериозно, но, честно, по-скоро ми се иска да се видя с теб точно сега. Да понаваксаме. Липсват ми старите ми приятели. А и имаме толкова много да си кажем. Ще ти дам трийсет минути. Не закъснявай. Ставам кисел, когато ме карат да чакам.
	Телефонът изписука и на екрана се появи текстово съобщение.
	Бишъп повтори:
	— Само ти, Наш. Никой друг. Изкашляй се, ако си ме разбрал.
	Наш се прокашля.
	— Браво на момчето.
	Бишъп затвори. Когато Наш вдигна очи, забеляза, че всички продължават да го гледат.


>	14.

#	Дневникът

C>
	Събудих се малко след шест сутринта, понеже трябваше да пишкам. Не беше порив от рода на „обърни се на една страна, мисли за нещо друго и изчакай още един час“, а наистина силна нужда да отида до тоалетна — все едно пикочният ми мехур щеше да се пръсне толкова гръмко, че да събуди цялата къща, ако не направех нещо по въпроса.
	Чаршафите някак си бяха успели да се омотаят около краката ми и това изобщо не помогна в ситуацията. Почти се сринах от долното легло, като припряно се опитвах да се справя с бъркотията. На горното легло Пол хъркаше като банциг. Беше заспал по гръб и дясната му ръка висеше отстрани. Първите зачатъци на утро се промъкваха през прозореца.
	Когато най-сетне успях да се разплета, отидох до вратата, отворих я и почти на бегом се понесох по коридора, стискайки срамотиите си под пижамата. Всяко момче ще ви каже, че когато зовът на майката природа сутрин зазвучи с пълна сила, се случват две неща — внезапна и всеобхватна нужда да тичаш, както и сутрешен куродръв. Никое от двете неща нямаше да си отиде, докато не се усамотях за известно време в тоалетната в другия край на коридора.
	Има обаче една малка подробност: дъските по пода на коридора скърцаха и Винс Уейднър се погрижи всички да разберат, че ги чува от стаята си. Погрижи се и да оповести на висок глас, че всеки, отговорен за подобно скърцане, ще бъде сурово наказан, вероятно осакатен и нищо чудно и да изчезне напълно. Винс обичаше да спи и не обичаше нищо друго (и никого другиго). Освен може би да наранява хора. Като че ли това му доставяше удоволствие.
	Знаех кои точно дъски скърцат.
	Пол имаше карта и ми беше помогнал да я запаметя още първия ми ден в къщата на Финики — поради гореизложените причини. Мислено си я припомних и поставих левия си крак на дъската, най-близо до отсрещната стена, а десния извъртях към дъската в центъра на коридора, на около метър по-близо до тоалетната. Цялата маневра протече в блажена тишина, независимо от факта, че тялото ми продължаваше да настоява да се затичам.
	Вратата на Либи беше затворена и както всеки път, когато минавах покрай нея, се забавих малко, за да се заслушам.
	Тя не плачеше и това беше добре. Все още плачеше доста, но не чак толкова, колкото в Терапевтичния център в Кимдън. При все че не исках да я чувам как плаче, исках да чувам нея. Имаше нещо странно успокояващо да знаеш, че тя е в стая, толкова близо до теб. Знай, че беше странно. Дори не я бях срещал. Никога не бях говорил с нея. Имах бегла представа как изглежда, понеже я бях зървал за кратко.
	Чу се звук от тоалетно казанче и вратата на момичешката тоалетна се отвори.
	Теган излезе с изпънати над главата ръце, затворени очи и отворена уста. Носеше само чифт бели гащички. Замръзнах на място. Дори желанието ми да хукна изчезна. Сутрешното надървяне обаче си беше там и когато Теган отвори очи, погледът й веднага се спря именно на мястото, където долнището на пижамата ми приличаше на опъната палатка. Опитах се да се прикрия, ала твърде бавно. Ще излъжа, ако кажа, че не бях разсеян от онова, с което беше облечена (или по-скоро не беше облечена).
	— Какво зяпаш като невидял? — каза Теган, докато дългите й крака крачеха по коридора, карайки дъските да скърцат. — Перверзник.
	Тя се намъкна в стаята си и тръшна вратата толкова силно, че стените се разтресоха.
	Дочух как Винс ръмжи нещо от стаята си.
	Прекосих остатъка от коридора, влязох в тоалетната и затворих светкавично вратата зад себе си. Насилих ключалката — мижаво нещо, което можех да отворя и насън, и си свърших работата, като се чудех дали трябва да прекарам следващия час в клозета, за да избегна срещата с Винс, или мога да се върна в леглото си.
	Зад тоалетната имаше тясно прозорче, което гледаше към пътя, и докато се наслаждавах на блаженството от първото сутрешно пикане, зяпах през него. На пътя бе спряна кола, бяло „Шеви Малибу“, което познах веднага. Видях как детектив Уелдърман заобикаля къщата и отваря задната врата. Кристина Нивън излезе, каза му нещо, след което се запъти към предната врата. Носеше къса черна рокля и черни обувки на висок ток, а в ръце стискаше малка дамска чантичка.
	Докато наблюдавах детектива, изведнъж осъзнах, че той се е вторачил в мен.
C$


>	15.
>	Клеър

	_Ден пети, 09:17 ч._
	Клеър стоеше в тесния офис на Джеръм Стоут, началника на болничната охрана. Той бе седнал в разнебитен въртящ се стол зад бюрото си, а грамадният му телефон бе по средата на плота между тях. По настояване на Стоут тя набра капитана си, Хенри Далтън.
	— Пет?! Само пет? — гърмеше гласът на Далтън от високоговорителя. — Как вардите болница с подобни размери само с петима охранители?
	Стоут се почеса по главата.
	— Това е разговор, който трябва да проведете с отговорника по бюджета, не с мен. Работя с това, което ми отпуснат. Честно казано, имам едно приятелче в болницата в Кливланд, който е принуден да се оправя само с трима служители. Така че съм благодарен и на това, с което разполагаме.
	Клеър се наведе напред.
	— Капитане, той е тук, с нас. Трябват ни подкрепления.
	— От Агенцията за контрол на заболяванията няма да ни позволят да пуснем някого вътре, както не ни позволиха да пуснем и някой от вас вън — отвърна той. — А и не можете да сте сигурни, че е там.
	— Почти съм сигурна, че човекът тук не е отрязал собственото си ухо и език и не ги е опаковал в спретнати малки кутийки. Вероятно дори не си е извадил и окото — контрира тя.
	— Имаме още две тела тук, в Чикаго, от тази сутрин, както и абсолютно същото в Симпсънвил, Южна Каролина. Съмнително е Бишъп да е убил всичките. По-вероятно е да е подражател.
	— И това се предполага, че би трябвало да ме успокои? Както и да е — имаме убиец, който е заключен в болницата заедно с нас!
	— Ти си детектив. Размърдай си мозъка и разследвай. Колко униформени имаш със себе си?
	— Четирима — отговори Клеър. — Един е поставен при Дарлийн Бийл и дъщеря й Лариса. Друг стои пред вратата на Кейти Куигли, а другите двама са в кафето. Имах намерението да ги дръпна всички тук, долу, за да не се стигне до размирици. Само че сега е изключено. Трябва да продължа да ги пазя. Нуждаем се от подкрепление. Няма да издържим денонощно.
	— Няма ли никой при Ъпчърч?
	— Той е в кома и не се очаква да дойде в съзнание. Нямам достатъчно ресурси, за да поставя някой и при него.
	Капитанът въздъхна.
	— Иска ми се да можех да ти помогна, но не мога. Следвам заповеди, също като теб.
	— Ами федералните?
	— Вече говорих със специален агент Хърлес. И той е в същата ситуация. Докато Агенцията не ни разреши, никой нито влиза, пито излиза от болницата. Ключовата дума е „ограничаване на пораженията“. Къде е тялото сега? Кой друг знае за него?
	Клеър хвърли бърз поглед към Стоут, после отмести очи към телефона.
	— Закарах го в моргата. Има дежурен патолог, казва се Амилия Уебър.
	— Добре — отвърна Далтън. — Свържи я с Айсли от кабинета на съдебния лекар. При него са останалите две тела от тази сутрин. Той поддържа връзка и със Симпсънвил. Трябва да си сверят записките. Да се координират. Очевидно ще ти се наложи да запазиш всичко в тайна, доколкото може. Ако това се разчуе из болницата, нещата много бързо могат да ескалират.
	Клеър подбели очи.
	Късно беше за това.
	Сестрата, която бе открила тялото на Мени, беше разказала на останалите сестри, и то на достатъчно висок глас, та да привлече вниманието на неколцината, оказали се наоколо — трима санитари, един доктор и двама от служителите в кафето. Клеър се бе опитала да ги събере някъде встрани от любопитните очи и да им обясни колко е важно нищо да не се разчува, но бе разбрала, че те са споделили пред други, а другите също са се разприказвали…
	— Твърде късно, капитане. Хората вече знаят.
	— Тогава трябва да разглеждаш този случай като всяко убийство и да работиш усилено, за да го разрешиш колкото може по-скоро. Ако не бяха останалите тела, щях да кажа, че при теб действа подражател, който е имал зъб на мъртвия кардиолог. Някой, който се опитва да използва шумотевицата около У4М, за да прикрие собствените си причини да иска човека мъртъв. Тази хипотеза все още не бива да се изключва, но трябва да се оглеждаш и за други възможности. Клозовски пусна ли търсене за името? Свързан ли е по някакъв начин с Ъпчърч?
	— Няма пряка връзка между Ъпчърч или случая му, но е бил в борда на директорите на болницата. Клоз се опитва да установи дали именно той е контролирал финансирането и по този начин индиректно е засегнал Ъпчърч и е попаднал в полезрението на Бишъп.
	— Добре, добре — каза Далтън. — Дръж ме в течение. Ще предавам всичко на федералните.
	И затвори.
	— Хм, това не ни помогна ни най-малко — въздъхна Клеър.
	Облегалката на стола на Стоут изстена, когато той се отпусна назад.
	— Без значение дали е Бишъп, някакъв имитатор или съвсем различен човек, онзи, който е убил д-р Пенц, е затворен в тази болница заедно с нас. Специалният отряд плюс моите момчета — покрили сме всички входове и изходи.
	Клеър изведнъж си припомни нещо.
	— Свързани ли сте със системата тунели под града?
	— Система тунели ли?
	Клеър кимна:
	— Да, старите контрабандистки тунели. Простират се от пристанището до един господ знае колко точки под Чикаго. Създадени са по време на сухия режим, за да продължи пиячката да се лее на корем. По-късно комуналните компании са поели контрола върху тях. Дори все още ги използват. Когато се опитвахме да проследим Емъри Конърс, научихме, че Бишъп е използвал тунелите, за да се придвижва насам-натам, без никой да го забележи… Може да се стигне дотук чак от другия край на града.
	Стоут се намръщи:
	— Никога не бях чувал за тези тунели.
	— Трябва да проверим мазето.


>	16.
>	Наш

	_Ден пети, 09:15 ч._
	Наш паркира шевито си плътно до бордюра на няколко преки от мястото, чийто адрес Бишъп му беше пратил — Маккормик стрийт 423, от източната страна. Изключи от скорост и се огледа. Не че имаше кой знае какво за гледане. Повечето от жителите на Чикаго бяха изоставили тази част на града още през деветдесетте години. Веднага щом уличните банди се поокопаха тук, бизнесът започна да се изтегля, докато накрая останаха само няколко заложни къщи. Кантората на един адвокат и хранителен магазин на ъгъла. В магазина не се влизаше, а се поръчваше по интеркома. Собственикът намираше поръчаните неща и щом ги платиш, ти ги подава през подвижно метално гише. През изминалите няколко години, докато кварталът западаше, жителите (включително и членовете на бандите) бяха създали неписано правило за покровителстване на малкия магазин и за двайсет и три годишното си съществуване все още не се бе намерил някой да го ограби. Това съвсем не значеше, че собственикът ще отвори вратата на когото и да било. Дори въпросният да беше ченге.
	Наш беше твърде озадачен, понеже на адреса, получен от Бишъп — Маккормик стрийт 423, — се намираше именно магазинът. Лампите светеха — вероятно бяха отворили в девет, — но зад витрината не се виждаше жив човек.
	Наш се пресегна към жабката и натисна бутона за отваряне. На пода се разпиляха няколко осемпистови касети. Мамка му! Все се канеше да оправи проклетото нещо. В дъното на жабката, здраво завинтен за пластмасата, се намираше кожен кобур с .38 калибров револвер. Той го извади, провери барабана и пъхна оръжието в колана на кръста си. Освен това разполагаше и със служебната „Берета“ в раменния кобур и малокалибрения Kel-Tec P-3AT в кобур на глезена. Нямаше никаква представа какво може да очаква през следващите минути, затова, ако на задната седалка имаше самурайски меч, сигурно щеше да препаше и него. Под палтото си носеше бронежилетка. Облече я още в сградата на ФБР — не му се искаше някой да го види да си я слага тук.
	Постави табелката „ПОЛИЦИЯ“ на арматурното табло, размисли и я метна на пода при касетите. Определено не се намираше на място, където да тръбиш, че си кука, е добра идея. А и бездруго някой вероятно вече беше разбрал, че е ченге. Все още не виждаше жива душа наоколо, но усещаше очите, които го наблюдаваха — отгоре, от долната част на квартала и отзад. Не се съмняваше, че го следяха. Тепърва щеше да се разбере дали тези очи принадлежаха на Бишъп, или на местните, които вардеха интересите си или интересите на съдружниците си.
	Наш си пое дълбоко въздух, угаси двигателя и се измъкна на напукания заледен тротоар. Затвори вратата на колата, но не си даде труд да я заключва. И без това предната дясна врата не се заключваше, а и в квартал като този беше по-разумно да предоставиш лесен достъп до купето, ако не искаш на следващия ден да сменяш стъкло.
	Снегорините поддържаха улиците сравнително чисти дори тук. Виж, тротоарите бяха съвсем друга работа. На места почернелият сняг достигаше метър и нещо височина. Пред изоставените магазини — дори повече. Никой не се беше потрудил да хвърли една-две шепи сол по тротоара, затова Наш стъпваше внимателно и гледаше да избягва заледените участъци, докато вятърът виеше около него.
	Щом стигна до магазина, като пътьом забеляза, че на сградата няма табела с името, той почука, долепи лицето си до стъклото и погледна вътре. Зърна човек — вероятно беше собственикът, — седнал на сгъваем стол до тезгяха вляво от гишето и отворил „Чикаго Екзаминър“. Мъжът погледна към Наш за части от секундата, след което отново се зачете във вестника.
	— Какво, мам… — изръмжа Наш и почука още веднъж.
	Без да вдигне поглед, собственикът натисна бутона на грамадния микрофон пред себе си:
	— Използвайте интеркома.
	И прелисти страницата.
	Наш понечи да отговори, след което осъзна, че няма смисъл, и заопипва около витрината, докато най-накрая откри бутона на интеркома, вграден в алуминиевия високоговорител вляво. Натисна копчето и започна:
	— Тук съм…
	Гласът му секна, не беше сигурен какво точно да каже.
	_Тук съм, за да се срещна с Ансън Бишъп._
	_Ансън вкъщи ли е?_
	_Може ли Ансън да излезе?_
	Мъжът вътре обаче очевидно знаеше защо Наш е тук. Металното гише издрънча — вътре имаше фенерче и две батерии.
	— Каза, че може да си задържиш пистолетите, но ще ти трябва светлина.
	Наш се пресегна, извади фенерчето, развинти капачето и сложи двете батерии. Не беше от новите модели, със светодиоди, а от старите, с крушка. Достатъчно ярко беше обаче.
	— Шест и петдесет и осем — каза собственикът.
	— Моля?
	— За фенерчето и батериите. Шест долара и петдесет и осем цента.
	— Къде е Бишъп?
	Мъжът побутна металното гише.
	— Шест и петдесет и осем.
	Наш порови в джоба си, извади банкнота от десет долара и сложи вътре.
	Собственикът издърпа гишето, извади десетачката и я пъхна в джоба си, след което се намести удобно в стола си и продължи да чете.
	— А рестото?
	— Данък „благоустрояване“ — изрече мъжът, без да вдига поглед от четивото си.
	Наш не беше в настроение за разправии. Беше прекалено студено.
	— Просто ми кажи къде да намеря Бишъп.
	Собственикът въздъхна, сгъна вестника и вдигна костеливия си пръст.
	— Той е в номер 426, от другата страна на улицата. Ако не беше сам, трябваше да ти кажа 430.
	— Сам съм.
	— Затова и ти казвам 426. Да не си бавноразвиващ се? Виждам, че си сам. Върви сега. „Пет-нула“ пречи на бизнеса.
	Този път, когато собственикът вдигна вестника, го използва, за да се предпази от втренчения поглед на Наш. Непробиваема стена от мастило и целулоза.
	Наш тръгна обратно, подхлъзна се на заледен участък и замалко да падне, но се опря о тухлената стена със свободната си ръка. Номер 426 от другата страна на улицата не беше кой знае какво. Триетажна жилищна сграда от червени тухли, с тежки железни решетки на прозорците на първия етаж и закован шперплат на останалите. Неизвестна ръка беше нарисувала оранжев пенис на зелената входна врата и бе добавила фразата „КалиКорн ’16“, което не говореше абсолютно нищо на Наш.
	— Маккормик стрийт 426 — изрече той на глас. — Не е по-лошо място за умиране от което и да било друго.
	Той се огледа в двете посоки и пресече улицата. Единствената друга кола, която забеляза, бе обгорелият скелет на стар ван, полузарит от снега.


>	17.

#	Дневникът

C>
	— Обърни се наляво и ми покажи сладката си нацупена муцунка — обади се иззад фотоапарата Пол Ъпчърч.
	Вместо това му се изплезих.
	Баща ми ме беше инструктирал на всяка цена да избягвам фотографирането. Снимките оставят следа — документи, доказателства. Всичко това можеше да изплува един ден на повърхността и да създаде проблеми. „Трябва да се скиташ из този свят като призрак, шампионе. Колкото по-малко хора те виждат, толкова по-свободен ставаш. Само мъртвите познават истинската свобода“.
	И въпреки това ето ни тук. Застанали във всекидневната на къщата на Финики. Аз, опрял гръб в стената, и Пол с трийсет и пет милиметров фотоапарат, който изглеждаше по-скъп от някои коли, в ръце.
	— За какво ти е това?
	— За „стената на срама“ на стълбището. — Пол нагласи нещо по фотоапарата, след което коленичи и погледна през визьора. — Финики обикновено настоява да правим снимките още след изтичането на първия пълен ден, а ти си тук от близо седмица.
	Апаратът щракна. Ярката светкавица остави след себе си бели точици, реещи се из стаята.
	— Видях детектива от полицията тази сутрин. Онзи, който ме доведе тук.
	Не казах на Пол, че съм видял Теган, нито колко точно от нея съм видял. Това щеше да доведе до двучасов разпит, а аз не бях готов да отделя такава голяма част от времето си днес. Имах планове.
	— Уелдърман?
	— Да, Уелдърман.
	— Правилният отговор е „аха“. Понякога звучиш като дъртак. Мисля, че трябва да си наложиш да употребяваш думата „ня’а“ поне три пъти на ден.
	Фотоапаратът изщрака отново. Още една светкавица.
	— Обърни се надясно.
	Не можех да кажа „аха“, нито пък „ня’а“, без да се насиля. Баща ми ми беше обяснил колко е важно да се впишеш в средата, затова, предполагам, че щях да се пробвам, но щеше да ми струва усилие. Просто не можех да говоря неправилно!
	Пол нагласи още нещо по фотоапарата.
	— Уелдърман е боклук, но идва доста често насам. Същото е и с онзи негов партньор — Стокс. Приятели са с Финики и понякога возят момичетата до града. Е, и момчетата де, но най-вече момичетата.
	— Смърди на стар грейпфрут, ама пък да вървиш пеша, е кофти.
	Беше Кристина.
	Когото вдигнах поглед, видях, че е застанала под арката на входа към всекидневната. Не носеше нищо, освен оскъдни бикини и кафява хавлия, преметната през рамото й.
	— Грейпфрут и „Олд Спайс“ — добави Теган, като се показа зад нея. Беше облечена в черен бански от две части. И двете момичета бяха вдигнали косите си и ги бяха вързали на конски опашки.
	При вида им лицето ми пламна и забих поглед в земята.
	Когато Пол се обърна, ченето му увисна.
	— Мисля, че ви обичам и двете.
	Без да поглежда през визьора, той направи няколко кадъра на момичетата. Двете веднага влязоха в ролята на модели, допряха гърбове една в друга и се усмихнаха към фотоапарата. Почнаха да килват главите си насам и натам. Направо професионалистки със сума ти години стаж.
	— Ето така се прави! — рече Пол. Махна с палец назад към мен: — Пък капитан Бастун-в-гъза направо се спича при вида на апарата.
	— Айде, бе! — ухили се Теган. — Не беше чак толкова стеснителен тая сутрин.
	Тя прекоси стаята, като водеше Кристина за ръка.
	Когато стигнаха до мен, Теган захвърли хавлията си на пода и ме прегърна през кръста. Наведе се близо до мен и прошепна в ухото ми:
	— Не беше никак стеснителен, нали, Ансън?
	Кристина се приближи от другата ми страна и притисна полуголото си тяло към мен.
	Ръцете ми висяха неловко. Не бях сигурен къде да ги дяна. Когато пръстите ми докоснаха бедрото на Кристина, ги свих и ги дръпнах назад.
	Пол направи още една снимка.
	Двете момичета ухаеха на полски цветя и бебешка пудра. Притиснаха се още по-плътно към мен. Бяха толкова топли. И двете.
	— Лицето ти има цвета на презрял домат — любезно изтъкна Пол, при което страните ми пламнаха още повече.
	Теган се изкикоти. Тя се пресегна, потупа Кристина по рамото и посочи към чатала ми.
	— Хм, това стана бързичко… — изрече Кристина през смях.
	— Казах ти! — сияеше Теган. Тя килна глава назад и се провикна към вратата на всекидневната: — Либи, искаш ли да видиш Ансън надървен? Мисля, че няма нищо против.
	Двете ми ръце се стрелнаха към предницата на дънките ми. Двете момичета се изкикотиха отново, като не спираха да се търкат в мен.
	— Либи, ела, де! Побързай!
	Мярнах сянката й — само намек за нея — пред вратата. Но тя не влезе във всекидневната.
	— Мисля, че ще се прибера в стаята си — изрече тънък гласец. Никога преди не я бях чувал да говори, но тембърът на гласа й, интонацията… сякаш цял живот я бях слушал.
	Теган прибели очи и тръгна към вратата.
	— Последното, което ти е нужно сега, е да се заключиш пак в стаята си. Идваш с нас да хванеш малко слънце. Бледа си като труп.
	Ако преди се чувствах неловко, когато двете момичета ме бяха притиснали от двете страни, сега ми беше още по-притеснено, щом останах сам с Кристина.
	На Пол очевидно не му пукаше. Той щракна още един кадър.
	Никой от нас не чу госпожица Финики да влиза в стаята откъм официалната трапезария. Вероятно е била в кухнята.
	— Ансън, трябва да си свалиш ризата. Двамата изглеждате небалансирано — Кристина в прекрасен бански, демонстрирайки извивките на тялото си, а ти — облечен като за църква.
	Тя се обърна към Пол:
	— Няма да станеш добър фотограф, ако не забелязваш тези неща.
	— Да, госпожице — отвърна Пол.
	Госпожица Финики се обърна отново към мен:
	— Е?
	Тъй като аз не помръднах, Кристина започна да разкопчава ризата ми.
	— Заемам се.
	Гласът й вече не звучеше игриво. За момент си помислих, че всъщност звучи уплашено.
C$


>	18.
>	Наш

	_Ден пети, 09:22 ч._
	Наш едва не се изтърси по задник, докато катереше заледените стъпала. Когато стигна най-горе, откри, че някой е разбил с шут зелената врата с нарисувания на нея оранжев пенис. Дървената каса беше сцепена, ключалката липсваше. Изглеждаше така, сякаш това бе сторено преди доста време. Наш я побутна леко и тя се люшна назад, разкривайки тъмен коридор, облепен с прокъсани тапети на цветя. Той включи фенерчето и освети вътрешността на къщата. От дървения под тук-там липсваха дъски, виждаха се напречните греди и дупки над мазето. Жълтеникавият лъч на фенерчето потъна в една от тези дупки, но не разкри нищо. Виждаше се само на два-три метра, след което мракът поглъщаше лъча.
	— Бишъп? Влизам!
	Той пристъпи напред колебливо, като се чудеше колко издръжлив е подът. Не беше от най-леките мъже. Като се беше теглил за последно, закова стрелката на кантара на сто килограма, а сега се беше окичил с цял арсенал и бе навлякъл дрехи като за арктически преход.
	Измъкна беретата.
	— Въоръжен съм и ще те застрелям, ако направиш някоя глупост!
	Единственият отговор дойде от вятъра, който виеше през отворен прозорец някъде из сградата. Полуотлепен тапет зад гърба му пляскаше като нощна пеперуда, забодена за стената.
	— Къде си, дявол го взел!
	— Сам ли си?
	Гласът на Бишъп го стресна — факт, който никога нямаше да си признае. Пред никого. Имаше нещо в тембъра му. Не беше изкрещял, дори не беше повишил тон, но въпреки това гласът все едно се разнесе отвсякъде. Отпред и отзад. Отгоре и отдолу. Прокрадваше се като змия — поглеждаш в краката си и ето я, навита на кълбо и готова да напада.
	— Заръча да съм сам, затова съм сам. Не ми трябва цяла армия, за да ти пусна куршум в главата. — Наш продължи навътре, като осветяваше с фенерчето и проверяваше всяка стая — стара всекидневна, трапезария, порутена баня… — Защо не се срещнахме в „Старбъкс“ или нещо от този род?
	— Че кое му е забавното на това?
	Дъските зад гърба му изскърцаха. Наш се извърна светкавично, насочвайки първо пистолета, а след това и фенерчето. Нямаше никой.
	— Нервничък ми се виждаш.
	— Къде си?
	— Качи се по стълбите на втория етаж — отвърна Бишъп. Този път гласът му определено идваше отгоре.
	Наш насочи фенерчето към тавана и му се стори, че вижда как някой го наблюдава през една от дупките.
	— Ако падна и си счупя нещо, ти ще си виновен. Ще те съдя. Здравните осигуровки в полицията са пълни говна.
	— Помня — отвърна Бишъп, този път по-приглушено. По-отдалечено. — Качи се по стълбите бавно и стой близо до стената. И няма да пострадаш.
	Наш спря пред стълбището. Беше до стената вляво. Дървените стъпала се губеха в тъмнината горе.
	— Защо съм тук?
	Хвърли бърз поглед към парапета, но с пистолет в дясната ръка и фенерче в лявата… ако искаше да се хване за перилата, щеше да му се наложи да се откаже от едно, а това нямаше как да стане. Той стъпи върху първото стъпало и почувства как то се огъва под тежестта му. Премести се по-близо до стената и постави и другия си крак. Стъпалото издържа. Той се качи на следващото.
	— Чудесно се справяш, Наш.
	— Да ти го начукам.
	— Колко грубо.
	Следващото стъпало изпука под крака му и Наш бе абсолютно сигурен, че ще се продъни, но дървото устоя. Взе последните четири малко по-бързо и се озова в началото на нов коридор. Три врати бяха затворени, две — отворени, а една липсваше.
	— Къде отивам, лайнар такъв?
	Той прекара лъча на фенерчето през всички врати, но не видя нищо.
	— Никога няма да станем приятелчета, ако се отнасяш с мен по подобен начин. Приятелите се уважават един друг.
	— Излез на открито — отвърна Наш. — Дай ми възможност за точен изстрел. Няма да ми е приятно само да те раня. По-добре да те отърва от мъките ти бързо. Ако те гръмна в корема или нещо такова, може да си седиш тук и да си кървиш с дни. А това ще е ужасно.
	— Сигурен съм, че в такъв случай ти направо ще преливаш от съчувствие и съжаление. Последната стая, онази без врата.
	Наш последва гласа на Бишъп и пристъпи напред. Насочи пистолета си към последната стая, докато обхождаше останалите с лъча на фенерчето.
	— Защо просто не излезеш на открито?
	— Понеже не искам да ти давам възможност за точен изстрел. Почти съм сигурен, че ще я използваш.
	— Тук си абсолютно прав — промърмори Наш.
	Той се замисли дали да не отвори затворените врати, но се отказа от тази идея. Знаеше къде е Бишъп: странното ехо, което бе доловил долу, бе изчезнало. Когато Бишъп говореше, гласът му определено идваше от последната стая в дъното на коридора. Докато се приближаваше към отвора на мястото на вратата, пръстите му се свиха по-здраво върху ръкохватката на пистолета.
	— Идвам, Бишъп. Не прави глупости.
	— Не съм си и помислял.
	Последната стая представляваше просторна необзаведена спалня със закован с дъски прозорец и килер, скрит зад двойни врати с жалузи. Както и в останалата част от къщата, тапетите се бяха отлепили от напукания хоросан на стените и зад тях се виждаха решетките. От тавана на самотна жица висеше стар вентилатор, готов да падне при най-нищожния повод.
	До закования с дъски прозорец, коленичил на пода с гръб към вратата, с ръце, сключени пред гърдите и глава, наведена покорно надолу, сякаш за молитва, стоеше Ансън Бишъп.
	Наш насочи пистолета си към главата на мъжа.
	— Не мърдай, шибаняк.


>	19.
>	Клеър

	_Ден пети, 09:23 ч._
	Мазето на болница „Джон Х. Строджър Джуниър“ беше огромно. Освен това беше и пълна кочина. Бракувано през всички тези години медицинско оборудване бе натъпкано на всяко свободно местенце — носилки, легла, стойки за интравенозни системи, инвалидни колички… и кашони. Много кашони. Очевидно бе, че по някое време някой се е опитал да ги поддържа подредени, но също толкова очевидно бе, че това е било преди доста години. Въпреки че стаите имаха табелки, названията върху тях бяха повече с препоръчителен характер. Ако персоналът трябваше да се отърве от нещо, просто му намираше място, където щеше да се побере, и забравяше за него. Единственото помещение, което откриха в сравнително добро състояние, беше с климатичната система, и именно там Клеър откри Ърнест Скоу. Тъмнокожият мъж на шейсетина години, облечен в мръсен работен комбинезон, бе седнал върху щайга и опитваше да закуси със сандвич, докато тя, Стоут и тримата други охранители, които Стоут бе извикал, за да помагат в претърсването, излизаха от асансьора.
	— Ърнест. Наричайте ме Ърнест — настоя той, докато дояждаше сандвича и бръскаше трохите от устните си. — Та какво разправяхте за някакви тунели?
	— Контрабандистки тунели — отвърна Клеър. — Минават под по-голямата част от града. Много от по-старите сгради, а дори и някои от по-новите имат достъп до тях.
	Ърнест почеса четината по брадичката си.
	— Работя тук почти две десетилетия и не съм забелязал никакви тунели.
	— Колко добре познаваш това мазе? — попита Стоут.
	Мъжът вирна глава.
	— Познавам оборудването и техниката, която поддържам. Що се отнася до останалото, не ходя там. Не е моя работа.
	— Знаеш ли откъде телефонните кабели влизат в сградата? — попита Клеър. — Телефонните компании наемат някои от тунелите за нуждите си.
	Очите на Ърнест се извъртяха към тавана. Той почеса брадата си отново.
	— Мисля, че откъм западната стена. Там има друга група асансьори и от време на време чувам как техниците ровичкат нещо из онази част на мазето. В тази част не идват кой знае колко често. Значи би трябвало да е там.
	— Покажи ни.
	Докато Ърнест ги превеждаше през лабиринта от бракувано оборудване, очите на Клеър непрекъснато се спираха на носилките — някои бяха празни, други бяха използвани за пренасяне на други неща и все още стояха натоварени. Няколко бяха счупени. Имаше страшно много носилки. Клеър се зачуди дали Бишъп е взел оттук онези, използвани за Емъри и Гюнтер Хърбърт. И двамата бяха приковани с белезници към носилки, а това е нещо, което човек не може да си купи от местния супермаркет.
	Ърнест посочи към тавана.
	— Ето това са телефонните кабели — тези сивите. Сините пък са за интернета.
	Десетки дебели кабели, вързани заедно със „свински опашки“ и прикрепени към бетонния таван със скоби. Всички очи се вторачиха в жиците, проследявайки пътя им. Когато стигаха външната стена, кабелите потъваха в десетинасантиметрова дупка в бетонния фундамент, запечатана здраво с гумен уплътнител.
	Нямаше тунел. Нямаше видими отвори.
	— Мамка му — измърмори Клеър, докато очите й шареха нагоре-надолу по стената. — Сигурна бях…
	Стоут се бе извърнал наляво към стената и я преглеждаше сантиметър по сантиметър, като едната му ръка постоянно натискаше тук-там бетона, сякаш, ако улучеше някакъв скрит механизъм, щеше да се отвори таен проход.
	Клеър впи поглед в гладката стена.
	— Коя година е построено това място?
	Ърнест не се поколеба и ад секунда:
	— 1912. Сигурен съм в това.
	— Започнали са да копаят тунелите към 1899 година — каза Клеър. — Има логика да са ги използвали тук. Този бетон изглежда по-нов. Чудя се дали не са ги запечатали с него.
	— Основата е подсилена през осемдесетте години. Нищо от това не е оригинално строителство. Предполагам, че тогава може да са запушили тунелите.
	Телефонът на Клеър иззвъня. Клоз.
	Тя вдигна и го приближи до ухото си.
	— Кажи?
	— Пол Ъпчърч е буден.
	Веждите й се повдигнаха.
	— Как така?! Нали казаха, че няма…
	— Той говори — прекъсна я Клоз. — Трябва да се качиш тук.


>	20.

#	Дневникът

C>
	— Не вдигай шум! — заповяда Пол, въпреки че не бях казал нищо, а самият той беше доста гръмогласен.
	Промъквахме се през високата трева зад къщата и почти бяхме преполовили пътя до хамбара.
	— Мисля, че ги виждам — каза той, повдигайки глава само колкото да огледа полето. — Около петнайсетина метра преди хамбара.
	Вдигнах глава на свой ред. Той ме сграбчи за рамото и ме дръпна надолу:
	— Ще те видят!
	Намръщих се.
	— А теб видяха ли те?
	— Не, но аз съм потаен. Аз съм като призрак нинджа. На практика невидим. Никой не ме вижда, освен ако аз не пожелая да ме види.
	Момичетата си бяха тръгнали от всекидневната в мига, в който госпожица Финики им обърна гръб — избягаха по коридора и се изнизаха през задната врата. Либи изобщо не бе влязла в стаята, но видях как сянката й се измъкна заедно с другите две. Чух тропота на три чифта крака, които напускат къщата, Финики бе взела фотоапарата от Пол и също ни бе изпроводила от стаята. Когато стигнахме стълбите, той сграбчи ръката ми и кимна към предната врата.
	Миг по-късно вече бяхме навън.
	— Броим до двайсет, после тръгваме след тях. Не бива да сме прекалено близо.
	— Прекалено близо за какво?
	Пол привели очи.
	— Да ги наблюдаваме. Те определено искат да ги наблюдаваме. Защо иначе ще се домъкнат във всекидневната, облечени по този начин?
	— Може би защото им е било на път?
	— Господи, колко си наивен, когато става дума за съвременните жени!
	_Мисля, че исках да ме видиш._
	Думите на госпожа Картър проехтяха в главата ми от нищото.
	— Кристина определено флиртуваше с теб, а Теган едвам се сдържаше да не ми налети — продължаваше Пол. — Трябва да се научиш да разчиташ сигналите.
	— Сигналите ли?
	— Всички момичета изпращат сигнали. Като светлината на морския фар ши песента на сирените. Наистина ли си мислиш, че искат да се пекат на слънце? — той поклати глава. — Глупости! Лежат полуголи в тревата, понеже искат ние да ги наблюдаваме.
	Наблизо се разнесе момичешки смях.
	Пол ме дръпна още по-близо към земята.
	— Мамка му!
	Никой от двама ни не продума минута-две. След това Пол бавно надигна глава.
	— Виждаш ли ги?
	— Мхм — изхъмка той. — Прелестно!
	Пролази още два-три метра напред. Последвах го. Когато спря, можех да чуя как момичетата си приказват, но не успявах да различа думите. Повдигнах се на лакти. И тогава ги видях. Теган беше най-близо, легнала върху хавлията си по корем, с гръб към нас. Кристина бе зад нея, също по корем. Коленете й бяха сгънати, а голите й крака — свити зад нея и полюшващи се насам-натам. И Либи беше там, от другата страна на двете момичета. Едва я виждах — бегъл намек за част от крак.
	— Искам да заобиколя от другата страна — казах.
	— Че защо? Теган е точно тук и… о, макака му…
	Теган се пресегна и разкопча горнището на банския си.
	— Ще ме намажеш ли с малко лосион?
	Бяхме се приближили достатъчно, за да я чуваме.
	Кристина седна с шишенце лосион в ръката, изстиска малко върху гърба на Теган и започна да го втрива.
	— Само малко — каза Кристина. — Казаха, че не искат да имаме бели линии.
	— Не ми се ще да изгоря.
	— Няма да стоим дълго — отвърна Кристина. — Махни и тези.
	Тя дръпна връвчицата на долнището на Теган и то се свлече на земята. Просто така.
	До мен Пол ахна. Може и аз да съм изпъшкал.
	— Не повече от трийсет минути — каза Теган. — Не мога да си позволя да заприличали на рак.
	Кристина се обърна с лице към Либи.
	— Не съм сигурна дали лосионът се отразява добре на белезите, или зле.
	— Не мисля, че ще навреди — каза Теган. — Ще избледнеят. Дори вече са започнали да изчезват. Мисля, че може да ги покрием с малко фондьотен при нужда.
	— Може би малко лосион.
	Този глас не беше нито на Кристина, нито на Теган. Беше на Либи.
	— Само внимавай с онова на гърба ми. Точно там още ме боли зверски.
C$


>	21.
>	Наш

	_Ден пети, 09:25 ч._
	Ансън Бишъп бе коленичил с гръб към Наш и с лице към закования с дъски прозорец. Не се обърна, когато Наш влезе в стаята, дори не помръдна. Остана неподвижен като труп, поставен в почти същата поза, както и телата, открити по-рано днес.
	— Моля те, кажи ми, че на земята пред теб има три малки бели кутийки, в които има парченца от теб — каза Наш, докато се приближаваше с насочен към мъжа пистолет.
	Бишъп не отговори.
	Лъчът от фенерчето на Наш накара сянката на Бишъп да се разтегне из стаята и да се възправи върху далечната стена — създание, изтъкано от дълги, рязко очертани линии.
	Подът изстена под тежестта на Наш. Той внимателно пристъпи към Бишъп.
	Очите на Бишъп бяха затворени.
	— Как е Сам? Тревожа се за него.
	— Въоръжен ли си?
	— Не.
	Бишъп носеше сив суичър, дънки и туристически обувки. В отдалечения ъгъл бяха скатани на топка дебело яке, шал и шапка. В стаята нямаше никакви мебели.
	Наш повдигна долния край на суитшърта на Бишъп с бомбето на обувката си. Нямаше пистолет.
	— Ръцете зад тила.
	Бишъп се подчини.
	— Преплети пръсти.
	Бишъп го направи.
	Тогава Наш забеляза табелката.
	Поставена пред гърдите на Бишъп, същата, като онази, намерена пред трупа в гробището. Картонена табела, върху която обаче не пишеше „ТАТКО, ПРОСТИ МИ“, а „ПРЕДАВАМ СЕ“.
	— Къде е останалото количество от вируса? — попита Наш.
	Очите на Бишъп останаха затворени.
	— Какъв вирус?
	Наш притисна дулото на пистолета към слепоочието на Бишъп, забивайки метала в кожата.
	— От двама ни Сам е търпеливият, не аз. Нямам никакъв проблем да те гръмна и да разправям на останалите как съм те намерил мъртъв. Мислиш ли, че на някого му пука? По-вероятно е да вдигнат купон. Имам цяла болница, пълна с болни. Ще те питам само още веднъж: къде е останалото количество от вируса?
	Бишъп облиза устни.
	— Че болниците не са ли обикновено пълни с болни?
	Наш го изрита.
	Кракът му се засили и се заби в гърдите на Бишъп още преди мозъкът му да осъзнае какво точно е сторил. По дяволите, усещането бе прекрасно!
	— Мислиш ли, че на семействата на онези жени, които открихме тази сутрин, ще им пука, ако те метна през шибания прозорец? Къде, мамка му, е останалото количество от вируса?!
	Бишъп се бе превил надве, но пръстите му продължаваха да са преплетени зад тила. След като се прокашля няколко пъти, успя най-сетне да си поеме дъх и отново се изправи.
	— В момента очевидно се предавам на чикагската полиция. Не предприемам никакви враждебни действия. Никакви агресивни движения. И въпреки това този детектив счита за необходимо да използва груба сила срещу мен и да заплашва живота ми. Ето затова ви поканих тук — за да станете свидетели на всичко това. За да документирате начина, по който той се отнася с мен. Начинът, по който бях третиран от самото начало. Чикагската полиция иска да ме превърне в изкупителна жертва. За да защитят един от своите! Този човек тук, детектив Брайън Наш, е партньорът на Сам Портър. Приятели са от дълги години. Не знам колко корумпиран е този детектив, но определено е „мръсно ченге“. Вероятно по-мръсно и от самия Портър. Невинен съм по всички обвинения.
	Лицето на Наш стана огненочервено. Той впи гневен поглед в Бишъп.
	— На кого говориш, дявол го взел?!
	Вятърът отново се разфуча. Къщата изстена.
	Бишъп отвори очи за пръв път, откакто Наш бе влязъл в стаята, и кимна към ъгъла. Сред прахоляка и мръсотията на занемарения дървен под, заобиколена от паяжини и боклуци, стоеше малка камера. Обективът й бе насочен към двамата мъже.
	Наш я смачка с тока на обувката си. Чу се хрущене, което прозвуча като музика в ушите му. Стъпи върху нея още няколко пъти, докато най-накрая на пода остана само купчина парчетии.
	Това, изглежда, въобще не притесни Бишъп. На устните му изгря усмивка.
	— Не вярвах, че ще ме арестуваш по нормалния начин, затова се обадих на Седми канал, преди да ти звънна. Твоята приятелка Лизет Лоудън. Именно те сложиха камерата. В съседната сграда са и излъчиха всичко. Попита ме защо именно тази сграда. — Бишъп вдигна очи: — Ето защо.
	Наш погледна Бишъп, погледна смачканата камера, сетне отново спря очи на мъжа. Сърцето му биеше толкова силно, че щеше да изскочи от гърдите му. Направи крачка назад и постави ръка върху малкия микрофон, закачен на яката на палтото му.
	— Пул, чуваш ли ме? Докарай екипа си тук веднага.


>	22.
>	Клеър

	_Ден пети, 09:26 ч._
	След операцията Пол Ъпчърч беше преместен в изолирано помещение в далечния край на интензивното отделение на петия етаж. Клеър се качи дотам с асансьора. В коридора я чакаше д-р Бейър. Косата му беше леко разчорлена, а очите му бяха уморени, но ако не се брои това, изглеждаше учудващо добре за човек, който е бил издърпан грубо от обичайния си живот и захвърлен в центъра на тази бъркотия.
	— От болницата ми казаха, че имат десетина души със симптоми на подобна на грип болест, които обикновено се асоциират с вируса ТОРС.
	— Аха — изрече Клеър иззад маската си. Очите я сърбяха и с труд потискаше желанието си да кихне отново. Не беше в настроение да обсъжда случващото се със стомаха и стомашно-чревния й тракт — беше изпитвала по-приятни усещания в дните, когато решаваше да прекара цяла нощ в ядене на мексиканска храна.
	Бейър също носеше маска, но не изглеждаше болен.
	— А вие… — Думите му увиснаха във въздуха, понеже вече знаеше отговора. — Били сте изложени на заразата по-рано от останалите.
	— Нищо ми няма.
	— Не изглеждате чак толкова добре. Трябва да накарате някой да ви постави система с физиологичен разтвор. Обезводнена сте.
	— Просто съм уморена. Тия дни дъх не сме си поели. И става все по-зле.
	Той улови ръката й и щипна кожата на опакото на дланта й.
	— Виждате ли как кожата ви се изпъва като палатка и не се отпуска веднага? Губи еластичност — определено симптом на обезводняване. — Той пусна ръката й. — Лекуват ли ви изобщо?
	Клеър сви рамене:
	— Биха ми някаква инжекция — да подсилят имунната ми система. Ако не броим това, няма кой знае какво друго да направят. Ще ги питам за физиологичния разтвор. — Тя кимна към стаята. — Вижте, оценявам факта, че сте се загрижили за мен, но имам работа за вършене. Какво ви каза Ъпчърч?
	Д-р Бейър се огледа.
	— Махнахме тръбата на командното дишане като стандартен следоперативен тест — за да видим дали е способен на неволеви действия като самостоятелно дишане и преглъщане. Очаквах, че ще се наложи да интубирам веднага, но той се изкашля, след което ме хвана за ръката. — Докторът замълча, очевидно за да обмисли това още веднъж. Потри челото си. — Наистина не разбирам. Онази част от мозъка, която отговаря за речта и разсъжденията, е буквално опустошена от тумора. Не би трябвало да разбира какво е „дума“, камо ли пък да е способен да състави изречение.
	— Докторе, какво ви каза?
	Д-р Бейър тръгна към интензивното.
	— Име. Първо не можах да го чуя добре. Той се мъчеше с всички сили да го произнесе, след което го каза още няколко пъти. Сара… Сара Уернър. Говори ли ви нещо?
	Клеър знаеше името, но все още нямаше никаква представа коя наистина е Сара Уернър. Сам й се бе обадил от телефона на Уернър. Бяха научили, че Сам е прекарал два дни, обикаляйки из страната с жена, която според него е била Сара Уернър. Освен това познаваха истинската Сара Уернър — адвокатка от Ню Орлиънс, мъртва от няколко седмици, чието тяло бяха открили да се разлага в собствения й апартамент. Един от пазачите в затвора в Ню Орлиънс, мъж на име Винсънт Уейднър, също бе споменал името й и бе помолил да й се обадят, след като го бяха арестували. Той, заедно със Сам и жената, която се бе преструвала на Уернър, бяха помогнали на една затворничка да избяга от въпросния затвор. Последната бе открита мъртва тук, в Чикаго, в лобито на хотел „Гийон“. Застреляна очевидно от Сам. Нещо, което Клеър дълбоко в себе си бе уверена, че е напълно невъзможно. Сам беше казал на Пул, че жената, която той познавал като Сара Уернър, всъщност е майката на Бишъп. Та, с две думи, значи Ъпчърч молеше да извикат мъртвата му адвокатка?
	— Оттук — каза д-р Бейър, превеждайки я през редица врати до малко преддверие. Подаде й запечатана торбичка със стерилни дрехи.
	— Трябва да облечете това. Той няма да оцелее след контакт с вируса ТОРС. Не може да рискуваме замърсяване.
	— Определено знаете как да накарате една жена да се почувства добре дошла.
	Клеър разкъса торбичката и облече жълтия найлонов костюм за еднократна употреба. Докторът й подаде обувки от същия вид и голяма маска, която покриваше цялата й глава и се прикрепваше към костюма с някаква лепкава лента. След това Бейър затегна на кръста й колан със закачена на него бутилка със сгъстен въздух. Маркучът щракна в отверстие върху гърба на костюма и тя почувства как хладен повей обгръща цялото й тяло.
	Когато приключи с нея, д-р Бейър се екипира по същия начин с отработена бързина.
	— В бутилката има въздух за петнайсет минути. Съмнявам се, че ще ни е нужно повече време. — Гласът му се разнасяше от някаква вградена в костюма интерком система. — Готова ли сте?
	Клеър кимна.
	Последва го през поредната врата. Двамата влязоха в стаята на Пол Ъпчърч.
	Клеър не бе имала възможност да го огледа достатъчно добре, когато го арестуваха. Беше припаднал веднага след това и се бе наложило да го докарат в интензивното и да го подготвят за операция. Кожата му беше мъртвешки бледа и блестеше от пот. Клеър очакваше главата му да е омотана в бинтове, но за нейно учудване не беше така. Хирургическият разрез се виждаше през прозрачната превръзка. Превръзката, предвидена да се разширява, беше пълна с някаква течност. Тя нямаше представа дали е нещо медицинско, поставено там, за да подпомага процеса на излекуването, или е гной, но от гледката й се догади. Косата и веждите му ги нямаше. Или бяха опадали от химиотерапията, или бяха избръснати, когато го бяха подготвяли за операцията. Приличаше на извънземно. Във вида му нямаше нищо човешко.
	И гледаше право към нея.
	Според досието очите на Ъпчърч бяха сини, но ако човек ги погледнеше, никога нямаше да се досети за цвета им. Очите, които бяха втренчени в нея, бяха млечносиви, кървясали и жълти там, където трябваше да е бялото.
	Д-р Бейър прекоси стаята, приближи се до машините край леглото и заразглежда множеството графики и цифри по цветните дисплеи. Беше с гръб към нея и тя не можеше да види лицето му.
	Клеър също се приближи до леглото. Немигащият поглед на Ъпчърч я следеше неотклонно. Езикът му се показа от устата и облиза пресъхналите напукани устни. И той беше сив и безжизнен, точно като очите и кожата му. Тя знаеше, че в момента наблюдава мъртвец. Нещо в погледа му подсказа, че и той осъзнава това.
	Дясната ръка на Ъпчърч трепна и се повдигна на сантиметър-два от леглото, преди да падне безсилно обратно. Белезниците изтракаха по метала. Изглеждаха абсурдно; беше повече от ясно, че този човек няма къде (и как) да избяга. Докато устните му се движеха, от тях не излизаха думи, а някакво глухо премляскване, измъчено задъхване, отчаян опит да си поеме въздух.
	И въпреки всичко очите му продължаваха да я гледат втренчено. Дори и да беше мигнал, тя не бе забелязала.
	Клеър пристъпи още една крачка напред.
	— Аз съм детектив Клеър Нортън от полицията на Чикаго. Знаете ли къде се намирате?
	С известно усилие той кимна. При движението очите му се затвориха.
	— Под въздействието на медикаменти е, но предполагам, че и най-малкото движение му причинява болка. Ще му е нужно невероятно съсредоточаване — обади се д-р Бейър.
	Не го беше видяла да се обръща, но от другата страна на леглото на Ъпчърч докторът вече гледаше право в нея.
	— Попитали сте за Сара Уернър — каза Клеър на Ъпчърч. — Тя е мъртва.
	Дори и да я разбра, лицето му не го издаде. Устните му мляснаха отново. На Клеър й се прииска да побегне.
	Устните му отново помръднаха. Този път тя беше сигурна, че се опитва да говори. Долавяше се някакъв глас, макар и слаб. Тя се наведе по-близо до него, в опит да разбере какво й казва. Намръщи се:
	— Виждате? Виждате какво?
	Тънка струйка кръв се стече от ъгълчето на устата му, от една от пукнатините на устните му. Клеър не издържаше повече.
	— Най-накрая виждам — каза отново той. Гласът му вече бе малко по-силен.
	— Виждате какво?
	Той опита да се надигне към нея, но не успя. Главата му се отпусна върху възглавницата.
	Клеър се наведе още повече, беше готова да свали маската си, ако бе необходимо, за да чуе какво й казва умиращият.
	Когато Ъпчърч заговори отново, следващите четири думи се отрониха от устните му като шепот на призрак… Клеър би дала мило и драго да не ги бе чувала изобщо. Отстъпи крачка, челюстта й увисна.
	— Мамка му, не!
	Едва не разкъса предпазния костюм, докато излизаше заднешком от стаята. Д-р Бейър и останалите безмълвно се взираха в нея.


>	23.
>	Клеър

	_Ден пети, 09:31 ч._
	Десет минути по-късно седеше в тесния офис с Клоз, заровила главата си в шепи. Беше седнала на пода в ъгъла и бавно се люлееше напред-назад.
	Отначало Клозовски се наведе над нея, опита се да я успокои, но след това се върна на стола си и се скри зад безопасното блещукане на екрана на лаптопа си.
	Това не можеше да се случва.
	— Той бълнува, Клеър. Онова, което ти е казал, е без значение.
	Клеър продължи да се поклаща.
	— Каза го. Аз съм ченге. Трябва да го докладвам. Ще влезе в досието. Мамка му, само почакай медиите да надушат…
	— Сигурна ли си, че си го чула правилно? Може да е станало недоразумение…
	— Никога не съм чувала нещо по-ясно през живота си.
	— Каза, че си била в нещо като херметичен костюм. Можеше ли да чуваш през него?
	Клеър започна да се клати още по-бързо.
	— Каза: „Сам Портър е У4М.“ Ясно като бял ден! Чух го идеално. Докторът също беше там. Сигурна съм, че и той е чул. Боже, там имаше и медицинска сестра. И тя сигурно е чула. Един господ знае кой още с чул!
	— Трябва да снемеш официални показания — каза меко Клозовски. — Преди да е умрял.
	Тя спря да се люлее.
	— Няма да се върна там!
	— Трябва да разберем какво точно знае.
	— Той лъже! — вироглаво викна тя. — Ансън Бишъп е У4М!
	— Ами ако не е?
	Тя му хвърли гневен поглед.
	— Ти на чия страна си!?
	Клоз вдигна ръце.
	— Не съм на ничия страна, просто сме тук сами и когато това излезе наяве — а ти знаеш, че ще излезе, — ако не сме снели официални показания, как ще изглежда това отстрани? Ще ни обвинят, че покриваме Сам.
	— Знаем, че Ъпчърч е убил Ела Рейнълдс и Лили Дейвис… и се е опитал да убие Лариса Бийл и Кейти Куигли. Вероятно и родителите. Убил е онова момче, Уесли. И да е казал нещо такова, кой ще му повярва?
	В момента, в който изричаше това, Клеър знаеше, че ще има хора, които ще повярват.
	— Не обмисляш възможност да не докладваш това, нали? — попита Клоз. — Точно сега не е добра идея. Нали?
	Клеър вдигна очи към него, но не каза нищо.
	— Тогава защо ми го каза? — възкликна той.
	— Може би просто трябва да си траем, докато не разберем какво точно означава това.
	Клоз поклати глава:
	— Ще звънна на Наш.
	— Вече опитах. Гласова поща.
	— Тогава на Пул — предложи Клоз. — Трябва да кажем на Пул.
	— И при него се включва гласова поща.
	Телефонът на стената зазвъня. Двамата извърнаха погледи към примигващата червена светлинка. Чак на четвъртото позвъняване Клозовски се изправи и вдигна слушалката.
	Клеър чу неговите думи, видя как кима няколко пъти, преди да затвори. Знаеше точно за какво е било обаждането. Въпреки това той го изрече на глас:
	— Ъпчърч е мъртъв.


>	24.

#	Дневникът

C>
	Същата нощ детектив Уелдърман се върна. Не влезе в къщата. Остана зад волана на колата си. Двигателят боботеше. Прозорецът му бе спуснат и през него всяка минута-две се показваше огънчето на цигара, кога то той тръскаше пепелта. Стоя там около пет минути, докато Кристина и Теган се измъкнаха от къщата и се качиха на задната седалка. Наблюдавах как колата потегля, докато стоповете й се превърнаха в червени точици като главички на топлийки и най-накрая изчезнаха. Беше малко след девет.
	— Знаеш ли къде отиват? — попитах.
	Пол се бе излегнал на леглото си и работеше върху комикса си — „Злополуките на Мейбъл Маркел“. Беше отмъкнал един от пуловерите на Теган от стаята й предната нощ и сега го поднесе към носа си и вдиша дълбоко.
	— Тихо. Опитвам се да получа вдъхновение.
	— Като душиш пуловера на Теган?
	— Ако душа гащичките й, това вече ще е перверзно.
	Бях твърдо убеден, че Пол има сериозна колекция от дрехи на Теган, скрити някъде, но все още не бях открил къде.
	— Взима ги почти всяка вечер! Къде ходят?
	Пол остави пуловера и продължи да рисува.
	— Мисля, че трябва да се съсредоточиш върху положителното — не си ти този, който е на задната седалка на полицейска кола в момента. Това не е приятен начин да прекараш вечерта.
	— Знаеш ли къде ги води?
	Пол порови из маркерите си, намери червения и започна да оцветява рисунката.
	— Приятелю мой, задаваш неправилните въпроси.
	— Така ли?
	— Това, което би трябвало да се питаш в момента, е как да накараш Кристина да отърка апетитното си дребно тяло отново в теб, както го стори във всекидневната.
	Лицето ми отново пламна.
	— Тя просто се закачаше.
	Пол изсумтя.
	— Ахааа, закачаше се. За тези от нас, които сме вещи в изкуството да разбираме жените, това бе нейният заобиколен начин да ти подскаже, че си достатъчно голям, за да се качиш на това влакче. Трябва само да си купиш билетче.
	— Сигурен си, че не е имала предвид това.
	Той не ми обърна внимание.
	— Даде ти жокер. Иска да помиришеш цветето й. Една игричка на Чичо доктор в сеното. Здраво гушкане. Креватна гимнастика. Муш-муш. Скрий саламчето… Дори да имаше само половин мозък, вече щеше да си в стаята й, да си се пъхнал под чаршафите й и да очакваш своята възлюбена да пристигне, тръпнеща от желание, след момичешката им вечер.
	— Момичешка вечер? С детектив от полицията?
	— Къде си мислиш, че са? — Пол сложи капачката на червения маркер и започна да оцветява със зеления. — С какво бяха облечени? Нашите две мили съквартирантки?
	Казах му, че Теган беше с черна рокля и на токчета. Струваше ми се, че роклята на Кристина бе тъмносиня, но ми беше трудно да преценя със сигурност, понеже беше доста тъмно.
	— Не се обличат така за пред нас — изтъкна Пол. — На нас не ни се полага друго, освен пижамки и омачкани пуловерчета. Днес явно е специална вечер.
	Чух как долу се тръшна врата. След това Невестулката кресна на някого. Вероятно на съквартиранта си. Хлапето. И двамата бяха малко по-малки от нас и се държаха настрана. Невестулката беше на около дванайсет. Нямах никаква идея как му е истинското име — прякорът Невестулката му пасваше идеално. Имаше очи като стъклени топчета и бърчеше носа си, когато беше разстроен (а беше разстроен през повечето време). Нямах представа защо викат на Хлапето така, но и аз го наричах по този начин.
	Пол ми показа рисунката си.
	Теган, гола, легнала на хавлията си с притворени очи. Кристина, наведена над нея с бутилка слънцезащитен лосион в ръка, една капчица, от който тъкмо падаше на гърба на Теган. Червеният пуловер на Теган бе свит на топка под главата й. Беше доста сполучлива рисунка.
	— Къде е Либи?
	Пол хвърли поглед към творението си и посочи далечния ъгъл. Едва се виждаше.
	— Ето я, точно тук.
	— Не, имам предвид сега. Защо не замина с тях?
	Пол прибели очи и продължи да рисува.
	— Яка мацка като Кристина ти е супер навита, а ти се чудиш къде е Либи? — Той поклати глава. — Тя е повредена, човече. Остави я на мира. Момиче като нея никога няма да е наред. Ще изкара няколко седмици тук и след това ще я отпратят там, където карат момичета като нея. Тя няма да е дълго част от нашия свят, затова не се привързвай прекалено много към нея. Финики дори не си направи труда да закачи снимката й на стената.
	Все още не я бих виждал истински. По някой бегъл поглед. Развят кичур руса коса. Сянката й на стената. Дори днес, на открито, тя отново остана невидима, сякаш се стопи, докато се превърна в призрак на момиче, в мисъл, която ти убягва.
	Отидох до вратата и притиснах ухо о дървената повърхност.
	— Какво прави според теб госпожица Финики сега?
	Пол сви рамене.
	— Бих предположил, че върши вещерските си дела. Вари малки дечица в котел долу в мазето. Оставят се да къкрят трийсетина минути, след това се добавят чушки и щипка сол.
	Когато отворих вратата и се взрях в коридора, не видях никого. Вратата на Невестулката беше затворена. Кристина и Теган бяха оставили тяхната стая отворена. Вратата на Винс също зееше — не го бях виждал цял ден. Не че този факт ме натъжаваше. Вратата на Либи беше леко открехната. От другата страна — само тъмнина.
	Пол метна един „Сникърс“ към мен. Той се удари в мен и падна на земята.
	— Кристина обича сладко. Няма да ти навреди, ако носиш подкуп.
	Взех сникърса, но не отивах в стаята на Кристина.
C$


>	25.
>	Наш

	_Ден пети, 09:37 ч._
	— Давай! Давай! Давай!
	Гласовете прокънтяха в слушалката на Наш и секунда по-късно той чу екипа да влиза в сградата. Трясъкът на външната врата, кубинките, трополящи по стълбите. Проверяваха всяка стая, викваха „Чисто!“, след като видеха, че няма никой, и бързо се приближаваха.
	През цялото време Наш остана неподвижен. Очите му бяха заковани върху Бишъп. Желанието да дръпне спусъка и да го довърши бе толкова силно, че се наложи да призове всяка частичка от волята си, за да не го стори. Бишъп също не помръдваше. Когато двама от специалния отряд нахлуха в стаята, последвани от още трима, той пак не помръдна. Те крещяха. Сграбчиха ръцете му и ги извиха назад, за да ги оковат в белезници. След това — ритник в гърба, който захвърли Бишъп на пода. Един от мъжете се стовари върху него. Тежестта на тялото и на екипировката му размаза лицето на Бишъп о мръсния под.
	Бишъп не гъкна.
	Наш продължаваше да стои като замръзнал на мястото си.
	Завързаха краката на Бишъп със „свински опашки“.
	Претърсиха го и обърнаха джобовете му наопаки. Не намериха нищо.
	Наш усети ръка върху рамото си.
	Пул.
	Не каза нищо. Нямаше нужда.
	Наш най-накрая прибра оръжието си в кобура, коленичи до Бишъп, окашля се:
	— Имаш право да запазиш мълчание…
	Изрецитира останалото, докато другите го наблюдаваха. В стаята постепенно се възцаряваше странно мълчание. Когато приключи с прочита на правата му, Наш нареди да изведат Бишъп.
	Четирима от специалния отряд вдигнаха неподвижното същество от земята и го изнесоха от стаята.
	— Медиите са тук — обади се Пул.
	— Знам.
	— Излез и направи изявление, преди шефът да ми звънне аз да говоря.
	— Случаят е на Сам. Редно е той да даде брифинга.
	— Никой няма да пусне Сам пред камерите. Още не.
	Наш прокара ръка през косата си, за да я приглади, колкото можеше.
	— Всичко относно този случай е шибано.
	Пул не каза нищо. Седеше и се взираше в остатъците от камерата на пода.
	Наш излезе от стаята, преди Пул да го е попитал какво е това. Пътьом взе със себе си картонената табелка на Бишъп.
	Последва мъжете, които мъкнеха Бишъп през коридора и по стъпалата към входната врата. Когато стигна до преддверието, се вцепени.
	Целият квартал, напълно безлюден преди по-малко от двайсет минути, сега гъмжеше от хора. Дузина коли и ванове на полицията и специалните части изпълваха улицата. Очакваше ги. Съгласно инструкциите, които бяха обсъдили с Пул, те го следваха на около километър разстояние и се бяха разположили две пресечки по-нататък, достатъчно далеч, за да не бъдат забелязани. Местните също бяха изпълзели от прикритията си и се бяха стълпили по заледените тротоари. Имаше и два новинарски вана, както и трети, който в момента се опитваше да премине през блокадата на полицията.
	Четиримата мъже изведоха Бишъп по стълбите и го натикаха в мрачната паст на черния ван на специалните части, където още двама помогнаха да го вкарат вътре и затвориха вратите. Всичко стана за броени минути. На Наш случващото се му изглеждаше нереално. Неколцина репортери закрещяха. Задаваха същия въпрос, който се въртеше и в неговата глава — защо Бишъп се беше предал доброволно?
	Наоколо щракаха фотоапарати. Наш осъзна, че вече не са насочени към Бишъп, когото бяха вкарали в полицейския ван, а към него самия, застанал на входа на Маккормик стрийт 426, пред разбитата зелена врата, висяща под странен ъгъл на две от трите си панти. „Ненадървен“, помисли си Наш, когато погледът му се спря на нарисувания с оранжев спрей пенис отпред. Това го накара да се усмихне, макар и за части от секундата. Още няколко щраквания на фотоапарати го върнаха в реалността.
	— Може ли да вдигнете табелата? — викна един от фотографите. Беше облечен в тъмносиньо яке с емблемата на „Чикаго Екзаминър“ отпред.
	Наш си спомни, че все още държи картонената табела на Бишъп, и я обърна така, че надписът да не се вижда. Въпреки това фотографът направи още една снимка.
	Лизет Лоудън, репортерката от Седми канал, стоеше отзад с лице към оператора си. Наш не можеше да чуе какво точно говори. Секунда по-късно тя се обърна към него и каза:
	— В ефир сме, детектив. Вярно ли е, че Ансън Бишъп се е предал доброволно?
	Наш отвори уста, но в същия момент осъзна, че не е сигурен какво точно трябва да съобщи. Не беше мислил за това. Когато Сам даваше изявления, изглеждаше лесно — просто импровизираш…
	Лоудън завря микрофон в лицето му. Секундите му се сториха безкрайни. Той се прокашля:
	— По-рано тази сутрин Ансън Бишъп се свърза с чикагската полиция и отправи… — Не можеше да им каже за заплахите. Ако споменеше как Бишъп е заплашил, че ще разпространи вируса ТОРС, ако той, Наш, не дойде на срещата сам, щеше само да причини масова паника. Трябваше да каже нещо позитивно, нещо, което да успокои всички. Именно това би направил Сам. — Знаехме, че е тук, и при съвместна операция на ФБР и чикагската полиция се възползвахме от възможността да го заловим и го арестувахме.
	Веждите на Лоудън се смръщиха. Тя поднесе микрофона към устата си:
	— А какво ще кажете за жертвите, открити тази сутрин? Останалото количество от вируса открито ли е? Ще позволите ни на хората в болница „Строджър“ да си тръгнат?
	Наш не отговори на нито един от въпросите. Вместо това изрече:
	— Чикаго най-накрая може да си отдъхне, като знае, че чудовището, което тероризираше нашия град, вече е зад решетките.
	Промуши се покрай нея, мина през тълпата и успя да стигне до колата си.
	И двете му предни гуми бяха спаднали.
	С крайчеца на окото си забеляза как собственикът на магазина го наблюдава през витрината. Когато Наш се обърна натам, онзи спусна щорите.


>	26.
>	Клеър

	_Ден пети, 10:02 ч._
	— Каква лудница!
	Клеър не мислеше, че Клоз трябва да казва това на глас, но човекът явно имаше нужда гръмко да заяви очевидното. Искаше й се да прекоси стаята, да затвори с трясък лаптопа му и да го прасне по главата с него. Неведнъж. Не че това беше първия път, когато изпитваше подобно желание, но сега за пръв път почувства, че е готова да го въплъти в действия. Само ако не беше толкова шибано уморена, ако не я болеше всичко, ако не подсмърчаше…
	Когато се обади на капитан Далтън, за да му каже, че Ъпчърч е мъртъв, той не изглеждаше кой знае колко изненадан (нямаше причина за това), но когато му съобщи какво й е прошепнал умиращият, и тази новина не го шокира, а това вече не беше редно. Той познаваше Сам достатъчно, за да знае, че твърдението не е истина, ала въпреки всичко прие казаното от нея така, сякаш му бе изчела прогнозата за времето. След това й заповяда да не казва на никого — нито на пресата, нито на федералните… на никого.
	Телефонът й завибрира. Тя погледна екрана:
C>
	Арестувахме Бишъп.
C$
	Съобщение от Наш.
	— Наш е хванал Бишъп — каза Клеър толкова тихо, че не бе сигурна дали Клоз я с чул.
	Той се наведе още по-близо до екрана на лаптопа си.
	— Знам. Казах, всичко е сбъркано. Ела, трябва да видиш това.
	Досега беше седяла на пода, облегната на стената, точно до вратата, и когато се изправи, едновременно няколко стави изскърцаха зловещо в знак на протест. Клоз извъртя лаптопа си така, че тя да вижда екрана. В горната му част имаше снимка на Наш, който стоеше някъде навън и държеше картонена табела с надпис „ПРЕДАВАМ СЕ“. Под фотографията имаше вградено видео, пуснато да се повтаря постоянно — Ансън Бишъп, присвит на пода на някаква стая, а Наш го рита. Всеки път, когато кракът на Наш влизаше в контакт с корема на Бишъп, видеото тръгваше отначало. Под всичко това с големи букви беше написано _„Блюстителите на чакана в действие“_.
	— Това в момента е по всички социални медии — каза Клоз.
	— О, не…
	— Става и по-зле.
	Клоз кликна върху линка под снимката и видеото. На екрана се появи друг клип. Започна с ритника на Наш (очевидно образът в първото клипче бе взет именно оттук), след което Бишъп се надигна, прокашля се и каза:
C>
	Ето затова ви поканих тук — за да станете свидетели на всичко това. За да документирате начина, по който той се отнася с мен. Начинът, по който бях третиран от самото начало. Чикагската полиция иска да ме превърне в изкупителна жертва. За да защитят един от своите! Този човек тук, детектив Брайън Наш, е партньорът на Сам Портър. Приятели са от дълги години. Не знам колко корумпиран е този детектив, но определено е „мръсно ченге“. Вероятно по-мръсно и от самия Портър. Невинен съм по всички обвинения.
C$
	— След това Наш е счупил камерата. Седми канал го имат на запис и са го пуснали навсякъде. Всички големи канали го излъчват — каза Клоз, докато пръстите му танцуваха бясно по клавиатурата. — Искат достъп до Бишъп и пълна прозрачност, докато той е в ареста. Искат да говорят и със Сам. Искат да знаят местоположението на Сам по време на убийствата тази сутрин. Както и на другите. Това е шибана лудница!
	_Сам Портър е У4М._
	— Бишъп е координирал всичко това с Ъпчърч — проговори с равен тон Клеър. — По някакъв начин са го планирали предварително.
	Телефонът й зазвъня.
	— Мамка му, сега пък какво?!
	Тя изрови апарата от джоба си.
	Беше Стоут.
	— Трябвате ни долу, в кафенето. И двамата. Имаме сериозен…
	Връзката прекъсна.

	* * *

	Чуха рева на множеството в мига, в който отвориха вратата — кипяща мешавица от гневни гласове, всеки от които се опитваше да надвика останалите. Стоут и трима от неговите хора бяха застанали между тълпата и стъклените врати, които водеха към главния коридор на болницата, лобито и накрая — към изходите. Един от разярените мъже беше вдигнал стол над главата си. Друг държеше метална закачалка и замахваше с нея към Стоут. Двамата полицаи, които Клеър бе оставила на пост тук, не се виждаха никъде.
	Тя разблъска хората и си проправи път до предните редици. Застана между Стоут и Закачалката с ръка върху оръжието си.
	— И какво сега, ще почнете да ни гърмите ли? — попита Закачалката.
	— Всички да се успокоят! — извика Клеър, но гласът й се изгуби и тя се закашля.
	— И тя не е по-добра от онези другите ченгета — чудовища! — изкрещя някаква жена с рокля на сини цветя. Беше извадила телефон и камерата му беше насочена към Клеър. — Предпочитат да ни държат затворени тук и да чакат, докато не измрем един след друг. Не се опитват да ни предпазят, опитват се да ни държат под ключ! Нямам намерение да стоя в тази клетка повече! Отивам си у дома!
	Неколцина от насъбралите се изкрещяха одобрително. Клеър едва се пребори с порива си да отстъпи.
	Закачалката замахна към нея. Тълпата притихна за секунда, след което изригна още по-гръмогласно.
	Клеър вече се готвеше да извади оръжието от кобура, когато отнякъде прокънтя пронизително изсвирване. Обърна се и видя Клозовски, застанал зад нея, с два пръста, тикнати в устата.
	— ДОСТАТЪЧНО! — изкрещя Клоз.
	Този път цялата зала притихна. Всички очи се насочиха към него.
	— И ние не искаме да сме тук, също като вас. И ние сме затворени.
	— Казаха ни, че трябва да останем тук, понеже У4М се опитвал да ни убие. Нали го арестуваха, защо не ни пускат?
	Мъжът, който се бе обадил, стоеше най-отляво. Носеше сако от туид и всекидневни панталони. Вероятно забеляза, че Клеър се чудеше кой е, затова я изпревари:
	— Аз съм д-р Барингтън от Онкологията. Няколко от тези прекрасни хора работят с мен. Мисля, че само искаме да се върнем към нормалния си живот.
	— Не е толкова просто — отвърна Клеър.
	— Заради вируса ли?
	Тя не отговори.
	Барингтън вдигна ръка.
	— Не се притеснявайте, детектив. Повечето от нас са медицински лица. Прекрасно осъзнаваме какви са протоколите при карантина. Също така много добре знаем как се разпространяват вирусите и това, че сте ни събрали тук, на това тясно място, не е особено ефективно. Болните трябва да бъдат изолирани от тези, които все още са здрави. Предпазни мерки като маските са задължителни.
	Клеър осъзна, че не носи маската си. Беше я оставила на пода в офиса. Само около половината от хората в кафенето носеха техните.
	Барингтън продължи:
	— Агенцията за контрол на заболяванията прилежно ни раздаде антибиотици и ние сме им благодарни за това, но освен че изолираха група хора, които несъмнено имаха симптоми на ТОРС, те ни третират като заразени. В разгара на сезона на грипа и настинките сме — много от хората са били болни още преди да дойдат в болницата. Не знаем кой има ТОРС, кой — обикновена настинка, кой — грип… А да не пренебрегваме и силата на самовнушението, която също може да предизвика подобни симптоми — мога да ви гарантирам, че тук има хора, които си мислят, че са болни, но в действителност не са. Когато чуем, че наблизо някой е болен, телата ни се „включват“ на защитен режим. Тези защити могат да създадат симптоми, които наподобяват въпросната болест, а съзнанията ни са тренирани да се боят от тези симптоми, което пък само задълбочава проблема.
	— Добре, какво предлагате?
	— Симптомите на ТОРС са трудно различими, докато не се проявят напълно. В ранните стадии на болестта заразеният човек прилича на болен от грип — леки болки, вероятно подсмърчане. Ако някой започне да проявява тези симптоми, няма начин да се разбере със сигурност дали човекът е настинал, дали е с грипен вирус или, боже опази, заразен с ТОРС. Проблемът е, че носителите на тези болести са най-заразни в началото. Трябва да обмислим възможността да разделим хората на подгрупи за по-нататъшна изолация. Тези с болки в тялото трябва да бъдат събрани на едно място. Онези с болки в гърлото — на друго. Кихащите, заедно с други респираторни проблеми — на трето. Всеки с висока температура трябва да бъде под карантина спрямо останалите. Тези са стандартните процедури — Агенцията ги познава, но не ги спазва. Мислят, че е достатъчно просто да ни врътнат ключа тук. Това може и да върши работа, ако целта с да се опази останалото население от избухване на епидемия, но не върши особена работа, когато става дума за предпазването на онези от нас, които все още не са се разболели… но ако нищо не се промени, съвсем скоро ще се разболеем всички.
	Клеър почувства как в носа й се заражда кихавица. С огромно усилия на волята я прогони. Имаше чувството, че ако сега кихне, тези хора тук ще я помъкнат директно към крематориума.
	Барингтън пристъпи към нея и понижи глас, така че само тя да го чува:
	— Разбрах, че сте открили ново тяло — Станфърд Пенц от кардиологията. Очевидно това е причинило известна паника по-рано днес, но сега, когато Бишъп е в ареста, ситуацията е по-спокойна. Мога да ви заявя напълно уверено, че ако не намерите начин да контролирате тази тълпа, нещата имат потенциала да станат доста неприятни, и то за твърде кратко време. Точно в момента в главите им се започва да се върти идеята „ние срещу тях“. Предлагам ви да помогна да оправите това, докато все още има начин. Мога да ви помогна, но само ако ми позволите.
	Клеър знаеше, че е прав, и разбираше, че тези хора му вярват, само по начина, по който го гледаха, по всеобщото притихване, когато той заговореше.
	— Кажете на приятеля си да остави закачалката на мястото й и аз ще се престоря, че не е нападнал полицай току-що. Дайте да започнем оттам.
	Барингтън се извърна наляво, но очите му оставаха приковани към Клеър.
	— Остави това, Хари. Надали някой тук ще съжалява, ако тази дама те гръмне. По-добре не й давай основателна причина.
	Закачалката му хвърли бърз поглед, след което изръмжа нещо и остави на пода импровизираното си оръжие. Стоут пристъпи напред и го избута встрани.
	— Да го арестувам ли? — попита той.
	Клеър поклати глава.
	— Всички трябва просто да се поуспокоим.
	— Ако ме свържете с подходящия човек от Агенцията, мога да съм от полза — каза Барингтън. Отново понижи глас: — Дайте на тези хора някаква задача, за да не стоят просто така, и мисля, че ще забележите как веднага ще станат по-податливи.
	Отново беше прав. А и нямаше време да мисли как да се справя с гневна тълпа.
	— Може би ще искате да говорите с Джаред Малтби. Той работи на горните етажи. Дайте си телефона.
	Той измъкна телефона от задния си джоб, посегна да й го подаде и веднага го дръпна назад, щом забеляза очите й — червени, сърбящи и подпухнали, както ги усещаше.
	— По-добре ми продиктувайте номера.
	В същия миг изпищя жена.


>	27.

#	Дневникът

C>
	Залепих ухо на открехнатата врата на Либи. Не виждах нищо през процепа, а и не чувах нищо. Името се изплъзна от устата ми, преди да успея да го спра:
	— Либи?
	Тя не отговори. Никакъв звук.
	Помислих си дали да вляза, но след това си представих как тя се събужда и пищи — странното момче от отсрещната стая се е надвесило над нея и държи сникърс. Далеч не беше най-добрият начин за запознанство.
	Вместо това слязох на долния етаж, който беше също толкова тих и безлюден като втория. В някое и друго ъгълче бяха оставени светнати лампи, но определено сенките печелеха битката за територия в страната на Финики.
	В кухнята се запътих направи към шкафа с приборите. Не намерих ножове вътре — само вилици и лъжици. Госпожица Финики прибираше опасните неща и ги криеше някъде, вадеше ги само при необходимост и после си ги събираше обратно. Не беше точно най-доверяващата се личност, която познавах.
	Липсваше ми моят нож. Мислено си отбелязах да не забравя да си го взема следващия път, когато се срещна с д-р Огълсби. Каза, че не у него, но знаех, че лъже. Не обичах лъжците. Ни най-малко.
	Претършувах всяко чекмедже и шкафче в кухнята, без да съм сигурен какво точно търся. Не че намерих кой знае какво. Кухненски работи, нищо, което да не бях виждал преди. Нищо полезно.
	Хладилникът избръмча.
	Винаги ми беше странно защо госпожица Финики не заключва хладилника. Освен когато беше време за закуска, обед или вечеря, майка ми винаги заключваше хладилника — откакто се помня. Затова предполагах, че всички хладилници вървят с катинар. Отворих вратичката, разгледах съдържанието му и щом открих, че вътре няма нищо по-вкусно от сникърса, който вече беше в джоба ми, я затворих наново. Списъкът с дневните ни задачи бе закрепен с тежък магнит отвън. До него бе лепнат календар с котенца. Малка червена звезда отбелязваше днешния ден. Предишните дати бяха зачеркнати. И други от дните имаха червени звезди. Нямаше нищо написано, но датата 29 август беше оградена с червено мастило.
	През прозореца на кухнята видях хамбара — черната му сянка се открояваше на фона на нощното небе далеч оттук в полето. Луната се взираше в него през пелената от тъмни облаци.
	Миг по-късно вече вървях към хамбара, без да имам никакви спомени как съм излязъл от кухнята.
C$


>	28.
>	Наш

	_Ден пети, 10:06 ч._
	— Какво, по дяволите, си си мислел!?
	Лицето на капитан Далтън пламтеше в толкова яркочервено, че Наш можеше да почувства топлината, която излъчваше, чак от другия край на стаята.
	Не му се минаваше през всичко това. Не и сега.
	Тъй като две от гумите му бяха изпуснати, се видя принуден да остави колата си на ъгъла на Маккормик стрийт. Дори и още да не я бяха ошушкали и оставили на трупчета, вероятно скоро щяха да го сторят. Пул го закара до управлението с джипа си. Караха след вана на спецчастите, в който бе и Бишъп, а след тях се влачеха един куп репортери. Други журналисти пък ги чакаха пред входа на полицията. Наш се свърза по радиото с вана и им каза да заобиколят отзад. Само че и там имаше репортери. Не толкова, колкото отпред, но достатъчно, за да им препречат пътя. Имаше камери и фотоапарати навсякъде. Метнаха едно черно яке върху главата на Бишъп, прекараха го през тълпата и се мушнаха в сградата. Далтън го беше притиснал в ъгъла още в мига, в който вратата се затвори зад гърбовете им:
	— Ритнал си заподозрян!
	— А ти не би ли?
	Ох, това надали щеше да помогне.
	Далтън почервеня още повече.
	— Веднага щом Бишъп се озове в ареста, те искам в кабинета си!
	Врътна се и изчезна, преди Наш да започне да изрежда множеството аргументи, които изникнаха в съзнанието му:
	_Съпротивляваше се при арест. Подиграваше ми се. Заплашваше жителите на нашия прекрасен град. Не искаше да каже къде е останалото количество от вируса. Става въпрос за скапания Ансън Бишъп, мамка му — ако го оставиш на тротоара, половината град ще се изреди да го нарита. Той…_
	Истината беше, че нямаше разумна причина да рита Бишъп, и добре знаеше това. Искаше му се да може да се върне назад във времето и да промени нещата, но не можеше. Нямаше значение има ли камера, няма ли… не трябваше да го прави. Щеше да си понесе последиците… но не точно сега.
	— Къде го искаш?
	Беше Еспиноза, агентът на спецчастите от дясната страна на Бишъп.
	Наш се обърна към Пул:
	— Сигурен ли си?
	Пул кимна.
	Наш впери поглед в него за миг, после се обърна към Еспиноза:
	— Стая за разпити номер две. Точно срещу Портър.
	Пул ги изчака да тръгнат, след което извади телефона си и го подаде на Наш.
	— Всеки момент ще звънне шефът, озадачен защо сме тук вместо на „Рузвелт“. Може да настоява да замъкнем Бишъп там. Искам да ми спечелиш малко време.
	Наш пое телефона.
	— Не ми приличаш на човек, който се опълчва срещу шефа си.
	— Докато не ми е дал изрична пряка заповед, това не се брои за неподчинение — изтъкна Пул напълно логично. — Разполагаме само с една възможност да разпитаме тези двамата, докато са тук. В мига, в който Портър вече официално е задържан, а Бишъп го поемат федералните, всичко свършва. Извън тези стени има милиони движещи се колелца, всяко готово да отведе този случай в различна посока. Ако искаме да узнаем истината, сега му е времето. После ще е късно.
	Наш знаеше, че Пул е прав. Бяха го обсъдили още в колата, но това не променяше факта, че сякаш и двамата седяха сред тиктакащи бомби, готови да избухнат всеки момент.
	В коридорите се събираха тълпи. Полицаите и служителите се блъскаха да мернат поне за миг Бишъп, докато минава покрай тях. Наш и Пул едва си проправяха път. Пристигнаха в стаята за разпити тъкмо когато Еспиноза излизаше. Той затвори вратата зад себе си и погледна Наш:
	— Обезопасен е, обездвижен, няма да ходи никъде… но въпреки това нямам нищо против да оставя един от хората си пред тази врата.
	— Остави двама — отвърна Наш. — И разчисти този коридор, ако ти е възможно.
	— Нямаш грижи.
	— Знаеш, че не можеш да влезеш с мен вътре, нали? — попита Пул.
	— Предположих — отвърна Наш. — Ще бъда в стаята за наблюдение. Ако ме привикат, ще оставя телефона ти на някой от специалните части.
	— Дръж го у теб — възрази Пул. — Ако в следващите няколко часа не мога да си намеря телефона, толкова по-добре.
	После отвори вратата, влезе в стаята за разпити и затвори зад себе си.
	Наш отиде в стаята за наблюдение.
	Там завари Антъни Уорник от кабинета на кмета, застанал зад полицая, който отговаряше за звукозаписното оборудване. Не си казаха нищо. Погледите, които си размениха, бяха достатъчни.
	Еспиноза влезе малко след него и се наведе близко, така че Уорник да не може да го чуе.
	— Хей, как си?
	— Като изтръпнал. Като че ли все още не съм осмислил всичко.
	— Нямах предвид това. Броган се обади, болен бил, с температура 39,4°C. Жена му каза, че ако вдигне още малко, го води директно в Спешното. Той имаше контакт с двете момичета в къщата на Ъпчърч още преди да знаем с какво си имаме работа. Не мога да се свържа с Тибидо — доста нетипично за него, — а той беше един от първите, които минаха през онази врата. Да чувстваш, че се разболяваш?
	Наш поклати глава. Движението само му напомни всички болки в костите и ставите, както и че все още не можеше да се стопли като хората.
	В стаята за разпити Пул седна зад алуминиевата маса срещу Бишъп. Никой нямаше да помръдне през следващите два часа.


>	29.
>	Клеър

	_Ден пети, 10:07 ч._
	Писъкът се разнесе от коридора в далечния край на кафенето. Клеър се затича по посока на звука. Стоут, Клозовски и д-р Барингтън я следваха по петите. Други хора също хукнаха след тях. В коридора откриха жена на двайсетина години, запушила устата си с длани, с очи, приковани към вратата на тоалетната. Зад нея се виждаше количка с препарати и принадлежности за почистване. Когато зърна Клеър, момичето посочи вратата:
	— Там…
	Клеър извади оръжието си.
	— Всички стойте тук!
	Мина покрай жената, бутна вратата и влезе с насочено оръжие.
	— Полиция! Никой да не мърда!
	Думите й проехтяха в тясното пространство. Обърна се светкавично и огледа помещението. Не видя никого. Коленичи и погледна под вратите на кабинките. Забеляза два крака в предпоследната, чиято врата беше притворена.
	— Излизай! Веднага!
	Изправи се и пристъпи по-близо до кабинката.
	Знаеше, че нещо не е наред, още преди да бутне вратата. Бял прах покриваше пода около краката й и тоалетната чиния. Блестеше под ярката флуоресцентна светлина.
	Сол.
	Забеляза частичен отпечатък от обувка в прахта. Голям, вероятно мъжки.
	Жената бе седнала на тоалетната чиния, напълно облечена, главата й бе клюмнала наляво. Очите й бяха отворени, но само дясното бе впило немигащ поглед в Клеър. Лявото представляваше мрачна черна дупка, от която надолу по страната се процеждаше тънка струйка кръв. Окървавено беше и мястото, където се бе намирало лявото й ухо. Нямаше нужда да проверява устата й — знаеше, че и езикът й липсва. Ръцете на жената бяха сключени пред гърдите й като за молитва. Вероятно бяха залепени — Клеър не можеше да си представи друг начин, по който щяха да се задържат в подобна позиция. Три малки бели кутийки, привързани с черна лентичка, бяха подредени върху стоманения диспенсър за тоалетна хартия. На стената с черен маркер беше написано „ТАТКО, ПРОСТИ МИ“.
	Клеър си спомни, че това е една от жените в кафенето, но не можа да се сети за името й. Беше я видяла преди няколко часа, когато си вземаше кафе.
	— Това е Кристи Алби, тя работи в администрацията.
	Д-р Барингтън бе застанал зад нея. Беше си сложил очила.
	— Казах ви да изчакате отвън.
	Той се направи, че не я е чул, пристъпи навътре и постави два пръста върху врата на жената.
	— Няма пулс. И е студена на допир. Предполагам, че е мъртва от поне час.
	— Господи, отдръпнете се!
	Клеър го улови за колана и го издърпа от кабинката. Беше стъпил право в солта. Сега вече имаше два отпечатъка от обувки, като този на извършителя беше размазан.
	— Мамка му! Това бяха улики! Искам да се махнете оттук. Замърсявате ми местопрестъплението.
	Барингтън се намръщи.
	— Просто исках да…
	— Моля ви, докторе. Излезте. Не казвайте на никого какво сте видели.
	След него влязоха Клозовски и Стоут. Клеър се обърна към Стоут:
	— Моля ви, разкарайте всички оттук.
	Той погледна зад гърба й, видя мъртвата жена на тоалетната чиния, пребледня и побърза да се измъкне, като побутваше д-р Барингтън пред себе си.
	Клозовски се приближи до Клеър. На лицето му се четеше объркване.
	— Бишъп е в ареста. Как…
	— Името й е Кристи Алби. В списъка ти е, нали?
	Той кимна.
	— Администрация. Обработвала е голяма част от исковете на Ъпчърч. Била е връзка между болницата и застрахователната компания. Клеър, ако Бишъп е в ареста, а Сам е задържан, кой тогава върши всичко това?
	— Не използвай името на Сам в едно изречение с това на този мръсник!
	— Знаеш какво имам предвид. — Той посочи кутийките. — Тези са участвали в достатъчно мои кошмари, за да съм хиляда процента сигурен, че са абсолютно същите като онези, които Бишъп използваше.
	Съзнанието на Клеър препускаше неуморно.
	— Трябва да се стегнем. Ще фотографирам и ще опиша местопрестъплението, след което трябва да запечатаме тази тоалетна. Искам тялото й в моргата при същата патоложка, който работи над Станфърд Пенц. Трябва да я накараме да се свърже с Айсли в градската морга. По някакъв начин трябва да открием разликите между тези две тела и останалите жертви на Бишъп. Трябва да ги сравним с откритите в Чикаго и Южна Каролина. Не мога да повярвам, че ще кажа това, но… не може да е Бишъп. И още по-сигурно е, че не е Сам. Има още някой. Може би не е един.


>	30.

#	Дневникът

C>
	Заварих вратата на хамбара отворена. Беше широка — достатъчно голяма, за да мине трактор, — закачена за релса отгоре. Не беше отворена като за трактор — някой я беше открехнал само с около шейсетина сантиметра. Гледах тази врата около минута, чудейки се дали този, който я беше оставил отворена, бе влизал или излизал.
	През изминалите няколко месеца на няколко пъти ми се бе случвало да бъркам неволно в джоба си и да търся успокояващото хладно стоманено докосване на моя нож. И всеки път пръстите ми оставаха разочаровани. Сега беше абсолютно същото. Да вляза в хамбара, без да знам дали вътре има някой, или не, беше безразсъдно. Знам, че баща ми не би ми препоръчал да вляза, както и че би се разсърдили ако разбере, че съм го сторил, но баща ми не беше тук, а и нещо ме човъркаше да пристъпя вътре. Не искам да казвам, че някаква невидима сила ме е подтикнала, не вярвам в подобни неща, но въпреки това го чувствах именно така. Сякаш част от мен вече беше в хамбара и аз нямах друг избор, освен да вляза вътре и да си я прибера.
	Тихо пристъпих в тъмната паст на помещението. Знаех, че силуетът ми е лесно различим на фона на отворената врата, затова бързо се отместих вляво — точно толкова, колкото мастиленочерното одеяло на мрака да ме приюти сред гънките си. Сега не се боях от тъмнината, но невинаги беше така. Когато бях малък, се страхувах от мрака. Страхувах се от мрака толкова, че майка ми оставяше нощната лампа светната, само мяташе един стар шал отгоре, за да приглуши светлината. Баща ми се присмиваше на това, подиграваше ме, но на мен не ми пукаше. Нуждаех се от светлината, също както се нуждаех да дишам. Мисля, че именно затова ми я отне.
	Когато влязох в стаята си въпросната нощ, крушката беше развинтена. Питах майка и тя само сложи пръст на устните си и кимна към всекидневната. Попитах я защо баща ми би ми взел светлината и тези простички думи бяха достатъчни, за да пребледнее. Не беше, защото ги изрекох, а защото ги произнесох достатъчно силно, за да ги чуе баща ми и да дойде.
	— Ела с мен — каза той.
	Сигурен бях, че майка ми искаше да протестира, но не обели и дума, докато баща ми ме водеше към мазето. По пътя си обратно развинти всички крушки, като остави последна онази на най-горното стъпало — нея махна малко преди да заключи вратата.
	Чух го да казва:
	— Забрави очите си. Зрението е измамна любовница. Само когато се научиш да се доверяваш на останалите си сетива, наистина ще се научиш да виждаш.
	Не ми даде одеяло до втората нощ. Минаха три, преди да ми бъде отпусната възглавница. Прекарах повече от седмица долу. Може да са били и две. Чак когато се научих да съжителствам спокойно с мрака, баща ми ми позволи да се кача горе. А и наистина беше прав. Има много начини да виждаш, без да използваш очите си. Човешкото съзнание се приспособява бързо, намира начин.
	В това мазе имаше звуци.
	Звуци, които чувах и тук, в хамбара.
	Тупкането на малки крачета, които притичват насам-натам. Шумоленето на паяците, които сноват из мрежите си. В свят, черен като този, свят, в който бях сляп, имаше милиони очи, които все още бяха в състояние да ме видят, и чувствах как всяко око се приближава бавно, но сигурно.
	Въздухът в хамбара беше по-хладен, отколкото навън. Не се усещаше никакво движение. Въпреки това веднага разбрах, че не съм сам.
	— Знам, че си тук.
	Гласът ми прозвуча по-силно, отколкото се надявах. Не исках да я изплаша. Знаех, че е Либи. Не бях сигурен как точно бях разбрал, ала знаех. Мисля, че осъзнах, че тя е тук, още в мига, в който притиснах ухото си до нейната врата в къщата на Финики. Знаех, че е тук, и бях също толкова сигурен, както когато знаех, че си е тръгнала от Терапевтичния център в Камдън в онзи ден, който изглеждаше толкова отдавна, но всъщност не беше.
	— Либи, аз съм, Ансън.
	Отново мълчание. После:
	— Има ли някой с теб?
	Гласът й идваше някъде отгоре и вляво. Сладък, ангелски глас, прекрасен като музика. Глас, чист като планински поток. Глас, който можеше да прочете телефонния указател и да го накара да звучи като най-великата история, разказвана някога.
	— Само аз съм — отвърнах аз. — Къде си?
	Отначало не каза нищо, но я чух да се размърдва. Нещо меко се посипа върху мен отгоре — прах или пудра.
	— Отляво на теб има стълба. Аз съм в плевника.
	Над мен разцъфна светлинка. Призрачно трептящо пламъче, което се разля из вътрешността на хамбара.
	— Побързай, преди някой да е видял светлината.
	Забелязах стълбата към плевника на около дузина крачки от мястото, където бях застанал. Не изглеждаше много стабилна, но ме издържа. Изкачих се три метра нагоре и се покатерих на платформата. Под ръцете и коленете ми хрущяха сухи сламки. Подът изглеждаше невъзможно далечен там долу.
	Кацнала върху една стара дървена щайга, в далечния ъгъл гореше малка, покрита с петна газена лампа. Либи се бе сгушила встрани, опряла гръб о стената. Главата й бе точно толкова извърната, за да ме наблюдава. Не можех да я видя като хората; сенките се скупчваха плътно около нея като дебело одеяло, осветено отзад от лампата. О, колко ми се искаше да я видя! Желанието да я видя караше кожата ми изтръпва.
	— Побързай, гася светлината.
	Изправих се и тръгнах към нея. Бях на половината път, когато духна лампата. Дори в настъпилия непрогледен мрак можех да чуя дишането й и се запътих по посока на звука. Седнах достатъчно близо до нея, за да почувствам топлината на тялото й.
	„Прекалено близко“ помислих си. Ще се отдръпне.
	Не се отдръпна.
	Преборих се с изкушението да се преместя още по-близо.
	— Ти беше в Камдън — каза тя тихо. — Видях те там.
	— Ти също.
	Много тъпо прозвуча, знам, но просто ми се изплъзна. Бях нервен. Чувствах се тъп, понеже никога не се изнервях — около майка ми, баща ми, госпожа Картър… въобще около никого. Само че сега определено бях изнервен. И част от мен се радваше, че баща ми не е тук, за да ме види. Не съм сигурен какво би сторил на някой, който ме кара да се чувствам изнервен. Имах няколко идеи и всяка ме разтреперваше.
	— Студено ли ти е?
	— Малко — отвърнах, въпреки че ми беше добре.
	Върху краката й бе метнато одеяло. Тя разпъна едно от ъгълчетата му върху мен. Одеялото беше плесенясало, старо и вероятно мръсно от годините престой в плевника, само че не ми пукаше. Нещо в това, че Либи е до мен, караше всичко да изглежда наред.
	Очите ми започваха да свикват с тъмното, подпомагани от лунната светлина, и купчината мрак до мен бавно придоби очертанията на Либи — отначало груби, после малко по-ясни. Едното й око беше насинено. Още един белег до слепоочието. Трети около врата й, сякаш някой я беше душил. Още няколко на дясната й ръка, други на…
	Тя извърна глава и сведе поглед.
	— Съжалявам. Не исках да те карам да се чувстваш неудобно.
	— Няма проблем. И аз на твое място сигурно също бих зяпала.
	— Болеше ли?
	— Много. Но минава с времето.
	Либи носеше медальон, окачен на златна верижка на врата й, който слабо блещукаше.
	— Злополука ли претърпя, или някой ти причини това?
	Не ми влизаше в работата, вероятно не трябваше и да питам, но исках да знам. Искаше ми се да каже, че е злополука, понеже самата идея, че някой е способен да й причини подобни неща, беше ужасяваща, нещо, за което дори не ми се мислеше.
	— Може ли да не говорим за това? Вече е минало, по-скоро предпочитам да се съсредоточа — накъде отивам, не къде съм била.
	— Добре.
	Можех да направя това. Исках да го сторя.
	Спомних си за сникърса, извадих го от джоба си и й го подадох.
	— Гладна ли си?
	Тя кимна и обели опаковката.
	— Искаш ли да си го разделим?
	Преди да успея да отговоря, тя счупи блокчето по средата, метна своята половинка в устата си и поднесе другата към устните ми. След секунди вече го бях сдъвкал. Беше най-вкусното десертче, което бях опитвал. Тя облиза шоколада от пръстите си и се усмихна. Усмивката й ме накара да забравя за сникърса.
	Тя се облегна на стената.
	— Сестрите в Камдън се плашеха от теб, да знаеш.
	— Че защо ще се плашат от мен?
	— Д-р Огълсби им каза, че си опасен. Каза, че може да си убил родителите си. Каза, че в къщата, където те намерили, имало трупове. Три.
	Зачудих се кога ли им е казал това. Вероятно беше в деня, когато сестра Гилман спря да ми се усмихва.
	— Не съм убил родителите си.
	— А останалите, които са открили в къщата ви? Тях уби ли ги?
	Зададе въпроса толкова спокойно, без капчица страх, все едно ме питаше какво съм вечерял или кой е любимият ми цвят. Какво казваше това за нея като личност? Момиче, което почти не познавах, но въпреки това чувствах, все едно го познавам от години… Какво кара едно момиче да не се страхува от момче, което има трупове в мазето си?
	— Онези мъже нямаха работа в нашата къща — казах аз. — Всички действия имат своите последствия.
	Под одеялото ръката й намери моята. Пръстите й се преплетоха с моите. Паснаха си перфектно, все едно бяха правени едни за други.
	— Тук си абсолютно прав.
C$


>	31.
>	Пул

	_Ден пети, 12:06 ч._
	Пул рядко употребяваше алкохол. Не можеше да си спомни кога за последно бе пил бира, камо ли нещо по-силно. И независимо от това, когато излезе от стаята за разпити с Бишъп няколко часа след като бе влязъл, отчаяно се нуждаеше от питие. Даже двойно. По дяволите, защо не и цяла бутилка! Идеята да забрави всичко, свързано с този случай, дори за малко, никога не му бе изглеждала по-привлекателна.
	Наш го пресрещна в коридора и бързо прошепна в ухото му:
	— Внимавай какво говориш покрай тоя Уорник. Беше на телефона си през цялото време и даваше много подробен отчет на някого, все едно предаваше на живо футболен мач. Не съм сигурен с кого говореше — много внимаваше да не се изтърве и да не споменава имена. Поиска от информационната служба копие от разпита, но аз му казах, че трябва да го получи от теб — федерален случай, това-онова… Не съм сигурен колко време спечелих по този начин.
	— Хърлес обади ли се?
	Наш врътна очи.
	— О, само десетина пъти. Казах му, че разпитваш Бишъп при закрити врата. Искаше да му звъннеш на секундата, щом излезеш.
	Понечи да му върне телефона, но Пул не го взе.
	— Не сега — каза. — А, и още не си ми предал съобщението му.
	Тръгна към стаята за наблюдение, но Наш сложи ръка на гърдите му и го спря.
	— Знаеш, че всичко, което този тип казва, са пълни говна, нали?
	Пул не знаеше на какво да вярва. Вече не.
	В мига, в който влезе в стаята за наблюдение, Уорник му се лепна:
	— Трябва да се обадите на шефа си, специален агент Хърлес. Имате директна заповед да ми осигурите копие от този разпит.
	— Чия е заповедта?
	— Това не е ваша грижа — отвърна Уорник. — Има заповед на бюрото на вашия шеф, а вие трябва да я изпълните незабавно.
	Наш го изгледа кръвнишки.
	— Кабинетът на кмета няма правомощия да издава заповеди по време на федерално разследване.
	— Никой не е казал, че заповедта идва от кметския кабинет. И като се има предвид, че сте на ръба на отстраняване от служба, детектив, не съм сигурен дали е във ваш интерес да ми се пречкате точно сега.
	Наш кихна.
	Не беше покрил носа, нито устата си, всъщност — Пул можеше да се закълне — направи крачка към Уорник, когато кихна. И повтори.
	Уорник се сви в ъгъла.
	— Какво правите, детектив!
	— Извинявам се — отвърна Наш, като си бършеше носа с ръкава на сакото. — Мисля, че съм лепнал някое гадно вирусче. Може да съм прихванал нещо в къщата на Ъпчърч.
	Очите на Уорник се разшириха.
	— Би трябвало да сте под карантина!
	— Ще мина през болницата веднага щом свърша тук — любезно отвърна Наш. — Хм. Вероятно и вие трябва да постъпите така. Който се пази сам, го пази и господ, и така нататък, знаете.
	Погледът на Уорник се премести върху Пул. Лицето му беше червено като домат.
	— Копие от разпита. Сега.
	Пул въздъхна и се обърна към полицая от информационната служба, който седеше, без да издаде и звук, докато траеше целият този разговор.
	— Може ли да ми направите едно копие, ако обичате?
	Полицаят се пресегна към компютъра си и натисна бутона за отваряне на CD-ROM устройството, измъкна отвътре диск и го подаде на Пул:
	— Вече направих.
	— Не може да му дадеш това — възрази Наш.
	— Ще му го дам, щом получа заповед — отвърна Пул. — Само че до този момент не съм получил. — Той тръгна към вратата с диска в ръка. — Точно сега трябва да обсъдя това с детектив Портър.
	Уорник му препречи пътя.
	— Луд ли сте?! Не може да споделяте това с Портър! Трябва да се съгласува със съответните отговорни лица. Най-малкото трябва да проверим записите в лабораторията, да видим какво може да използваме, за да потвърдим… Трябва да разпитаме Портър и…
	Пул посочи първо себе си, после Уорник:
	— Вие и аз не сме „ние“. Все още не съм сигурен какво изобщо правите тук. Мръднете се, или ще ви обвиня във възпрепятстване на федерално разследване.
	Отначало Уорник не помръдна. След това поклати глава, отстъпи встрани и отново набра някакъв номер на телефона си.
	В коридора Наш улови Пул за рамото:
	— Нека да вляза заедно с теб. С мен ще говори.
	— Няма начин. — Пул поклати глава. — Онова, което казах преди, още важи. Докато твоят екип е считан за компрометиран, трябва да ви държим на разстояние. Особено сега, когато навсякъде с онова проклето клипче.
	— Ти ме остави да разследвам местопрестъпление — изтъкна Наш.
	— С федерални агенти, присъстващи на мястото, и с моята скромна персона на телефона, предаваща ти инструкции. Това е съвсем различно. Моят екип беше този, който събра и описа доказателствата, не чикагската полиция. Ти беше просто в ролята на експерт, който трябва да потвърди приликите с минали подобни случаи. Там имах малко пространство за маневри, но не много. Честно казано, ти си ми от най-голяма полза, ако просто наблюдаваш отстрани, поне за момента. Поне докато разберем какво става. В някой светъл момент ще ми трябваш, за да влезеш в тази стая за разпити, но не точно сега.
	Наш неохотно кимна и отиде в стаята за наблюдение от отсрещната страна на коридора.
	Пул си пое дълбоко въздух, след което отвори вратата на стаята за разпити.
	Портър се бе заровил в една от тетрадките с дневниците и дори не погледна новодошлия. Поне в началото. Под масата дясното му коляно подскачаше. Бялата дъска, която бяха донесли по-рано, беше цялата изписана, имаше няколко скици, план на къщата… Каната с кафе беше празна, чашата му също.
	Пул седна на стола срещу него.
	— Имаш ли нужда от още кафе, Сам?
	Без да вдига поглед от дневниците, Портър каза:
	— Познавал е Либи Макинли, сестрата на Барбара Макинли. Знаеше ли това? Бил е разпределен в някакъв приемен дом или нещо подобно след всичко, което се е случило в къщата му.
	— Къщата на Финики за проблемни деца — каза Пул.
	Този път Портър вдигна очи:
	— Знаел си?
	— Написано е на дъската ти с улики.
	Портър кимна.
	— Винсент Уейднър е бил там. Пол Ъпчърч… — Той се изправи и се приближи до дъската. — … тези две момичета също… Кристина Нивън и Теган Савала. Трябва да провериш имената им. Може да са свързани. Имало и няколко момчета. Все още се опитвам да ги идентифицирам. Преди да отиде в този дом, Бишъп е бил на място, наречено Терапевтичен център, в Камдън. Трябва да видиш какво пазят като архив там и да измъкнеш всичко. Това е медицинско учреждение, следователно ще ти трябва заповед, но не мога да си представя съдия, който ще ти откаже.
	— Сам, какво може да ми кажеш за място, наречено „Монтехю Лабс“?
	Портър се намръщи за секунда, след това погледна дъската:
	— Прав си. Това трябва да е тук.
	Той намери празно местенце в горния десен ъгъл и записа името под заглавието „Други значими места“.
	— Какво знаеш за тях?
	— Оттам Бишъп казва, че е взел вируса. Успя ли да намериш потвърждение на това? Ако не, ще се наложи. Ако не друго, поне могат да ни кажат с точно какво количество разполага.
	— Бишъп е в ареста.
	Нужни бяха няколко мига, за да достигнат думите му до съзнанието на Портър. Когато осъзна какво е чул, той се върна до масата и се строполи на стола си.
	— Кога?
	— Към девет и трийсет тази сутрин. Предаде се доброволно на Наш в някаква изоставена сграда в центъра.
	— Предал се е? Майка му била ли е с него? В каква сграда?
	— Има ли значение?
	— В хотел „Гийон“ ли е станало?
	Пул поклати глава:
	— Не, не в „Гийон“. На Маккормик стрийт 426. Няма и следа от жената, която се наричаше Сара Уернър.
	Портър се изправи и записа адреса под „Монтехю Лабс“.
	— Нямам представа дали тази локация има някакво значение, но по-добре да стои тук за всеки случай. Трябва да открием и майката. Не може да е далеч.
	Очите му се разшириха и той зададе следващия въпрос, все едно мозъкът му работеше с малко закъснение:
	— Предаде ли останалото количество от вируса? Каза ли къде е?
	Пул отначало не му отговори, понеже не беше сигурен какво да каже. Спря се на истината:
	— Бишъп каза, че вирусът е у теб.
	Дори това да шокира Портър, лицето му не го издаде.
	— Моля?!
	— Каза, че ти си влязъл с взлом в „Монтехю Лабс“ и си откраднал вируса, не той.
	Портър се усмихна. Изглеждаше така, сякаш всеки момент ще прихне.
	— Това е лудост. Защо ми е да крада вируса? — Усмивката му се стопи. Той се изправи. — Той тук ли е? В сградата? Къде го заведохте?
	— Седни, Сам. Трябва да ти покажа нещо.
	Пул стана, отиде до телевизора в ъгъла и постави диска в дивиди плейъра. Включи телевизора с дистанционното.
	Сам не беше помръднал от мястото си.
	— Седни, Сам.
	Лицето на Бишъп изпълни екрана. Този път Портър седна.


>	32.
>	Клеър

	_Ден пети, 12:06 ч._
	— Имаме два трупа извън болницата и два на територията й. Това означава, че някак си той влиза и излиза незабелязан. Най-вероятно използва тунелите — каза Клеър, втренчила поглед в Стоут.
	Бяха се събрали в тесния му офис заедно с двама от подчинените му, Клозовски и един полицай. Беше оставила другия униформен да пази Лариса Бийл и Кейти Куигли; останалите двама все още бяха в неизвестност.
	— Моите момчета огледаха всеки сантиметър от мазето и не откриха следи от тунел — възрази Стоут.
	— Трябва да има тунел — настоя тя.
	— Според мен си имаме работа с някакъв подражател, който е затворен тук с нас.
	— Това не обяснява телата, които намерихме извън болницата.
	— Установихте ли времето на смъртта при тях? Може би са убити и нагласени преди карантината в „Строджър“ — предположи Стоут. — Или пък са двама и работят в екип — Бишъп е убил онези отвън, преди да се предаде, а партньорът му е се е погрижил за тукашните две тела.
	Клеър започваше да се отчайва.
	— Тогава кой е убил онзи в Южна Каролина? Не можем да го забравим!
	Стоут прокара ръка по бръснатата си глава. Изглеждаше раздразнен от избилата по нея четина.
	— Докато бях в полицията, само патрулирах. Никога не съм работил в отдел „Убийства“, но винаги са ни казвали да не прибързваме с предположенията и да сме отворени за всякакви хипотези. Ами ако убийствата тук, в болницата, нямат нищо общо с Бишъп или У4М? Ами ако някой, който е тук в момента, може би дори от персонала, използва текущите обстоятелства като димна завеса? Убива двете жертви, за да постигне някаква своя цел, или в съответствие със собствения си дневен ред, след което прави така, че да изглежда, все едно У4М е виновен, за да покрие следите си. И капитанът ти каза нещо подобно. Ами ако е прав?
	Клеър притисна ръце към слепоочията си и сведе глава.
	— Клоз, каза, че си свързал двете жертви с Бишъп, нали?
	Клозовски беше донесъл лаптопа си и тракаше по клавишите, зает с един господ знае какво. Той вдигна поглед към нея:
	— Ъ?
	— Благодаря, че реши да се присъединиш най-накрая към нас. — Тя повтори въпроса си.
	Клоз поклати глава.
	— Свързах Кристи Алби със застрахователните формуляри на Бишъп, но не съм намерил нищо за Станфърд Пенц от кардиологията. Продължавам да търся.
	В офиса на Стоут имаше черна дъска, изписана с графици. Клеър отиде до нея, изтри всичко и написа имената на жертвите, открити днес:
C>
	Джейн Доу (Неидентифицирана) — гробище „Роуз Хил“.
	Джейн Доу — релсите на „Червената линия“ (метростанция „Кларк“).
	Том Ланглин — стъпалата пред съдебната палата, Симпсънвил.
	Станфърд Пенц — болница „Строджър“.
	Кристи Алби — болница „Строджър“.
C$
	Над тях написа изречението „ТАТКО, ПРОСТИ МИ“ и го огради. Взира се в думите известно време, след което се обърна към Стоут:
	— Някаква връзка между Пенц и Кристи Алби?
	— Имате предвид, дали са спали заедно или нещо такова?
	Клеър сви рамене.
	Стоут обмисли въпроса.
	— И да е имало нещо, не съм осведомен, но подобни връзки не са рядко явление тук. Мисля, че е заради дългите смени, цялото време, което прекарват тук, а не със семействата си… Стресът от работата… Не е невъзможно, бих казал.
	— Можете ли да поровите малко? Да видите какво ще откриете.
	Той не й отговори. Само въздъхна едва доловимо.
	Очите на Клеър се присвиха.
	— Какво, не сте голям фен на писането на домашни, а?
	— Не е това — отвърна той. — Прекалено много сме се разпилели насам-натам, а моето внимание трябва да е съсредоточено върху поддържането на някакво спокойствие в кафенето. Тези хора са готови да избухнат. Вече въпросът не е „дали“, а „кога“. Видяхте ги с очите си — готови са да се обърнат едни срещу други, срещу нас, срещу когото и да било. А случи ли се това, няма да имаме достатъчно човешки ресурс, за да ги спрем.
	Тя знаеше, че е прав, и определено трябваше да се притеснява и за това. Точно сега се налагаше да се притеснява за много неща.
	— Какво можете да ми кажете за доктора, който предложи помощта си? Онзи, който ми замърси местопрестъплението, Барингтън?
	— Сравнително добър човек — отвърна Стоут. — Персоналът, изглежда, го харесва. Мисля, че дойде тук от Ню Хемпшир.
	— Дипломирал се е в Станфърд — вметна Клоз. — След това е стажувал в малка болница близо до Дартмут, Ню Хемпшир. Май е завършил гимназията в района, така че, изглежда, е отраснал по онези места. Доста голяма част от кариерата му също е преминала там. Започва тук, в „Строджър“, през 2007 година. През цялото време се е фокусирал единствено върху онкологията. Бил е консултант по случая на Ъпчърч. Именно това го е вкарало в списъка и затова в момента е тук, заключен с нас. Ще продължа да ровя, в случай че има някоя и друга кирлива риза, но засега не виждам нищо подозрително.
	Клеър обмисли това и отново се обърна към Стоут:
	— Точно в този момент не се доверявам на никого, но наистина ни е необходима помощ. Предлагам да приемем предложението и да го държим наблизо. Може да играе ролята на наши очи и уши в онази групичка. Работил е с Агенцията за контрол на заболяванията. Получих есемес от Малтби преди около час. — Тя кимна към компютъра на бюрото на Стоут. — Ще са ни необходими записите от охранителните камери по коридорите около кабинета на Пенц и всичко, което можем да открием около тоалетната, където намерихме Кристи Алби.
	Стоут и единият от служителите му — по-младият — размениха бързи погледи.
	Очите на Клеър се присвиха.
	— Имате записи, нали? Виждала съм камери из цялата болница.
	— Ами… камери има — отвърна Стоут колебливо, — само че не записват като хората.
	— Тоест?
	— Момчето от компютърната поддръжка каза, че системата ни е била заразена с някакъв вирус или малуеър. Всичко се записва, само индикациите за часа са объркани. Работим върху това цяла седмица. Младежът опита да преформатира харддисковете, преинсталира операционната система, дори смени записващия хардуер. В началото всичко работи перфектно час-два, след което проблемът се появява отново. И колкото повече време минава, толкова повече се объркват нещата. Каза, че каквото и да е онова, не само презаписва датата и часа веднъж, ами продължава да презаписва отново и отново, че се и забързва.
	— Прогресивна подмяна — обади се Клозовски. — Първоначално презаписва оригиналната индикация за време с грешна, след което се връща назад и я подменя с още по-лоша, и така нататък, и така нататък… Виждал съм го и преди. Повторяем модел е. „Умните“ вируси дори пазят част от „истинското“ видео, за да изглежда така, сякаш последователността е спазена. Истински умните използват лицево разпознаване и „залепят“ кадрите, на които има един и същ човек.
	Всички го наблюдаваха зяпнали.
	Клоз подбели очи:
	— Представете си, че имате двама души, които вървят по коридора заедно. Да речем, че същите тези двама души са вървели по същия този коридор преди две седмици. Истински умният вирус ще размени двата записа, но ще остави всичко друго в хронологичен ред.
	Клеър изстена.
	— И каква е целта?
	Клоз сви рамене.
	— Хакерите обичат да се бъзикат с хората. Сигурен съм, че някой е съзрял любопитно предизвикателство и е написал вирус просто за да види дали ще се справи. Веднъж създаден, вирусът попада в Тъмния интернет, копира се и се превръща в инструмент на други хакери. Кръговратът на живота, кибер вариант.
	— Може ли да се поправи? — попита Клеър.
	— Вероятно. Може би. Не знам, трябва да погледна. Ако вашият момък е направил всичко онова, което казвате, и въпреки всичко няма резултат, значи вирусът се крие някъде другаде из мрежата ви. Той следи хардуера и ако нещо бъде поправено или заменено, се самоинсталира на новото място. Лесно е да се направи. Подобно нещо може да бъде скрито къде ли не — в рутер, в някоя от камерите, в суича или в който и да е компютър, свързан с мрежата.
	— Искам да се заемеш с това незабавно — заяви Клеър.
	Лицето на Клозовски пребледня.
	— Клоз?
	Ръцете му се засуетиха около тялото му. Той бързо откри маската си, нахлузи я на лицето си и кихна в нея. Неведнъж — четири пъти. Когато приключи, свали маската и погледна вътре.
	— Егати гнусотията!
	— Искам да се заемеш с това незабавно — повтори Клеър, без да му обръща внимание.
	Той кимна:
	— Да, предполагам, че така отслабнал, докато опустошеното ми от болестта тяло пълзи надолу към Дверите на Смъртта, ще работя за теб чак до горчивия край.
	— Жителите на Чикаго ти изказват специални благодарности.
	Клеър се извърна отново към Стоут:
	— Колко души сте пратили да търсят тунелите?
	— Двама.
	— Добре, оставете ги да се занимават с това. — Преди той да успее да възрази, тя премести поглед върху останалите двама охранители. Нито един не бе продумал, откакто бяха пристигнали. — Искам да отидете в кафенето. Постарайте се хората да ви виждат през цялото време, но не изглеждайте заплашително — имам предвид, не заставайте пред вратите със скръстени ръце и намръщени лица. Разхождайте се сред тълпата, опитайте се да научите нещо за онези, които не работят тук, говорете със служителите. Помъчете се да намерите начин да успокоите онова, което клокочи долу. Ако дочуете нещо — каквото и да е, — свързано с двата трупа, искам веднага да узная, разбрахте ли?
	Двамата кимнаха.
	Тя се обърна към младия полицай — върлинесто хлапе с късо подстригана кестенява коса, който приличаше на току-що завършил академията:
	— Ще можеш ли да разпиташ хората там?
	— Да, госпожо.
	— Говори с всекиго. Разбери дали имат връзка с някоя от двете жертви, дали познават Ъпчърч. Дали са видели нещо — каквото и да е. Опитай да проследиш движенията на Пенц и Алби. Кой ги е видял за последно заедно. Каквото и да узнаеш, ще е от полза.
	— Да, госпожо.
	— Как се казваш?
	— Полицай Дейл Сътър, госпожо.
	— Кога за последно видя Хенрикс и Чайлдс? — Това бяха двамата полицаи, които липсваха.
	— Около час преди Алби да бъде открита в тоалетната. Хенрикс се оплака, че май е хванал настинка. Беше блед и очите му бяха червени. Приличаше на…
	Гласът му секна.
	— На нас? — довърши Клеър.
	Той кимна.
	— Чайлдс също не изглеждаше добре. — Поколеба се за момент, после добави: — Хенрикс каза, че смята да намери свободно легло някъде, където да може да полегне за минутка. Може и Чайлдс да е отишъл с него.
	Клеър би убила човек за легло точно сега. А ако откриеше някой от двамата полицаи и се окажеше, че наистина са си полегнали, знаеше и точно кого ще убие.
	Взе телефона си и за пореден път се опита да се свърже с някой от двамата. Отново гласова поща.
	— Продължават да не отговарят.
	Стоут вдигна телефона на бюрото си.
	— Ще им пратя съобщение по системата за оповестяване. В тази сграда мобилното покритие е отвратително.
	Съобщението на Стоут се разнесе от високоговорителя в ъгъла на офиса му. Чу се да отеква и по коридора. Миг след това телефонът му иззвъня. Той вдигна и се заслуша. Очите му бяха втренчени в Клеър. Когато затвори, каза:
	— Беше д-р Уебър от патологията. Установил е причината за смъртта на Пени и пита дали можете да слезете долу.


>	33.
>	Пул

	_Ден пети, 12:07 ч._
	Когато лицето на Бишъп изпълни монитора, Пул взе дистанционното за дивиди плейъра и натисна бутона. Очите на Портър не се отлепяха от екрана.
	— Защо се предаде доброволно днес? — чу собствения си глас Пул. На записа се виждаше малка част от главата и рамото му. Бе с гръб към камерата, която бе насочена към Бишъп.
	Бишъп сведе поглед към ръцете си, след това вдигна очи.
	— Контактувам с детектив Портър от месеци. Исках да се предам по-рано, но той не ми позволи. Каза, че така неговото търсене на истинския У4М би било изложено на риск. Искаше обществеността да мисли, че аз съм У4М и все още съм на свобода и в неизвестност, докато той издирва човека, отговорен за всичко това.
	— Това са пълни и абсолютни глупости! — отсече Портър. — Защо, за бога, ще му казвам такова нещо? Сам видя апартамента ми. Опитвам се да му хвана дирите от мига, в който го изгубихме.
	Пул вдигна ръка, приканвайки го да замълчи, и посочи екрана.
	— Бях глупав — продължаваше Бишъп. — Наивен. Не трябваше да му се доверявам. Трябваше да потърся контакт с някой друг, но той ме убеди. Все повтаряше, че е близко, че няма да продължи още много, разиграваше ме като марионетка. Денят стана на седмица, седмицата се превърна в месец, след това няколко месеца… Когато най-накрая протестирах, че не мога повече така, той застреля онази жена, след което се опита да застреля мен. Трябваше да избягам — нямах друг избор.
	— Става дума за хотел „Гийон“, нали?
	— Да, в хотел „Гийон“.
	— Защо му трябваше да я убива?
	— Каза, че тя го познава от времето, когато е бил новобранец в Чарлстън. Каза, че е една от малцината хора, които все още са живи и знаят истината за него. — Бишъп погледна към масата за миг, събра палеца и показалеца си в кръгче и се отново се обърна към Пул. — Точните му думи бяха: „Тя беше там, тя ме видя, когато го направих, трябваше да си замине“. След което повдигна очи нагоре, без да гледа нищо определено, изрече: „Татко, прости ми“, и дръпна спусъка.
	Очите на Бишъп се насълзиха. Опита се да ги избърше с опакото на дланта си. Наложи се да се наведе заради белезниците.
	— Застреля я от много близко, право в главата, точно пред очите ми! Бях в шок, но някак си успях да се окопитя, когато насочи пистолета към мен и стреля отново. Пропусна на косъм. Успях да се измъкна.
	На екрана седналият срещу Бишъп Пул обмисли казаното за минута, след това се наведе напред. Главата му закри лицето на Бишъп за миг, след което Пул се върна в първоначалната си позиция.
	— Какво ще ми кажеш за жената, която беше с него? Сара Уернър?
	Бишъп изглеждаше объркан.
	— С него нямаше никой. Освен ако не е била отвън или някъде другаде в хотела… Не видях никого с него.
	— Портър твърди, че тя е твоя майка.
	Очите на Бишъп се притвориха. Той въздъхна дълбоко.
	— Майка ми умря преди години в пожар в стария ни дом. Баща ми също. Сигурен съм, че го пише някъде в досието ми. До къщата ни имаше езеро. Често ходех там да правя „жабки“. Ако онзи ден не бях на езерото, сигурно и аз щях да съм мъртъв. Нямаше ме няколко часа, а като се върнах, къщата беше в пламъци. Пожарната беше пристигнала, но мисля, че се бяха отказали да гасят. Един пожарникар ме попита това моята къща ли е. Отговорих му: „Да.“. Той попита къде са родителите ми и аз знаех, че са вътре, просто знаех, но не можех да се насиля да го кажа на глас. Не помня кой знае какво след това. Бях дете. Заведоха ме в нещо, наречено „Терапевтичен център“ в Камдън за няколко седмици, за да се възстановя, докато намерят някой роднина, който да се грижи за мен. Когато не успяха, влязох в системата на приемните домове.
	— Бил си в „Къщата на Финики за проблемни деца“, нали?
	Това очевидно озадачи Бишъп.
	— Аз… нямам си и представа какво е това. След Камдън отидох да живея при семейство Уотсън, на час и половина път извън града — Удсток, Илинойс… Дейвид и Синди Уотсън.
	— Уотсън? Като фалшивото име, което си използвал, когато си се присъединил към екипа криминалисти на чикагската полиция?
	Бишъп въздъхна отново и опита да вдигне ръце. Веригите издрънчаха в металния пръстен на масата, през който бяха прекарани.
	— Беше глупаво от моя страна, знам. Но се притеснявах, че ако използвам истинското си име, някой ще изрови досието ми, ще прочете за пожара и за начина, по който загинаха родителите ми. Не исках никой да ме съжалява или да се отнася към мен по специален начин поради тези причини и затова прецених, че е най-добре да използвам измислено име. Когато семейство Уотсън ме осиновиха, наоколо душеха разни репортери, искаха да знаят повече за пожара. Записаха ме в училище като Пол Уотсън, за да не могат да ме открият. — Той махна с ръка. — Пол беше средното име на Дейвид. Май свърши работа — журналистите ме забравиха, а името ми остана. Доколкото знам, никога не са го променяли официално. Предполагам, ще се наложи да го направя все някога. Просто никога не ми е оставало време, а и с годините имаше все по-малко значение.
	Пул попита:
	— Значи никога не си живял на място, наречено „Къщата на Финики за проблемни деца“?
	Бишъп поклати глава.
	— Споменава се в дневниците ти.
	Бишъп се наведе напред толкова бързо, че веригата се опъна и го дръпна назад.
	— Извинявайте, не знам… не знам с колко време разполагаме. Моля ви, кажете ми, че Пол Ъпчърч е все още жив. Вероятно той е последният човек, който знае истината.
	— Защо? Откъде го познаваш?
	Бишъп се намести в стола.
	— Честно казано, не го познавам добре. Той е човекът, когото Портър нае, за да напише онези дневници.


>	34.

#	Дневникът

C>
	Д-р Огълсби бе сменил стола — новият представляваше гигантско оранжево чудовище само от възглавници, без никаква опора. Постоянно потъвах в него. Ако пробвах да се облегна назад, вероятно щях да изчезна в дълбините му, затова бях принуден да седя на ръба. Бях пораснал доста през изминалата година, ала краката ми едва достигаха пода. Предполагам, бих могъл да седна на пода, но…
	— Виждам, че съзнанието ти все още има навика да се лута безцелно насам-натам, Ансън. Защо не погледнеш напред и не се опиташ да останеш в настоящето?
	Погледнах д-р Огълсби. Ако пуловерите на ромбчета можеха да ядат хора, неговият бе направо професионалист. Зелено, жълто и бяло… това вероятно беше една от най-противните дрехи, които бях виждал през живота си. На всичкото отгоре беше поне два размера по-голям. Добрият доктор направо се губеше в него.
	Усмихнах му се:
	— Не бих пропуснал и секунда от времето, прекарано с вас, докторе.
	— Радвам се да го чуя. И за мен сеансите ни са удоволствие.
	Помислих си: ще се пресегне за тях след три, две, едно…
	Ама разбира се. Точен като часовник. Взе очилата си, които висяха на врата му, сложи ги на носа си и погледна към бележника в скута му.
	— Харесва ли ти времето, прекарано с госпожица Финики?
	— А на вас харесва ли ви ножът ми?
	По време на предишните сеанси той си изгради навика да оставя ножа ми на ъгъла на бюрото си, на показ, но там, където да не мога да го достигна — доста очебийно дразнене, някаква демонстрация на власт, техника, която съм сигурен, че беше откраднал от някого, понеже не беше достатъчно креативен, за да му хрумне подобна идея. Само че днес ножа ми го нямаше. Последния път, когато го видях, детективи Уелдърман и Стокс ме товареха в колата, за да ме закарат в къщата на Финики. Бях го попитал дали ножът ми е у него, а самодоволното копеле отвърна: „Какъв нож?!“. Все едно изобщо не бе съществувал.
	— Не сме тук, за да говорим за ножа ти, Ансън. Тук сме, за да обсъдим твоето състояние, и понеже сме ограничени откъм време, предлагам да се върнем на темата.
	— Защо съм тук? Защо изобщо говорим? Вече не съм заключен в някоя от вашите стаи.
	Д-р Огълсби се усмихна:
	— Може и да си напуснал „Камдън“ но докато съдът не каже обратното, ти все още си мой пациент. Имам сериозен интерес да се убедя, че ще получиш необходимото лечение, за да се подобри състоянието ти.
	— Но аз съм добре, докторе. Няма накъде повече да се подобрявам.
	— Травматичните преживявания често оставят белези. Понякога те са дълбоко заровени и излизат на бял свят, когато най-малко ги очакваме. Така че дори да се чувстваш добре днес, утре или вдругиден може и да не си и от мен зависи да ти помогна да преминеш през всичко това.
	Баща ми веднъж ми бе обяснил как функционира здравноосигурителната система — личният лекар ще ти препоръча да отидеш на специалист, специалистът ще те изпрати при терапевт, терапевтът ще ти измери кръвното, за да може да таксува здравноосигурителната компания за „профилактичен преглед“ в добавка към предписаната терапия… може да ти предпише едно-две лекарства, които да изискват редовни посещения, за да се следят ефектите на въпросните медикаменти… и така нататък до безкрай и въпреки че проблемът ти най-вероятно е можел да бъде решен още от първия доктор, той включва още двама — всичко това ненужно загубено време и допълнителни сметки за плащане, — след което тримата ще отидат в събота да играят голф и да похарчат част от заработените с труд пари, източени от здравните осигуровки. Ако д-р Огълсби изобщо се интересуваше от мен, сериозно подозирах, че интересът му бе чисто финансов. Медицинската индустрия беше една голяма измама, а и не ми трябваше някой, който да ровичка из главата ми.
	— Наистина трябва да вземем мерки срещу твоето отнасяне по време на разговорите ни — каза добрият доктор.
	— Аз не се отнасям. Аз размишлявам.
	— Размишляваш върху какво?
	— Стойността ви на тази планета.
	Това очевидно го развесели.
	— И смяташ, че си достатъчно компетентен, за да правиш подобни оценки?
	— Дори клошарят, който живее зад контейнерите за боклук край общинския колеж, е достатъчно близо до академичния свят, за да разбере, че сте шарлатанин. Предполагам, че не работите за място като Камдън, защото така сте избрали, а просто защото не е в състояние да се издържате с частна практика. Не сте по-различен от охранител в мола, когото не са приели в полицейската академия. Излагате на показ дипломите си, понеже се предполага, че трябва да правите така, но бас ловя, че тайничко се надявате никой да не се вглежда в тях. Колко пъти се е случвало някой да прочете името на училището, което сте посещавали, и да каже „Ъ? Това къде е?“
	Очилата бяха свалени и д-р Огълсби се облегна назад в стола си. Усмивката обаче не слезе от лицето му.
	— Може пък да не съм аз човекът, който се преструва. Какво стана с тихото, учтиво момче от предишните ни сеанси?
	— Чака да му върнете ножа. И снимката.
	Докторът се намръщи.
	— Каква снимка?
	— Много добре знаете каква.
	Фотографията, на която бяха майка ми и госпожа Картър, беше в джоба ми, когото ми взеха ножа. Знаех, че и тя е при него. Не бях я споменавал досега.
	Погледна ме право в очите.
	— Нямам представа за каква снимка говориш. Ако обаче ми съдействаш, ще погледна по-внимателно вещите, които дойдоха заедно с теб. Може пък нещо да е било сложено не където трябва, да е било надписано погрешно… Подобни неща се случват.
	Този път беше мой ред да му предложа нагла и очевидно неискрена усмивка:
	— Ще съм ви благодарен.
	Очилата се върнаха обратно на носа му. Погледна към бележника си.
	— Разкажи ми за Либи Макинли. Изглеждаше притеснен за нея, докато беше тук, при нас. Ако не искаш да говориш за това — как се приспособяваш към живота в къщата на Финики, защо не обсъдим как се справя тя?
	Бях казал прекалено много. Вероятно на този сеанс бях изрекъл повече думи, отколкото за всички досега, взети заедно. Трябваше да сложа край на това. Емоциите контролираха езика ми, пренебрегвайки мозъка, и това надали щеше да свърши добре. Баща ми винаги ме бе учил да премислям всяка дума, която излиза от устата ми, преди да открие пътя към ушите на останалите, а през последните двайсет и две минути аз напълно бях пренебрегна този урок. Сега Огълсби ми хвърляше въдичка и много добре знаех, че не трябва да налапвам кукичката, но не можех да се сдържа.
	— Какво се случи с нея?
	Не очаквах да отговори. Бях задавал този въпрос и преди и той винаги вадеше коза с „лекарската тайна“ — казваше, че не може да обсъжда случая й.
	Докторът обаче ме изненада.
	— Последният й приемен баща я изнасилвал многократно, а когато започнала да се съпротивлява, я пребил жестоко. Първоначално използвал телефонен указател, за да не оставя белези, но няколко часа по-късно решил да зареже указателя и да се наслади на усещането да удря със собствените си юмруци. Приемната й майка, която през това време седяла във всекидневната на не повече от три метра от случващото се, слушала това почти цял уикенд, преди да реши, че й е дошло до гуша. Вместо да се обади на съответните органи, тя извадила пистолета си .38 калибър и го простреляла два пъти, след което опитала да скрие трупа под къщата. Въпреки че Либи се нуждаела от медицинска помощ, приемната й майка не искала да губи онези петстотин и дванайсет долара, които получавала всеки месец от държавата за това, че се грижи за момичето, ето защо я оставила завързана за леглото и се престорила, че нищо не се е случило. За щастие един от съседите чул изстрелите и се обадил на полицията. Либи прекарала два дни в болница „Роупър“ в Чарлстън, преди да бъде прехвърлена при нас. — Той се наведе напред. — Либи има нужда от приятел, Ансън. Вероятно ти си подходящият човек.
	Отначало останах безмълвен. Не можех да си представя, че докторът би могъл да лъже за нещо подобно, но от дълбините на съзнанието ми баща ми шепнеше, че е напълно възможно да ме баламосва. „Иска да му вярваш, шампионе. Може да ти наговори какво ли не. И в мига, в който му се довериш, си негов.“
	Вместо да кажа каквото и да било, оставих погледа ми да се рее из офиса. Когато очите ми се спряха на календара, окачен на стената зад бюрото, забелязах нещо странно, което веднага привлече вниманието ми. Датата двайсет и девети август беше оградена с кръгче. Същата дата, която бе оградена и в календара в кухнята на госпожа Финики.
C$


>	35.
>	Клеър

	_Ден пети, 12:10 ч._
	Клеър последва Стоут до асансьора и слезе с него на втория етаж. Минаха през толкова много коридори, че накрая тя бе напълно дезориентирана и усещаше, че ако някой изведнъж реши да махне всички табелки и стрелки по стените, за нищо на света няма да знае как да се върне до кафенето. Лицето я сърбеше от маската, а горещият й дъх клокочеше под плата. Всеки път, когато преглъщаше, болката в гърлото й напомняше, че състоянието й се влошава. От бързото темпо, с което се движеха, се задъхваше. Потеше се, но не й беше топло. Знаеше, че има висока температура, ала не можеше да се застави да си я премери. Вирусът направо я изцеждаше. Чувстваше, че ако спре да се движи, поседне и опита дори за миг да си почине, надали ще успее да се изправи на крака отново.
	Стигнаха до края на поредния коридор и застанаха пред две широки метални врати. Стоут прекара картата си през четеца, вграден в стената, и двете крила се отвориха. Отвътре излезе леден повей и Клеър потрепери. Тъмнокожа жена, с лекарска престилка с флорални мотиви и с бял пуловер, вдигна глава иззад бюрото и посочи към зелена врата.
	— Тя е в „студената стая“ и ви очаква.
	— Благодаря ти, Бев — отвърна Стоут и се запъти натам.
	Всичко, което Клеър чу, беше „студената стая“. Не можеше да си представи стая, по-студена от това помещение. Когато обаче мина след Стоут през зелената врата, единственият начин, по който можеше да се опише мястото, където попаднаха, бе „полярна тундра“.
	— Ох, мамка му! — процеди тя през гракащите си зъби.
	Кабинетът на патолога беше доста по-голям, отколкото Клеър бе очаквала. По-просторен от кабинета на съдебния лекар в центъра и определено по-обширен от подобните във всяка чикагска болница. Поне петнайсет на петнайсет метра, с големи, ярки халогенни лампи, окачени по тавана на равно разстояние една от друга. Стените и подът бяха покрити с бели плочки. Из помещението бяха разпръснати поне дузина алуминиеви работни маси, всяка разположена над решетки, вградени в пода. Имаше пет трупа — три покрити и два непокрити. Климатичната инсталация бръмчеше над главите им и разнасяше потоци леден въздух. Стаята миришеше леко на белина, но не толкова силно, колкото бе очаквала. Всъщност, като се има предвид колко запушен беше носът й, направо бе изненадана, че е в състояние да долавя какъвто и да е мирис.
	Точно до вратата имаше закачалка. Стоут смъкна едно червено яке оттам и й го подаде.
	— Ето, облечете го.
	За себе си взе подобно, само че зелено.
	Клеър потръпна под якето.
	— По дяволите, защо е толкова студено тук?
	Към тях се приближи жена, наближаваща шейсетте, с папка в ръце. Сивата й коса бе прибрана назад. Носеше защитни очила и зелена престилка.
	— Поддържаме температура от два градуса по Целзий, същата, както и в отделенията за трупове в съседното помещение, за да намалим до минимум разлагането по време на продължителни огледи. Тук се провеждат само необичайни аутопсии — рутинните като сърдечни удари, рак и прочее се извършват в по-топла зала. — Тя протегна ръка в ръкавица: — Вие вероятно сте детектив Портър. Аз съм д-р Амелия Уебър.
	Клеър прогледна протегнатата ръка и си помисли за своята — без ръкавица. Нещо в погледа й сигурно я издаде, понеже д-р Уебър дръпна ръка.
	— Никой не иска да се здрависва с патолог. Дори съпругът ми… след двайсет и осем години брак. — Тя се приближи още малко. — Господи, изглеждате зле. Дават ли ви някакви лекарства?
	— Антивирусни и стероиди — отвърна Клеър. — Добре съм.
	— Определено не сте добре. Трябва да полегнете и да дадете на тялото си възможност да пребори вируса. Започвате и да се подувате. Това е страничен ефект на медикаментите. — Тя хвърли поглед към ръцете на Клеър. — Може би не е лоша идея да свалите тези пръстени, докато все още можете.
	Клеър потръпна и закопча ципа на якето догоре.
	— Казаха ми, че сте установили причината за смъртта.
	Докторката я гледа втренчено още няколко секунди, след което каза:
	— Така е. Секунда, само да „доведа“ Айсли.
	Веждите на Клеър се повдигнаха.
	— Айсли е тук?
	— Не точно — отвърна Уебър и се отправи през няколко помещения със стъклени стени. Върна се с голям монитор върху стойка на колелца, под който беше закрепен компютър. Дълъг захранващ кабел се проточваше отзад. Тя натисна няколко клавиша и екранът оживя.
	В тях се взираше лицето на Том Айсли.
	— Здравейте, детектив, аз… Боже, изглеждате ужасно.
	Над монитора бе прикрепена малка камера, насочена надолу. Клеър погледна към нея, после обратно към монитора. Не беше сигурна къде точно трябва да гледа, когато разговаря с Том.
	— Добре съм, Том.
	— Изобщо не изглеждате…
	— Нищо ми няма — прекъсна го Клеър. — Може ли да се захващаме за работа? Леко съм притисната от времето.
	Нямаше намерение да избухва така. Но дори и да се обиди, той не го показа.
	— Да, разбира се. Амелия, искаш ли да започнеш ти?
	Д-р Уебър кимна и изтъркаля виртуалния Айсли до двете маси с трупове върху тях. Станфърд Пенц от тяхно ляво и Кристи Алби — отдясно. И двете тела бяха голи. Върху гърдите на Пенц се виждаше зашитият белег във формата на буквата Y. Аутопсията на Алби тепърва предстоеше.
	Уебър се обърна първо към Пенц. Главата му беше обръсната и извъртяна встрани, сякаш гледаше нещо вляво от него. Върху нея имаше кръгообразен разрез. Уебър беше отворила черепа му, за да има достъп до мозъка.
	— Отначало имаше признаци за сърдечен удар, но когато проверих, не открих нищо, което да подсказва за заболяване или за вроден дефект. Беше в добро здраве, сърцето му беше в по-добра форма, отколкото очаквах. След това открих това, когато измих кръвта, изтекла при премахването на ухото.
	Тя посочи малка черна точица на врата му, точно под липсващото ухо.
	— Бил е инжектиран с нещо? — попита Клеър, навеждайки се по-близо.
	Уебър отново кимна.
	— Токсикологичният анализ не показа нищо, а направихме пълен тест. Пуснах го за втори път — пак нищо. След това Айсли предложи да взема проба от мозъчната тъкан.
	От телевизионния монитор Айсли се обади:
	— По-специално я помолих да провери за янтарна киселина.
	— И открих, и то в доста големи количества — добави Уебър.
	— Какво е янтарна киселина? — попита Клеър.
	— Вторичен продукт на мускулнопаралитичен медикамент на име сукцинилхолин, използван обикновено от анестезиолозите. При инжектиране парализира всички мускули на тялото, включително и онези, използвани при дишането. Всеки, подложен на действието на препарата без командното дишане, което се осигурява при операция, умира от задушаване. Бързо е, но въпреки това е ужасен начин да умреш — медикаментът няма седативен ефект, причинява само парализа на мускулите, затова пациентът е в пълно съзнание, докато се задушава.
	— Никога нямаше да се сетя да търся това — добави Уебър. — Бях се съсредоточила върху сърцето. А и нямаше външни признаци на задушаване. Обикновено се наблюдава посиняване на кожата или петехиални кръвоизливи по лицето. В случая обаче липсват.
	— Паралитичният ефект на лекарството не позволява на тези неща да се случат — обясни Айсли. — Сетих се за това само защото бях чел за някакъв анестезиолог в Сарасота, Флорида, който го използвал, за да убие съпругата си — защото имал любовна връзка. Оказа се, че точно този медикамент е любим на докторите убийци, понеже много трудно се засича от токсикологичния анализ. Вие сте в болница, очевидно има достъп до него… ето защо си помислих, че може това да е причината.
	Клеър се извърна към Уебър:
	— Казахте, че смъртта настъпва бързо. Колко бързо?
	— От инжектирането до леталния изход ли?
	Клеър кимна.
	— Кръвта се движи из тялото с пет-шест километра в час — обясни Уебър. — Следователно — няколко секунди, за да подейства паралитикът, няколко минути до смъртта.
	— Човек няма време да реагира или да повика за помощ — изтъкна Айсли и хвърли поглед към тялото на Кристи Алби. И нейната глава бе извърната встрани. — Открихте ли същото и при нея?
	Уебър се приближи и посочи точицата под ухото на жената.
	— Почти идентична следа от инжекция. Директно в задната аурикуларна вена. И в двата случая направлението на иглата предполага, че нападателят се е приближил незабелязано отзад. Открих, че ъгълът определено сочи напред. Като вземем предвид височината на двете жертви, както и въпросния ъгъл, бих казала, че търсите някой, който е висок под метър и осемдесет.
	— Някой, висок под метър и осемдесет, с достъп до медикаментите, които се намират под ключ в анестезиологията — уточни Стоут. — Мога да проверя в досиетата. Може би ще намерим някого в това отделение, на когото не му е мястото там.
	Айсли въздъхна разочаровано.
	— Това можеше и да свърши работа, ако нямах абсолютно същата причина при моята жертва. Том Ланглин в Симпсънвил също е убит със сукцинилхолин. Местният патоанатом го потвърди преди двайсетина минути.
	— Ами солта?
	— Ах, да, солта… — отвърна Айсли. — Както би се изразил Бишъп, опитвам се да разгадая и тази загадка, но стигнах до задънена улица. Мога да ви кажа, че солта, открита върху нашите две Джейн Доу, както и върху мъжа в Южна Каролина, е от вида, който може да се купи на едро от голям хипермаркет, по всяка вероятност като консуматив за апарати за омекотявано и пречистване на вода. Солта върху и около вашите жертви, открити в болницата, е обикновена готварска сол. Двете Джейн Доу са съблечени чисто голи и напълно заровени в сол за известно време — поне няколко часа. Отначало си мислех, че целта е била да се съхранят по-добре телата или да ни объркат относно часа на смъртта. Вече не съм толкова сигурен обаче. И Пенц, и Алби са убити в рамките на двайсет и четири часа, преди да бъдат намерени. Ако целта е била да се унищожат евентуални доказателства, лугата би била далеч по-ефективна и също толкова леснодостъпна. Готварската сол не е постигнала никаква цел, което ме кара да вярвам, че е чисто символична. Нещо като послание. Свързах се с федералните и те като че ли мислят в посока Библията. Трябва да си призная, от доста време не съм я отварял. Запознат съм отчасти с историята за жената на Лот, но дотам. Ще се свържа с вас, ако разбера нещо повече.
	— Един и същ човек ли е убил всички тези жертви? — попита Клеър.
	Айсли сви рамене.
	— Всички са убити по идентичен начин, но нямам представа как един-единствен извършител би могъл да пропътува цялото това разстояния. — Очите му светнаха. — Имаме обаче нещо друго, което може да се окаже полезно.
	— О, определено в момента имам нужда от полезни неща.
	Д-р Уебър се наведе над тялото на Кристи Алби и отвори устата й. Заради светлината на ярките лампи над главите им беше невъзможно човек да не види червената буца плът на мястото, където е бил езикът й.
	— Вярваме, че езикът е бил премахнат с помощта на скалпел. Разрезът по дължината на sulcus terminalis* е почти перфектен.
	[* Отворената напред V-образна бразда на езика. — Бел.прев.]
	— Аааха… — отвърна Клеър, като се мъчеше да не повърне.
	— Виждате ли ъгъла тук? Как от този край остава малко повече от сливицата, отколкото от другия?
	— Аха — измънка Клеър, въпреки че вече не гледаше. Присви очи леко, колкото да направи заобикалящия я свят мъгляв. Имаше някои образи, които не желаеше да допуска в главата си.
	Д-р Уебър бе спряла да говори и й се усмихваше.
	— Това трябва ли да ми говори нещо? — попита Клеър.
	Отвърна й Айсли:
	— Това значи, че твоят неизвестен извършител е левичар.
	— Бишъп левичар ли е?
	— Правил съм аутопсии на всички жертви на Бишъп — е, поне на онези, за които знаем. Той си служи с дясната ръка. Или поне при убийствата.
	— А Сам левичар ли е? — чу се сякаш отстрани Клеър. Въпросът прозвуча малко по-силно, отколкото й се искаше.


>	36.
>	Пул

	_Ден пети, 12:11 ч._
	— Това е пълна глупост! — избухна Портър.
	Пул натисна паузата на дивиди плейъра. Лицето на Бишъп застина върху екрана.
	Портър се размърда в стола си:
	— Никога не съм срещал Пол Ъпчърч! Освен от дневниците и от малкото, което Бишъп ми е разправял за него, нямам ни най-малка представа кой!
	Изгледа Пул ядосано. Очите му бяха кървясали, с дълбоки бръчки около тях. Когато Пул срещна погледа му, извърна очи. Искаше му се да му вярва, но не можеше да го „разчете“ и това го изнервяше. В Куонтико Пул беше изкарал няколко курса по кинезика — изкуството да интерпретираш невербалната комуникация посредством изучаване езика на тялото. Беше разпитвал безброй заподозрени и с повечето, веднъж щом установеше основните реакции чрез серия рутинни въпроси, съумяваше да определи дали човекът пред него е искрен, или лъже. Това обикновено се свеждаше до един прост факт — когато някой казваше истината, го правеше с готовност, без да е необходимо първо да сложи в ред мислите си. А когато някой лъжеше, вкарваше в действие креативната част от мозъка си, за да състави лъжата, и дори това да отнемаше само частици от секундата, обикновено имаше видими признаци — от извръщане на погледа до движения на ръцете. Портър наистина демонстрираше множество такива признаци, само че те бяха налице още от мига на влизането му в стаята — изнервеност, тревожност, гняв, разстроеност… а тези неща можеха да размътят водата на кинезиката. Обикновено това не беше пречка за Пул, но установи, че с Портър му е доста трудно. Освен това трябваше да предположи, че като детектив Сам вероятно също е изучавал кинезика. Със сигурност и той бе разпитвал множество престъпници през кариерата си. Следователно вероятно разбираше какво точно следи Пул и може би съзнателно взимаше мерки, за да не бъде разкрит. Със съответната подготовка хората успяваха да излъжат и детектора.
	— Какво се случи в Чарлстън? — попита Пул.
	— В Чарлстън?
	— Защо Бишъп ще те обвинява в убийството на онази жена? Каза, че си го направил, за да прикриеш нещо, случило се в Чарлстън.
	Този път Портър вдигна очи, но не нагоре и вдясно, което би означавало, че лъже. Нито пък наляво, което щеше да покаже, че говори истината. Погледна право напред, отметна глава назад и прокара пръсти през косата си с разочарована въздишка.
	— Новобранските ми години минаха в Чарлстън, това е всичко. Глоби за неправилно паркиране, дребни кражби… — Посочи малко петънце на тила си. — Куршум .22 калибър по време на операция за арестуването на един дилър. След това осъзнах, че не дължа на този град абсолютно нищо, затова с Хедър се преместихме в Чикаго, за да започнем на чисто.
	— Простреляли са те?
	Ръцете на Портър се върнаха в скута му.
	— Не че имам заслуга за това. Двамата с партньора ми се мъчехме да заковем едно дребно дилърче — нечист хероин и крек най-вече. Някакво хлапе по прякор Невестулката. Приклещихме го в една уличка. Аз минах отпред, а партньорът ми заобиколи, за да се появи отзад. Онзи видя първо партньора ми, завъртя се кръгом и изпадна в паника, като ме зърна пред себе си.
	Беше изнервен до дупка. В ръката си държеше пистолет и според мен дръпна спусъка, без да иска. Нямаше желание да ме застреля. Пистолетът дори не беше насочен към мен — обикновен рефлекс, ако ме питаш. Куршумът улучи контейнер за боклук и рикошира. Попадна точно тук. — Той се пресегна и потърка мястото отново. — Не проби черепа, само заседна в него и причини повишаване на вътречерепното налягане. Докторите го извадиха, оправиха налягането и аз се възстанових. Това е цялата история.
	— Как се казваше партньорът ти?
	Портър отвори уста, за да отговори, след това придоби объркано изражение.
	— Хм…
	— Какво?
	Той присви устни.
	— Просто… понякога ми е трудно да си припомня някои неща от онзи период.
	— Не можеш да си спомниш името на партньора си?
	Той притвори очи.
	— Беше отдавна. Дерек нещо си… Хил. Хилмън… Не, Хилбърн, точно така. Дерек Хилбърн. Не съм се сещал за него от години. — Отвори очи и се почеса по тила. — Чух, че се е махнал от полицията, но не съм говорил с него от доста дълго.
	— Жената, на която помогна да избяга от затвора в Ню Орлиънс. Никога ли не си я срещал преди?
	— Не.
	— „Тя беше там, тя ме видя, когато го направих, трябваше да си замине“ — казвал ли си това?
	— Разбира се, че не.
	— И не си я застрелял? Криминалистите откриха следи от барутен нагар по ръцете ти.
	— Произведох предупредителен изстрел във въздуха, за да стресна Бишъп. Той е човекът, който я застреля. Казах ти вече. Мамка му, трябва ли да се обадя на адвоката си от профсъюза?!
	Пул замълча, след това взе дистанционното и натисна бутона за възпроизвеждане.
	На екрана Пул попита:
	— Портър е наел Ъпчърч, за да напише дневниците?
	Бишъп кимна.
	— Бях в колата с Портър и пътувахме към Петдесет и първи участък в деня, когато идентифицираха убиеца на жена му. Беше разлял кафе по панталоните си, затова по пътя към полицията се отбихме за малко до неговия апартамент, за да може да се преоблече. Докато бяхме там, получи обаждане от едно от момчетата в екипа, Клозовски. Компютърният специалист. Когато затвори, ми каза, че му е известно, че истинското ми име е Ансън Бишъп, а не Пол Уотсън. Помислих си, че ще ме докладва или нещо подобно, но вместо това той ми съобщи, че в ход е тайна операция за залавянето на У4М — нещо не съвсем по правилника — и може да използваме това с името ми, ако искам да помогна. — Бишъп сви рамене и поклати глава. — Доверих му се. Питах го какво се иска от мен. Той ми каза, че трябва да избягам и да се укрия. Само за няколко дни. И двамата чухме приближаващи се сирени и той ме предупреди, че трябва да побързаме. Даде ми хиляда долара в брой и адрес на къща на Форти Уан Плейс 518. Каза ми да чакам там. Настоя, че няма време за по-подробни обяснения, но щял да дойде при мен скоро.
	— Зелената къща на Форти Уан Плейс 518? — попита Пул. — Там, където ме нападна?
	Бишъп се поколеба, после кимна:
	— Не исках да те наранявам. Вече бяха минали месеци от началото на цялата тази бъркотия. Портър ме беше убедил, че и ти си замесен. Мислех, че си дошъл, за да ме убиеш. — Бишъп се наведе напред и понижи глас: — Портър се появи веднага след теб. Видях го да тича край къщата, когато тръгвах. Мисля, че и партньорът ти го е видял. Според мен Портър го е застрелял.
	— Защо му е на Портър да убива федерален агент?
	Бишъп опита да вдигне ръце, но веригите му попречиха.
	— След като си тръгнах от апартамента му, той се намушка в крака. Мисля, че той уби Талбът в Уест Белмонт 314. Вероятно той е отвлякъл и онова момиче, Емъри Конърс. Опита се да припише всичко на мен, каза, че трябвало да ме хвърли на журналистите, за да накара истинския У4М да изпълзи на светло. Успя да ме убеди, че има някакъв план. Само че нямаше. Никога не е имал план. Мисля, че той е У4М. Ами ако е убил всички онези хора? Той ни разиграва. — Бишъп се облегна на стола. — Виж, знам колко налудничаво звучи. Ето защо трябва да говориш с Пол Ъпчърч. Той може да докаже истинността на думите ми.
	— Как?
	— След онова, което се случи на Уест Белмонт 314, след като Портър ме обвини за всичко, аз се скрих. Точно както той поиска. Не знаех какво друго да правя. След седмица обаче, когато разбрах, че не му се вижда краят, започнах да го следя. Той се срещна с Ъпчърч три пъти — поне за толкова знам аз. След третия път го изчаках да си тръгне и почуках на вратата на Ъпчърч. Нямах какво да губя. Когато той отвори, му показах служебната си карта на криминалист — набързо, за да не може да я прочете — и му казах, че съм от „Вътрешни разследвания“ и искам да знам всичко за отношенията му с детектива, който току-що си е тръгнал. Той дори не знаеше, че Портър е полицай. Каза, че Портър го открил в някакъв сайт за обяви преди около година — работел на половин ден като художник и се опитвал да продаде на издателствата свой комикс. Портър му дал образци от почерк и го попитал дали може да го наподоби. Ъпчърч доказал, че може, затова след няколко дни Портър се върнал с куп разпечатки и го накарал да препише текстовете в черно-бели тетрадки. Предложил му десет бона за цялата работа. Ъпчърч наскоро бил диагностициран с рак и отчаяно се нуждаел от парите, затова приел работата. Не задал никакви въпроси, просто изпълнил заданието. Доведете го тук, той ще потвърди!
	— Ъпчърч почина преди около три часа — каза равно Пул.
	Лицето на Бишъп стана мъртвешки бяло. Той рухна в стола си.
	— С други думи, сега е думата на Портър срещу моята. О, господи, трябва да ми помогнете!
	Пул спря записа.
	Портър не бе произнесъл и дума повече от десет минути. Когато най-сетне заговори, гласът му бе доста по-спокоен, отколкото очакваше Пул.
	— В това няма грам истина. Знаеш го. Дори не бях в Чикаго, когато са убили партньора ти.
	Пул седя известно време неподвижно, впил поглед в човека срещу него. Ако Портър лъжеше, нямаше никакви видими признаци. Но когато по-рано бе разпитвал Бишъп, също не бе забелязал знаци за лъжа.
	Той се изправи и тръгна към вратата. Без да поглежда назад, изрече:
	— Извини ме, Сам.
	И излезе от стаята. Застиналото на екрана лице на Бишъп продължаваше самодоволно да наблюдава и двамата.


>	37.
>	Пул

	_Ден пети, 12:33 ч._
	Когато Пул влезе в стаята за наблюдение. Наш му подаде лист хартия.
	— Федерална заповед за копие от разпита на Бишъп. Далтън я донесе собственоръчно. Освен това каза, че специален агент Хърлес идва насам и точи зъби специално за теб.
	Пул огледа тясното помещение. Бяха сами, ако не се брои полицаят, който отговаряше за звукозаписното оборудване.
	— Къде е онзи от кабинета на кмета? Уорник?
	Наш сви рамене.
	— Тръгна си веднага щом получи копие от записа. Преди двайсетина минути.
	Кожата около очите му беше зачервена и подпухнала. По челото му блестеше тънък слой пот.
	— Болен си, нали?
	— Просто настинка. Може би грип. Усещах, че се задава, още преди къщата на Ъпчърч. Не е оттам.
	Той бръкна в джоба си, извади блистер „Дейкуил“ и пъхна една таблетка в устата си.
	— Вече се чувствам по-добре.
	Той извърна глава и се изкашля в ръкава на сакото си. Когато се обърна отново към Пул, изглеждаше така, сякаш е глътнал мишка.
	— Какво?
	— Докато беше в стаята за разпити, говорих с Клеър. Извършили са предварителни аутопсии на жертвите в болницата. Отровени са с нещо, наречено „сукцинилхолин“.
	— Това е паралитик. Вероятно е лесно да го откриеш в болница.
	Наш кимна.
	— Има и няколко неща, които не се връзват.
	— Като например?
	— Бишъп е десничар и всичките му предишни жертви са убити от някой, който е действал с дясна ръка. Последните обаче — двете, които ние открихме, и другите две в болницата — са убити от човек, който е левичар. Също и Том Ланглин в Симпсънвил. Местният патолог е потвърдил.
	Пул обмисли това и за миг се изкуши незабавно да се върне в стаята за разпити:
	— Портър е левичар.
	Наш сведе очи:
	— Обещах, че ще ти споделям всичко, затова и ти го казах, но не може да е Сам. Трябва да си убеден в това.
	— Никога не съм казвал на Портър, че партньорът ми е мъртъв, но той го знаеше — изтъкна Пул. — Как ще обясниш това?
	— Може Клеър да му е казала. Или Клоз. Може да го е чул навсякъде. Аз например го чух по новините. Това нищо не означава. Бишъп просто се ебава с теб. Знаем, че Портър е бил в Ню Орлиънс, когато партньорът ти е умрял.
	Пул протегна ръка.
	— Дай да си погледна телефона.
	Наш затършува из джобовете си, измъкна айфона и му го подаде.
	— Това нещо дрънча повече от телефона на проститутка във военноморска база.
	— Не съм сигурен какво значи това — измърмори Портър, докато разглеждаше списъка с неприети повиквания. Дузина от специален агент Хърлес. Няколко от номер, който не можа да разпознае, започващ с код 504.
	— Значи… — заобяснява Наш.
	Преди да довърши, Пул му обърна гръб и набра номера, започващ с 504.
	Гласът, който му отговори, беше груб, разсеян.
	— Началник Вина.
	— Началник, аз съм специален агент Франк Пул. Щях да ви звъня…
	— Нещо се случи — прекъсна го Вина. — Все още се мъча да разбера какво точно. Става дума за Винсънт Уейднър. Изчезнал е.
	Пул хвърли поглед към Наш и пусна телефона на високоговорител.
	— Уейднър е изчезнал? Как така изчезнал?
	— Имахме сериозен пробив в сигурността тук вчера — нещо от рода на хакерска атака, доколкото успяхме да разберем. Малко след девет вчера сутринта вратите из целия затвор започнаха изведнъж да се отключват — тези на килиите, по коридорите, входната и изходната — всички просто се отвориха. Отначало приличаше на случаен бъг в системата. Започна в килийните блокове, а когато затворниците се стълпиха в общите помещения, се заотваряха и външните врати. Охраната се видя в чудо и обявихме извънредно положение. Резултатът — двама мъртви, шестима в лазарета с различни наранявания и четиринайсет затворници, от които няма и следа, сред тях и Уейднър. Мрежата ни е изолирана, има и бекъп. Предполага се, че подобно нещо не би трябвало да се случва. — Вина постави ръка върху микрофона и размени две-три приказки с някого, след което продължи: — Опитваме се да прегледаме видеозаписите в момента и по всичко личи, че и те са били хакнати. Всички индикации за дата и час са разбъркани, записите не са последователни. Как изобщо е възможно подобно нещо?
	Пул притвори очи и въздъхна.
	— Значи, ако ви помоля за видеозапис, който да потвърди категорично, че детектив Портър е бил във вашия затвор преди два дни, ще можете да ни го осигурите? Или може би снимка на жената, която твърдеше, че е Сара Уернър?
	Вина се изсмя:
	— Току-що изгледах запис как вървя от колата си до Седми портал, запис, който знам, че е от тази сутрин, а датата и часът на записа показват, че е отпреди три седмици. Техниците ми ще се опитат да възстановят това-онова от резервните копия, но не изглежда като да преливат от оптимизъм. Не разбирам нищичко от това, което бръщолевят, но от онова, което все пак схващам, е, че нещото, причинило тази бъркотия, е било в системата ни от известно време и може и да няма оправяне. Мога ли да ви кажа, че Портър беше тук? Абсолютно. Седях срещу него в собствения си кабинет. Мога ли да го докажа? Не. И вероятно никога няма да успея. Имам среща с началниците си след двайсетина минути и трябва някак си да им обясня всичко това. После, ако все още съм на работа, трябва да се върна в местната телевизия и да обясня на добрите граждани на Ню Орлиънс как четиринайсет от нашите гости са в неизвестност и вероятно в момента се шматкат по Бърбън стрийт, влизат с взлом в домовете им, крадат колите им и един господ знае какво още. И до един са избягали по време на моята смяна. Когато аз нося отговорност. Що се отнася до Уейднър, имам силно предчувствие, че идва към вас, дори може и вече да е там. Когато го заловихме в апартамента му онзи ден, намерихме приготвена чанта с багаж, две хиляди долара в брой и автобусен билет до Чикаго. На това му викам човек с грижливо изготвен план. Единственото, което направихме, е да го позабавим малко. Пуснал съм го в националния бюлетин за издирване и ще пратя снимката му на пресата. Както и на останалите, разбира се. Ще го хванем.
	— Случайно да знаете Уейднър левичар или десничар е?
	Вина се замисли за момент, след което отсече:
	— Сигурен съм, че е десничар. Защо?
	— Боя се, че не мога да ви отговоря, просто ми трябваше да знам със сигурност. Можете ли да проверите това?
	— Да, бе, ще го преместя начело на списъка с всички други неща, които трябва да свърша днес. Затварям.
	И прекъсна разговора, преди Пул да каже нещо.
	Наш се обади:
	— Ако Уейднър е тук, може и да е убил жените, които открихме, може би дори двата трупа в болницата също са негово дело. Ако някак е съумял да се качи на самолет, без да го заловят, може и до Симпсънвил да е стигнал.
	— Значи предполагаш, че Портър казва истината.
	— Да пукна, ако повярвам и на една дума на Бишъп! Бях там, когато намери първия дневник.
	— Четох доклада ти — кимна Пул. — Портър открива дневника, след като ти претърсваш тялото. А възможно ли е да го е подхвърлил някак?
	Наш се намръщи.
	— Искаш да кажеш, да си го е извадил от ръкава като фокусник? С всички нас, застанали около него и трупа? Няма начин. Той не е Копърфийлд.
	Пул набра друг номер. Обади се отново на агента, който водеше разследването за случая в „Монтехю Лабс“. Видеозаписите и там бяха компрометирани. Който и да ги беше хакнал, явно не се бе затруднил много-много. Беше влязъл и излязъл от системата им, без да остави никакви следи. В момента разследваха служителите си, но можеше да е бил Бишъп, Портър… който и да е.
	От другата страна на еднопосочното стъкло се виждаше как Портър продължава да чете. Очите му бяха потънали в поредната тетрадка, _Дневника_ на Бишъп… Пул се зачуди — дали наистина Портър беше толкова увлечен в четивото, или играеше поредната сложна за разбиране роля?
	Пул тръсна глава и се обърна към двамата охранители, застанали в коридора:
	— Освен до тоалетна, никой от тези двамата да не напуска стаите, разбрано? Донесете им нещо да обядват, да си имат занимавка. — Той бръкна в джоба си, извади две визитки и подаде по една на всеки. — Ако някой се опита да разговаря с тях, който и да е, първо ми се обадете за разрешение. Ще се върнем след час.
	Полицаите кимнаха и прибраха визитките.
	— Къде отиваме? — попита Наш.


>	38.

#	Дневникът

C>
	— Говори ли ти нещо датата двайсет и девети август?
	Открих Либи в плевника, където я намирах всяка нощ през изминалата седмица, сгушила се в ъгъла под одеялото. Наричах го „нашия ъгъл“, понеже на третата нощ преместихме дървената щайга и лампата от мястото, където бяха стояли, когато се видяхме за пръв път, в ъгъла на далечната страна на хамбара — близо до прозореца, през който можехме да наблюдаваме къщата. Имахме няколко книги — аз четях „За мишките и хората“, а тя — някаква страховита книжка от автор на име Тад Макалистър*. Когато бяхме заедно, не четяхме; книгите бяха тук, за да си запълваме времето, докато чакаме — тя мен, а аз нея. Когато бяхме двамата, разговаряхме. Открих, че е много лесно да си говориш с нея.
	[* Измислен писател, герой от дебютния роман на Джонатан Д. Баркър. — Бел.прев.]
	Открих, че е много красива.
	Сега вече мога да си го призная, макар че баща ми не би останал очарован от това. По-скоро би отсякъл, че красотата й е замъглила правилната ми преценка. Преди няколко години ми бе казал, че красотата има начин да изцежда кръвта от мозъка и заедно с нея си отива и здравият разум. „Защо мъжът се опитва да пресече пътя?“*, ме бе попитал. „За да стигне до красивата жена“, бе отговорил още преди да се обадя. „Същият мъж я наблюдавал как се усмихва и един камион го блъснал и го разкъсал надве, понеже заради красотата бил станал прекалено глупав и не погледнал надясно, наляво и пак надясно, преди да пресече въпросния път. Красотата е започнала много войни, но досега все още не е завършила нито една. Красотата има вкус, който е различен от всичко останало. Това е най-сладката от всички отрови. И копнееш за нея още повече, когато изсмуква живота от теб“.
	[* Алюзия с популярната гатанка „Защо пилето пресича пътя?“ с отговор „За да мине на другата страна“. — Бел.прев.]
	Мислех си, че приказва глупости, но не се усмихваше. И никога преди не бях разбирал какво точно е имал предвид, преди да видя Либи, застанала в този плевник, облечена в къса рокля на цветя, окъпана в лунната светлина, лееща се иззад гърба й. Повечето от белезите й вече бяха зараснали. Само няколко упорити още личаха, но дори преди да избледнеят окончателно, бях съзрял момичето, което се криеше зад тях. Да кажем, че бях привлечен от нея, би било омаловажаване на нещата. Тя се превърна в последна ми мисъл, преди да заспя, и в първата, след като се събудя. Ръката ми се чувстваше пуста без нейната.
	— Двайсет и девети август? — повтори тя. — Нямам представа. Трябва ли да знам за какво се отнася?
	Разказах й за датата, маркирана едновременно и на календара на д-р Огълсби, и на онзи в кухнята на Финики.
	— Да не е рожденият ден на някого?
	Не мислех, че е рожден ден. Кой друг общ познат имаха д-р Огълсби и госпожица Финики, освен детективи Уелдърман и Стокс? А не можех да си представя някой да празнува техните рождени дни.
	— Или може би е денят, в който щатският панаир пристига в града?
	Либи се бе извърнала и се бе облегнала на перваза. Гледаше през прозореца. Стоеше на един крак и балансираше върху него, а другият й крак бе свит пред нея. Бялата и гуменка се люлееше върху пръстчетата му. Под лъчите на почти пълната луна роклята й изглеждаше полупрозрачна и очертаваше всяка извивка на тялото й. Краката й бяха осветени. Не бих могъл да извърна поглед, дори и да исках. В този момент знаех, че баща ми е бил прав. Знаех също така, че не давам и пет пари за това.
	— Че нима щатският панаир идва тук? — чух се да изричам. Къщата на Финики бе доста отдалечена от цивилизацията. Това бях разбрал от посещенията си в Камдън за сеанси с д-р Огълсби два пъти седмично. Наоколо нямаше почти нищо, освен обработваема земя и широки поля.
	Тя сви рамене. Медальонът се разлюля на врата й.
	— Не знам. Но винаги съм искала да отида на щатския панаир.
	Задните й части се поклащаха насам-натам. Намирах го за влудяващо. Зачудих се дали го прави съзнателно, или това е характеристика, вградена в машината още при производството й — като дишането или сърцебиенето.
	— Връщат се! — прошепна тя и се наведе, макар че никой не можеше да ни види, докато лампата бе угасена.
	Пропълзях до нея от местенцето си до стената и се взрях през прозореца. Либи се намести до мен и също се загледа. Още не я бях целунал, но определено ми се искаше. Топлината, която тя излъчваше, беше толкова приятна, че не исках никога да се отделям от нея. Глупаво беше, знам. Всички хубави неща рано или късно свършват. Знаех, че и това хубаво нещо един ден ще приключи, но бях решен да направя всичко, което зависи от мен, за да продължи колкото може по-дълго.
	Малибуто на детектив Уелдърман беше на алеята. Двигателят работеше, а вратите бяха затворени.
	— Кой е вътре? Можеш ли да видиш? — попита тя.
	Поклатих глава.
	През повечето нощи беше или Кристина, или Теган, а понякога и двете. Уелдърман возеше и мен до кабинета на д-р Огълсби, но винаги пътувахме през деня. Сега беше почти три през нощта и знаех достатъчно, за да разбера, че не ходят до Камдън. Либи веднъж попита Теган къде изчезват всяка нощ и тя й отвърна нещо от рода на „Скоро ще разбереш“. Пол също бе пътувал като тях миналата седмица, но не искаше да говори за това. Всъщност той мълча почти два дни, след като се върна.
	Уелдърман излезе откъм страната на шофьора. Стокс също се измъкна. Между пръстите му димеше цигара. Уелдърман отвори задната врата, каза две думи на някого, след което посегна вътре.
	— Разкарай си шибаните ръце от мен! — изкрещя му Винсънт Уейднър. — Да не си посмял да ме докосваш, мамицата ти!
	Забелязах, че свободната ръка на Стокс се спусна върху ръкохватката на пистолета, затъкнат в колана му. Либи най-вероятно също забеляза това, понеже си пое рязко въздух и се притисна по-силно до мен.
	От вътрешността на малибуто Винс се отърси от ръката на Уелдърман и го избута от колата. Беше едро момче, висок почти колкото Уелдърман, и когато рамото му се стовари върху по-възрастния мъж, почти го извади от равновесие. Пръстите на Стокс се свиха още по-здраво около ръкохватката на пистолета, но не го измъкна. Винс профуча по алеята и влезе в къщата, без да обели и дума повече. Детективите стояха прави, докато Стокс си изпуши цигарата. След това се качиха в колата и потеглиха.
	Либи ме улови за ръката и ме дръпна от прозореца.
	— Хайде.
C$


>	39.
>	Пул

	_Ден пети, 12:40 ч._
	Къщата на Пол Ъпчърч беше синя, с бели корнизи, и се намираше на средата на квартала. Пред нея бе паркиран ванът на криминалистите, както и една патрулна кола. Отсреща на улицата се виждаше бусът на Канал 10. Двигателят му работеше и от ауспуха излизаше бял пушек. Докато Пул наместваше джипа си зад патрулката, една ръка избърса конденза от дясното предно стъкло на новинарския ван и през него надникна някакво лице.
	— Като херпеса са — измърмори Наш. — Тъкмо си мислиш, че са си отишли, и другата буза на задника ти се покрива с нов прелестен обрив.
	— Не мисля, че херпесът действа така — изрече Пул, докато оглеждаше къщата.
	— Само се опитвам да разведря обстановката — отвърна Наш. — Не си казал и дума, откакто тръгнахме от управлението.
	— Съжалявам. Обикновено, когато размишлявам, съм мълчалив.
	— Двамата с Портър обикновено се мъчехме да решим проблемите с говорене. Понякога помагаше. Мяташ всички факти на едно място, разбъркваш ги, появява се нова теория. Повечето неща не пасват, но веднъж на сто години се сблъсквахме с гледна точка, която досега бяхме пропускали.
	— Може ли Портър да е работил по някаква тайна операция, без ти да знаеш?
	— Няма начин.
	— Много прибързан отговор. Възможно ли е той да е част от операция, за която ти нямаш понятие?
	Наш почука с показалец по устната си.
	— Не виждам как. Работил съм с него дълги години и да, може да е малко потаен от време на време, но не виждам как би успял да запази подобно нещо в тайна от мен.
	— Когато нахлухме в апартамента му, каза, че нямаш представа, че все още преследва Бишъп. Изглеждаше също толкова изненадан, колко и ние.
	— Ако трябва да сме честни, имах известни подозрения, но смятах, че това няма да навреди на никого. Сам не е човек, който ще зареже нещо с лека ръка, затова предположих, че продължава да рови. Ако беше открил нещо значимо, щеше да го сподели с нас.
	— Обади ли ти се, преди да забегне към Ню Орлиънс?
	— Не, но…
	Пул му махна да замълчи.
	— Понякога само си мислим, че хората, с които работим, няма с какво да ни изненадат, особено когато прекарваме доста време с партньора си, но това не означава, че наистина ги познаваме.
	Наш се извърна към него:
	— Не ни каза за Ню Орлиънс, защото искаше да ни предпази.
	— Значи, ако е работил по някаква тайна операция, е възможно да не ти е споменал за нея. За да те предпази — контрира Пул.
	— Сам е добро ченге.
	— Всички ми го повтарят непрекъснато.
	Пул отвори вратата, излезе сред смразяващия студ и закрачи към къщата. Наш го последва. Ритнаха няколко пъти бетонното сгънало, за да отръскат снега от обувките си, преди да влязат.
	Един униформен полицай бе застанал точно пред входната врата. Кимна на двамата.
	— Детектив Наш.
	Наш посочи с палец Пул.
	— Това е специален агент Франк Пул от ФБР. Кой е тук?
	— Повечето от екипа отидоха да обядват. Ролфс е на горния етаж.
	— Линдзи Ролфс?
	Мъжът кимна.
	— Познаваш ли я? — попита Пул.
	— Беше с нас, когато открихме момичето на Рейнълдс под леда в Джаксън Парк. Изглежда умна.
	Очите на Пул се спряха на кървавото петно на пода точно пред вратата, след това се насочиха към коридора.
	— Намерихме едно от момичетата в безсъзнание върху кухненската маса — заразказва Наш. — Другото бе в клетка долу в мазето. Там беше и басейнът за сензорна депривация. Беше го измайсторил от стар фризер ракла. Ъпчърч беше в една от спалните на горния етаж. Просто си седеше на колене, когато дойдохме.
	— Чакал ви е.
	— Да.
	— Покажи ми.
	Пул последва Наш през кухнята, през всекидневната и по стълбите нагоре до стаята на малкото момиченце. Розова и ярка. Плюшени животи върху одеялце с котенца, постлано върху малко легло. По стените бяха закачени рисунки — някои детски, други очевидно дело на по-опитен художник. В ъгъла на стаята стоеше манекен с размерите на малко дете. Беше облечен в момичешки дрехи — червен пуловер, сини панталонки.
	Приемливо копие на момичето от рисунките по стените. Под единствения прозорец в стаята имаше бюро. Чекмеджетата му бяха отворени и цялото им съдържание бе изсипано на пода. В средата на стаята бе седнала жена на трийсетина години с къса руса коса и с очила. Тя вдигна очи към Наш, когато влязоха.
	— Детектив.
	— Специален агент Франк Пул, това е криминалист Ролфс.
	Тя протегна облечената си в ръкавица ръка и стисна неговата, след което им отправи приятна усмивка.
	— Какво мога да направя за вас?
	— Иска ми се да разбера Ъпчърч — започна Пул, след което осъзна колко странно звучат думите му без достатъчен контекст. — Може би е замесен по повече от един начин в това разследване. Нещо отвъд жертвите му.
	— Имате предвид фалшификатите?
	Пул и Наш размениха бърз поглед.
	— Фалшификати?
	Ролфс кимна.
	— Изглежда, тук се е вихрела сериозна операция. Трудничко е да си изкарваш хляба, като учиш тийнейджъри как да шофират, а и определено не е вадел достатъчно пари от изкуството си, затова е подходил креативно и е впрегнал таланта си да плаща сметките. Шофьорски книжки, паспорти, такива неща.
	Изпод купчина скицници тя измъкна лаптоп и го постави на бюрото.
	— Бил е направо магьосник с фотошопа. В другата стая има професионален скенер, фотооборудване, три различни принтера. Бас ловя, че е можел да ви изкара шофьорска книжка за по-малко от час, без да напуска дома си.
	Тя натисна интервала и екранът оживя. Появиха се шаблон и няколко снимки на две различни жени. Белият фон сочеше, че най-вероятно са били предназначени за паспорти. Шофьорските книжки използваха син фон за хората над двайсет и една години, жълт за по-младите.
	— Егати… — промърмори Наш зад него, като се наведе по-близо.
	— Мдааа…
	Пул, също като Наш, разпозна и двете. Едната бе жената, открита в гробището по-рано днес. Другата бе онази, намерена върху релсите на метрото на метростанцията до Лейк стрийт.


>	40.

#	Дневникът

C>
	Двамата с Либи бяхме преполовили пътя до къщата, когото чухме виковете. Всъщност сбърках — първо имаше силен трясък, после още няколко силни удара и чак след това започнаха виковете. Тук-там светнаха лампи — както на горния, така и на долния етаж — и колкото и тъпо да звучи, единственото, за което се притеснявах, е дали няма да загазим, че сме били навън в толкова късен час.
	Винсънт беше оставил входната врата отворена. Първият трясък, които чухме, трябва да е бил от кръглата маса точно до входа, понеже, щом прекрачихте прага, я видяхме обърната на една страна плътно до стената. Вазата, цветята, малката чинийка, в която стояха ключовете за коли — всичко беше на пода, разпиляно на милиони късчета. Килимът беше подгизнал заради водата от вазата и знаех, че госпожица Финики ще се вбеси, когато го види. Нямах много време да размишлявам над това обаче, понеже Либи бе стиснала ръката ми и ме влачеше по стълбите към разгневените гласове на втория етаж.
	Направо прелетяхме по стъпалата — някак си по-лесно е, когато не се притесняваш за скърцащи дъски — и видяхме Винсънт Уейднър застанал по средата на коридора с разперени ръце, червено като домат лице и кръв по ризата. По стените имаше няколко дупки — една от негово ляво и още две отдясно — и ако се съдеше по ожулените му кокалчета, беше удрял на поразия мазилката и летвите отдолу. Кръвта по ризата му обаче не беше негова. Беше на Пол, който лежеше на пода пред него и стискаше с една ръка носа си, за да спре кървенето, очевидно причинено от друг удар. Опитваше се да се изправи на крака, подхлъзваше се и отново падаше по задник.
	— Стой долу, — крещеше Винсент на Пол. — Стой долу, мамицата ти!
	Теган стоеше на вратата на стаята си. Беше по тениска и гащички. Невестулката и Хлапето надзъртаха през открехнатата си врата, но не смееха да излязат. Кристина беше в коридора и се опитваше да успокои Винсънт. Когато ръката и улови неговата, той се отърси от нея, като едва не й заби един лакът. Тя изглеждаше така, сякаш ще заплаче всеки момент.
	— Винс, всичко е наред! Ела в стаята ми! Ела да поговорим за това. Всичко ще бъде наред!
	— Просто исках да помогна, това е… — обади се Пол. Осъзнах, че и устната му кърви. Винсънт сигурно го бе ударил няколко пъти.
	Опитах се да се добера до него, да му помогна, но ръката на Либи ме държеше здраво и не ме пускаше. Теган вероятно забеляза това, защото впи поглед в нас.
	— Какво става тук, да го вземат мътните?! — раздаде се глас зад нас.
	Обърнах се и видях госпожица Финики, облечена в дълга жълта нощница, с пушка в ръце. Очите й се мятаха от Либи към мен, към Пол на пода, към дупките в стените и най-накрая към Винсънт Тя го посочи с дулото на пушката:
	— Какво става?!
	Лицето на Винс някак си успя да стане още по-червено.
	— Оставете ме на мира! Всички!
	Мислех си, че ще ритне Пол, но вместо това той го прекрачи, прекоси коридора и затръшна вратата на стаята си.
	Всички стояхме мълчаливо. Не мисля, че някой от нас знаеше какво да направи в тази ситуация.
	Погледът на Теган вече не беше втренчен в нас, беше станал гневен. Ръката на Либи се измъкна от моята. Почувствах как бавно се придвижва в посока към стаята си.
	— Изправи се — обърна се Финики към Пол, свеждайки оръжието. — О, лицето ти! Какво е сторил с лицето ти!
	Пол все още стискаше носа си. Докосна устната си, трепна и се изправи, като се олюляваше.
	Финики пристъпи към него.
	— Исусе, ще ме вкарате в гроба! Наведи си главата назад — ще омажеш с кръв целия под. Кристина, донеси ми парцал от тоалетната. Останалите — по стаите си. Веднага.
	Невестулката и Хлапето изчезнаха като две мишки, хванати в кухнята, когато светват лампата. Теган остана на прага на стаята си за момент, но не гледаше Пол, а мен. Когато се обърнах да видя къде е Либи, тя беше изчезнала. Вратата на стаята й се беше затвориха толкова меко, че не бях чул и звук.
	— Върви в стаята си, Ансън — каза госпожица Финики, кимайки към отворената врата. След това очите и се присвиха: — Защо си облечен?
	Не отговорих. Вмъкнах се в стаята си и затворих вратата.
	Бях все още буден, когато Пол се върна близо час по-късно. Лампите бяха угасени, но виждах достатъчно. Торбичка с лед, завита в зелен пешкир, бе притисната към носа му. Не промълви, докато прекосяваше стаята и се катереше по стълбичката към горното легло. Лежа там десетина минути, преди да проговори.
	— Ти си следващият, когото ще отведат. Знаеш го, нали?
	Гласът му звучеше носово.
	— Ще ме отведат къде?
	Той не отговори. Не съм сигурен, че ми се искаше да отговори.
	— Всички отиват. След теб ще дойде ред на Либи. Може дори и Невестулката и Хлапето…
	Гласът му затихна, докато изричаше това. Чувах как ледът подрънква в торбичката.
	— Различно е за Теган и Кристина, дори и Винс, и аз… ние сме живели по улиците. Те обаче са просто деца.
	Искаше ми се да отбележа, че всички сме просто деца, но не го сторих.
	Изминаха още минута-две, след което той продължи:
	— Били сте в хамбара, нали? С Либи?
	— Аха.
	— Видяхте ли някакъв камион? Чух, че имало камион. Ако е така, трябва да видим дали още може да се движи.
C$


>	41.
>	Пул

	_Ден пети, 13:00 ч._
	— Тези снимки са нови. Прическите им са същите — каза Наш, взирайки се в лаптопа на Ъпчърч.
	Пул погледна към Ролфс:
	— Може ли?
	Тя кимна.
	Той седна на стола и цъкна с десния бутон върху една от снимките, прегледа метаданните, след това кликна на другата.
	— И двете са заснети миналата седмица.
	Ролфс се пресегна и натисна няколко клавиша.
	— Направил е около дузина снимки на всяка от тях с различни дрехи. На някои от фотографиите косата им е вдигната нагоре, на други е пусната. Нямам представа дали е планирал да направи повече от един фалшив документ, или просто са търсили най-добрия кадър.
	Пол прегледа галерията със снимките.
	— Докъде е стигнал с работата? Имаме ли някакви имена?
	Тя поклати глава.
	— За тези двете — никакви. Като че ли не е успял да ги завърши. Има стотици други обаче, някои са отпреди десетина години. Шофьорски книжки не само от Илинойс, но и от Луизиана, Северна и Южна Каролина, Ню Йорк… Занимавал се е с това от доста време.
	Наш цъкна с език.
	— Сам спомена имената на двете жени, когато за пръв път го разпитва. От дневниците. Мислиш ли, че…
	— Кристина Нивън и Теган Савала — спомни си Пул. — Не знам, може.
	Наш се обърна към Ролфс:
	— Можеш ли да пратиш копие от всичко това на Клоз?
	— Вече му го пратих. Преди няколко часа.
	Пул отвори уста, за да възрази, но вместо това извади визитка от задния си джоб.
	— Свържи се със специален агент Фостър Хърлес на този телефон и се уговорете да изпратиш копия и до полевия офис на ФБР в Чикаго.
	Тя сложи картичката в джоба на блузата си.
	— Непременно.
	Пул стана и обходи с поглед претъпканата стая. Върху бюрото забеляза телефон за еднократна употреба, сложен в торбичка за веществени доказателства.
	— Нещо полезно тук?
	Ролфс сви рамене:
	— Зависи какво определяш като „полезно“. Евтин модел, ползваш и хвърляш. Ъпчърч е изтривал историята на обажданията всеки път, след като го е използвал, затова компютърджиите се мъчат да получат списъците от мобилния оператор. Би трябвало да ни ги пратят след няколко часа.
	— Обади ми се, като ги получите. Мобилният ми е записан на гърба на визитката — инструктира я Пул. — Да сте открили нещо подобно на дневник, някоя от онези черно-бели тетрадки…?
	Ролфс кимна към срещуположния край на стаята.
	— Под леглото.
	Наш беше най-близко. Обърна се, наведе се и вдигна розовото одеялце.
	Въздъхна дълбоко, след което започна да вади нещата, до които можеше да достигне — пет чисто нови тетрадки, все още опаковани в прозрачен целофан, две отделни, както и няколко купчини разпечатки, хванати с щипки.
	Пул пристъпи напред и взе една от тетрадките. За обложката бе защипан черен химикал, а във вътрешността й имаше няколко сгънати хвърчащи листа хартия. Той разгъна страниците и зачете:
C>
	Здравей, Сам.
	Предполагали, че си объркан.
	Предполагаем, че имаш въпроси.
	Знам, че аз имах. И все още имам. Наистина.
	Въпросите са основата на знанието, ученето, откритията. Любознателното съзнание няма външни стени. Любознателното съзнание представлява огромен склад с неограничена площ, един дворец на спомени с безкрайно количество стаи и етажи, пълни с красиви лъскави нещица. Понякога обаче съзнанието понася определени щети, някоя стена се срутва, дворецът на спомените има нужда от ремонт, цели стаи се оказват потресаващо занемарени. Твоето съзнание, боя се, спада към въпросната последна категория, фотографиите около теб, дневниците, с които разполагаш — ето това са ключовете, които ще ти помогнат, докато ровиш из останките и изграждаш мястото наново.
	Може да разчиташ на мен, Сам.
	До теб съм — както винаги.
	Простил съм ти, Сам. Вероятно и другите ще ти простят. Ти не си вече същият. Превърна се в нещо много повече.
@	Ансън
C$
	Беше същият текст като онзи, който бяха открили на екрана на компютъра до Портър в хотел „Гийон“. Само че не беше разпечатка, а написано на ръка на първата страница на тази тетрадка. Пул беше виждал достатъчно от дневниците, за да е уверен, че тези треперливи драскулки ще съвпаднат не само с почерка на оригиналния дневник, но и с този в тетрадките, които в момента се намираха в ареста заедно с детектив Портър. Почерк, който се предполагаше, че е на Ансън Бишъп.
	Наш беше седнал на пода, опрял гръб в леглото, и го наблюдаваше.
	— Ако е същото, каквото си мисля, Бишъп може да го е подхвърлил. Това не значи, че ти е казал истината.
	Беше прав, разбира се, но нещата хич не изглеждаха розови.
	Телефонът на Пул иззвъня.
	Наш все още го гледаше.
	— Хърлес?
	Пул погледна дисплея и кимна.
	— Като човек, който е врял и кипял в играта „Избегни началството“, мога да предскажа със сигурност, че рано или късно ще те открие. И колкото по-дълго отлагаш, толкова по-бесен ще става — сподели Наш.
	Пул неохотно натисна зелената слушалка и вдигна телефона до ухото си.
	— Агент Пул.
	— Защо си в къщата на Ъпчърч?
	Както при всички агенти, работещи под негово командване. Хърлес имаше достъп в реално време до джипиес данните от телефона му. Пул знаеше и въпреки това всеки път се чувстваше некомфортно, когато началникът му изтъкваше този факт.
	Разказа на Хърлес какво са открили.
	Шефът му обмисли чутото.
	— Някой да докара тези страници в полевия ни офис. При нас все още е лаптопът на Портър и принтерът от неговия апартамент — ще видим дали ще имаме съвпадение.
	— Да, сър.
	Хърлес закри микрофона на телефона си с длан и заговори с някой друг. Когато приключи, каза на Пул:
	— Един джип те чака вън. Черен „Ескалейд“. Искам теб и онзи детектив вътре в него след пет минути.
	— Трябва да се върна в полицейското управление и да продължа да разпитвам…
	— Пет минути — прекъсна го Хърлес.
	И затвори.
	Пул не обичаше да използва неприлични изрази, но му хрумнаха няколко много сполучливи.


>	42.
>	Клеър

	_Ден пети, 13:05 ч._
	Нула следи.
	Нищо.
	Поне засега.
	Клеър току-що бе разговаряла с полицай Сътър. Беше говорил с почти една трета от хората в кафенето и не бе успял да попадне на нещо полезно. Ако между двете жертви бе имало някаква връзка, то тепърва й предстоеше да разбере каква би била. Двамата й изчезнали полицаи — Хенрикс и Чайлдс — от над четири часа бяха в неизвестност. Можеше да предположи, че са решили да подремнат, особено като се има предвид, че не бяха почивали като хората от дни, но очевидно случаят не беше такъв. Тихото гласче в главата й започваше да бие тревога и вече нямаше как да го игнорира. Ако се разнесеше мълвата, че двама полицаи липсват, в добавка към факта, че в сградата бяха извършени две убийства, реакцията на останалите — полицаи, служители на болницата или цивилни, бе непредвидима. Ситуацията можеше да излезе извън контрол. Виждаше го на лицата им — страх, поражение, изтощение, гняв… Редът и цивилизоваността бяха илюзия, контролирана от мнозинството, а точно в този момент групичката й от полицаи и охранители беше всичко друго, но не и мнозинство.
	А сега и това за капак.
	Клозовски споделяше информацията в мига, в който тя пристигаше при него. Дупката в стомаха й се бе разраснала до размерите на топка за боулинг. Клеър се взря в колегата си от другата страна на малката маса и преглътна буцата със сходна големина, заседнала в гърлото й.
	— Това не може да се случва наистина.
	— О, определено е истина — отвърна Клоз с очи, впити в екрана. — Сто процента шибано е, но се случва.
	— Няма начин Портър да е манипулирал Бишъп да се заеме с някакво тайно задание, без да научим.
	— Ако не е било „някакво тайно задание“, значи тогава Портър просто е „манипулирал Бишъп“, а това е много по-зле. Това значи, че Бишъп не е У4М. Това значи…
	Клеър грабна една папка и плесна Клоз по главата.
	— Даже не си и помисляй да изречеш това на глас. Нито сега, нито когато и да било. Не вярвам на тези простотии и за секунда.
	— Просто се опитвам да бъда обективен. Остави настрана всичко, което знаем за него, и го погледни, все едно е обикновен заподозрян. Той…
	Тя го плесна отново.
	— Сам не е заподозрян! Не използвай подобни думи!
	Клоз разтри главата си.
	— Ще спреш ли да ме удряш само за пет минутки, за да ме изслушаш?
	— Сам не е заподозрян.
	— Добре де, лице, което представлява интерес.
	— Ангажирано лице.
	Клоз се намръщи.
	— Предвид конкретните обстоятелства не мисля, че това е граматически правилно.
	— Не ми пука.
	Той врътна очи.
	— Както и да е. Мисълта ми е, че светват няколко доста притеснителни червени лампички. Чела ли си показанията на Емъри? Никога не е идентифицирала положително Бишъп като човека, който я е отвлякъл. Никога не е видяла лицето му. Чула е глас, който се носел отгоре от асансьорната шахта, но като вземем предвид ехото, както и факта, че не е била в нормално ментално състояние в момента, ако я накараме да разпознае гласа на нападателя си измежду тези на четири-пет души, сериозно се съмнявам, че ще е в състояние да го стори. Честно, не мисля, че кабинетът на окръжния прокурор ще се навие на подобна „гласова ставка“, понеже няма да искат да рискуват тя да посочи грешния човек и по този начин да провали целия случай. Ето затова най-вероятно не са споменавали за такава възможност.
	Беше ред на Клеър да подбели очи.
	— Защо му е на Сам да я отвлича? Защо му е да убива всички тези хора? Бишъп поне има мотив. Сам няма.
	— Просто защото ние не знаем какъв му е мотивът, не означава, че няма такъв — изтъкна Клоз. — Просто не сме търсили. А и, честно, колко солиден изглежда мотивът на Бишъп? Всичко тръгна от Сам — неговите анализи на дневниците и информацията, която според него му е дал Бишъп. Няма други свидетели на тези разговори. Всичко дойде от Сам.
	— Ти говореше с него по телефона, когато Бишъп го наръга.
	Клоз сви рамене.
	— Чух едната страна от разговора. Нямам по-добра представа за онова, което се е случило в онзи апартамент, от теб. И двамата повярвахме на думите на Сам.
	Той натисна няколко клавиша на лаптопа си и изкара на екрана записа на разпита на Бишъп.
	— Може да се е случило точно така, както разказва Бишъп тук. Неговата дума срещу тази на Сам. Откъде да знаем кой казва истината? Откъде да знаем със сигурност?
	Клеър не можеше да приеме и дума от това.
	— Бишъп си призна на Сам точно преди да убие Талбът.
	— Призна си на Сам — повтори Клоз. — Единствено пред Сам.
	На лицето на Клеър изгря самодоволна усмивка.
	— Ами отпечатъкът от пръст? Откриха отпечатък от Бишъп върху онази вагонетка с тялото на Гюнтер Хърбърт. В сградата на „Мълифакс“. Ако Бишъп не е убил Хърбърт, как отпечатъкът му се е озовал там?
	— О, и аз четох този доклад. — Той отвори файла на екрана и превъртя текста, докато стигне до последните абзаци. — Марк Томас от специалния отряд на Броган е свалил отпечатъка от вагонетката, сложил го е в пликче за веществени доказателства и го е дал на Сам. Това е било в 18:18 часа, ако се вярва на доклада. Сам го е сложил в джоба си и го е предал на Наш три часа по-късно. Помолил е Наш да го занесе в лабораторията за анализ. Три часа. Мислиш ли, че не е имал достатъчно време да го подмени?
	— Сам не би направил подобно нещо.
	— Забрави, че става дума за Сам. Говорим за нашето „ангажирано лице“. Ако въпросната личност е искала да натопи Бишъп, е имала прекрасна възможност да го стори. Нямаме нито един свидетел, който да е в състояние да идентифицира Бишъп.
	Клеър щракна с пръсти.
	— Ами Тайлър Мадърс, гаджето на Емъри? Той и чичо му — събрали са всички онези пари, откраднали са обувките на Талбът…
	Клозовски отвори доклада за Мадърс, посочи един ред и го прочете на глас:
	— „Никога не съм го виждал. Не мисля, че и чичо Джейк го е виждал. Само разговаряха по телефона“. — Клоз я погледна: — Това е твоят доклад. Ти си го разпитвала.
	— Добре. Хората в парка, където бе отвлечена Емъри — имаме показания на очевидци.
	Клоз бе започнал да клати глава още преди тя да довърши.
	— И това е твой доклад, и много добре знаеш, че физическите описания, които си събрала от тези очевидци, си противоречат. Никой не е успял да го огледа добре. Също като гласовото разпознаване на Емъри — окръжният прокурор няма да рискува да ги извика на свидетелското място, като се има предвид колко различни описания дават. Вкарваш една такава група в съда, всеки дава различни показания и цялото дело се разпада.
	Той издиша шумно и се облегна назад в стола.
	— Виж, не казвам, че Бишъп не е нашият човек, просто разбери, че ако някой иска да се заяде с нас и да ни опровергае, няма да му се наложи да полага кой знае какви усилия.
	— Бишъп е откачалка, скапан убиец възмездител. Той го е извършил. Той е убил всички тези хора. Той е причината да сме затворници в тая шибана болница!
	— Наистина ли ти е толкова трудно да повярваш, че полицай може да прибегне до саморазправа, за да получи възмездие? Сам няма да е първият, няма и да е последният.
	Клоз се сви, очаквайки пореден удар с папката по главата.
	Клеър този път го пожали. Вместо това потрепери и кимна към дебелото палто на пода до стола на Клоз:
	— Дай ми това. Направо замръзвам.
	— Цялата си потна. Сигурно имаш треска.
	— Нищо ми няма.
	Клоз й подаде палтото.
	— Не мисля, че от лекарствата, които ни дават, има някаква полза.
	Тя наметна палтото върху раменете си и се опита да спре зъбите си да не тракат толкова силно.
	Лаптопът изпиука. Клоз се наведе към дисплея:
	— Имам имейл от криминалист Ролфс.
	— Какво пише?
	Той отначало не отговори. Вместо това кликна върху прикачения архивиран файл и го отвори. Дузина снимки изпълниха екрана — Сам и Бишъп заедно, на най-различни възрасти.
	— Това същите фотографии, които са намерили до Сам в стаята в хотел „Гийон“, ли са?
	Клоз кимна:
	— Така мисля.
	Клеър извъртя лаптопа така, че да прочете бележката на Ролфс:
C>
	Всички са създадени на компютъра на Ъпчърч. Фалшификати са.
@	Линдзи
C$
	— Не съм сигурна какво точно означава това — проговори Клеър.
	— Значи, че или Сам е платил на Ъпчърч да ги фалшифицира заедно с дневниците, или Бишъп го е накарал поради някаква неизвестна причина.
	— Добре, но защо?
	Клоз не отговори.
	Телефонът на Клеър извибрира. Беше съобщение от полицай Сътър:
C>
	Елате в кафенето. Веднага.
C$


>	43.

#	Дневникът

C>
	Малко преди здрачаване на другия ден открихме камиона в хамбара. „Форд F-150“, 1998 година, който се държеше едва ли не само на ръждивите петна и остатъците от жълта боя. Някой беше метнал парче жълтеникавокафяв брезент върху развалината, след като я беше изтикал колкото се може по-навътре в задния ъгъл. Беше толкова близо до задната стена, че единственият начин да минеш, бе да се качиш върху бронята и да пропълзиш напред. Преди да бъде покрита с брезента, трошката е била използвана като любимо място за изхвърляне на всички боклуци, които е трябвало да бъдат складирани някъде и забравени. С Либи открихме всичко — от стара клетка за птици до книги и обувки. Имаше дори телевизор — стъклото на екрана му бе пропукано и зад него се виждаха електронните черва, артерии и сърце на вече мъртвото нещо.
	И четирите гуми на камиона бяха изпуснати. Ключът за запалването беше в контакта, но когато го завъртяхме, дори не цъкна. Кабината миришеше на мухъл и застояло, като въздуха в египетска гробница, отворена за пръв път след хилядолетие.
	— Фу… — измърмори Либи и запуши носле.
	Носеше се и някаква зле прикрита смрад, сякаш някакво животно се бе промъкнало под арматурното табло да си подремне и бе умряло там. Може би миеща мечка, плъх или семейство мишки. Погледнах отдолу, но без фенерче не можах да видя кой знае какво. Виниловите седалки бяха покрити с мрежа от пукнатини, през които се подаваше жълтият пълнеж. Когато Либи се изкатери върху седалката до шофьора и се отпусни в нея, се дигна такъв облак прах, че двамата се разкихахме неудържимо и не можахме да спрем доста дълго. Когато най-накрая дар словото й се върна, тя прекара пръст по прахоляка върху арматурното табло и заяви:
	— Перфектно е.
	— Пълен боклук. — Завъртях ключа отново. — Някой го е оставил тук, за да умре.
	Тя се извърна към мен и се усмихна:
	— Може да го поправим, да го накарахме отново да се движи и тогава може да отидем, където си искаме — Калифорния, Канада, може би дори Мексико. Да оставим всичко зад гърба си и да започнем на чисто!
	— Ще ни трябват резервни части и инструменти. По дяволите, ще ни трябва начин да се снабдим с тези резервни части и инструменти. Поне на петнайсетина километра сме от най-близкия магазин. И дори да приемем, че успеем да се снабдим с всичко необходимо, ще ни е нужен някой, който да знае как да поправи тая чудесия. Баща ми ме научи как да сменям масло и да поддържам автомобил що-годе в изправност, но нямам ни най-малка представа как се поправя двигател.
	Усмивката на Либи помръкна. Изглеждаше замислена.
	— Винаги го наричаш „баща ми“. Никога „татко“ или „тате“, само „баща ми“. Защо?
	Не знаех как да отговоря на този въпрос. За мен той винаги беше „баща ми“ Както и майка ми беше „майка“, а не „мама“ предполагам. Това не беше въпрос на едно или друго, просто утвърждаване на общоприет факт — както въздухът си е „въздух“, а мръсотията — „мръсотия“. Аз съм…
	— Ансън — изрече тя. — Съжалявам. Не трябваше да повдигам въпроса. Много тъпо от моя страна. Ти току-що си загубил и двамата си родители. Съжалявам.
	Тя преплете пръсти с моите. Подържахме се известно време за ръце. Беше хубаво. Ръката ми се чувстваше пуста без нейната. Също както и д-р Огълсби, тя беше споменавала, че понякога се отнасям някъде по време на разговорите ни. Но когато бях с нея, не исках да се „отнасям“.
	Насилих се да се усмихна.
	— Не е там въпросът. Предполагам, просто никога не съм се замислял за това. Родителите ми никога не са ми разрешавали да се обръщам към тях с „мамо“ и „татко“. Предполагам, това е нормално, като се има предвид, че никога не си знаел каква е алтернативата.
	Беше същото като с катинара на хладилника, но не й споделих това. Беше същото като с много други неща, които се случваха из нашата къща. И за тях не й разказах. Бяха минали месеци, откакто за последно си бях вкъщи, и исках да отида там — да видя моя дом, моето езеро. Светът ми гореше в пламъци всяка секунда, откакто бях там последния път. Беше ми любопитно какво е останало. Какво е онова, което дори огънят не бе пожелал.
	— Трябва да кажем на Пол.
	Открихме Пол там, където винаги го намирахме — седнал на леглото си със скицника си в ръка. Дори не вдигна поглед, докато му обяснявахме какво сме открили. Не спря да рисува.
	— Винсънт е работил в гараж. Ще знае как да се поправи. Но няма аз да съм човекът, който ще го помоли. Винсънт Уейднър е мъртъв за мен.
	Винсънт добре се бе постарал. Лявото око на Пол бе насинено, а носът му, независимо че не беше счупен, здравата бе отекъл. Кожата наоколо представляваше странна смесица от зелено и синьо. Никой от нас не бе виждал Винсънт от предната нощ насам. Не беше се показвал от стаята си, дори не бе ходил до тоалетната. Стаята му беше точно над тази на госпожица Финики и Пол предположи, че Винс сигурно се облекчава през прозореца върху покритата с навес веранда.
	— Тя ще остане много очарована от това, когото изгрее слънцето — каза Пол.
	Но слънцето изгря и нищо не се случи. Предположих, че го е правел, когато наоколо няма никой.
	— Ние ще говорим с него — заяви Либи. — Нали, Ансън?
	Не ми се искаше да говоря с него. Не исках да го виждам. Винсънт Уейднър ме плашеше. Баща ми не би одобрил демонстрацията на страх, особено пред момиче, затова само кимнах и преди да възразя, тя вече ме бе замъкнала пред вратата на Винсънт и чукаше по нея.
	— Винсънт, това сме ние, Либи и Ансън.
	Без отговор.
	— Може да го няма.
	Знаех обаче, че е вътре.
	Либи почука отново.
	— Не — отвърна Винсънт от вътрешността на стаята.
	Либи ме погледна, след което извърна очи към вратата.
	— „Не“? Какво „не“?
	— Нито ти. Нито Ансън. Никой. Не!
	— Само искаме да поговорим.
	— Много се радвам за вас. А сега се разкарайте.
	Либи не помръдна от мястото си. Не знаех какво да правя, но стоях до нея. Тя почука отново.
	Винсънт повиши глас:
	— Ще изхвърля и двама ви, малки лайнарчета, през шибания прозорец, ако не ме оставите на мира!
	Издишах с неприятното усещане, че това може да е последният ми дъх.
	— Винсънт, открихме камион в хамбара.
	Пак тишина.
	Когато вратата се отвори, на прага не стоеше Винсънт, а Кристина. Косата и бе вързана на конска опашка. Носеше с фланелка на дамската банда „Бангълс“ и розови шорти. Беше боса. Не забелязах да носи сутиен.
	— Какъв камион?
C$


>	44.
>	Пул

	_Ден пети, 13:20 ч._
	Хърлес не беше излъгал — пред къщата на Ъпчърч ги очакваше черен кадилак „Ескалейд“ със затъмнени стъкла. Единственият човек в него беше шофьорът. Мъж на петдесетина години с перфектно изгладен черен костюм. Излезе от джипа, отвори им вратите и ги покани да влязат. Пул зае предната седалка, Наш седна отзад.
	Шофьорът отказа да им съобщи къде отиват.
	Пул никога не се бе качвал в по-чиста кола. Черната кожа на седалките блестеше като току-що излязла от фабриката. По прозорците нямаше нито едно петънце. Освен зимната киша, която Пул домъкна по обувките си, дори килимчетата на пода бяха идеално чисти, все едно някой ги сменяше всеки път, когато пътниците слизаха от автомобила.
	— Тук отзад има бар — съобщи Наш. — Напълно зареден. Че и за хапване има. Ако погледнеш на задната седалка на моята кола, ще откриеш само засъхнал върху хартийка специален сос на „Макдоналдс“ и може би половин бутилка вода. — Пресегна се към предната седалка и подаде на Пул един „Туикс“. — Искаш ли?
	Пул не му обърна внимание, а попита шофьора.
	— Чия е тази кола?
	— Нямам право да отговарям на този въпрос — рече мъжът.
	— Нали осъзнаваш, че съм федерален агент?
	— Съжалявам, сър. Имам заповеди.
	Направиха няколко завоя и се отправиха към Двеста и деветдесета източна, към езерото.
	Като видя, че Пул няма намерение да взима десертчето, Наш се облегна на задната седалка и разкъса опаковката. Беше изял половината, когато попита:
	— Защо ФБР се включи в това дело?
	— Знаеш защо.
	Наш отхапа още малко от туикса. От устата му падаха парченца шоколад, докато говореше:
	— Не, всъщност не знам. Казаха ни, че вие поемате, понеже Бишъп се бил измъкнал, а ние не сме напредвали достатъчно бързо. Само че нещата обикновено не стават така. ФБР не може да претендира за юрисдикция, докато престъплението не премине щатска граница. Или докато местната полиция не ги помоли за съдействие. Всички първоначални убийства станаха в Чикаго или в околностите. И със сигурност знам, че чикагската полиция не ви е молила за помощ.
	— Бяхме свързали със случая и убийствата в Южна Каролина и Луизиана — възрази Пул, без да е сигурен, че има желание да се включва в подобен разговор.
	— Свързахте ги, след като ФБР пое случая — напомни му Наш. — Не преди това.
	— Заповедите ми идваха директно от моя шеф — специален агент Хърлес.
	— А кой е вдигнал телефона и го е поканил на купона? Откъде идват неговите заповеди? — Наш довърши шоколадчето и хвърли празната опаковка в краката си. — Ако разберем това, ще открием и на кого е тази кола.
	Шофьорът излезе от Двеста и деветдесета източна по Ла Сал и направи ляв завой по Стейт стрийт.
	— Има и други начини. — Пул се пресегна и отвори жабката.
	— Сър, моля ви, не правете това. — Шофьорът му хвърли бърз поглед, след което очите му се върнаха на пътя. Трафикът по Стейт беше тежък по това време на деня.
	Като порови из многобройните неща, натикани в жабката, Пул откри регистрационния талон на джипа. На него обаче пишеше само „Елитни услуги — коли под наем и транспорт“ ООД. Намери и стара квитанция за паркиране, упътване и кожен кобур с пистолет .38 калибър в него.
	— Имаш ли разрешително за това?
	— Да, сър. Поднових го миналия месец. Упражнявам се на стрелбището поне веднъж седмично.
	— Тоест ти шофьор ли си, или охрана?
	Той не отговори. Включи мигача и зави по Уабаш.
	— От правоприлагащите органи ли си?
	Шофьорът направи нов ляв завой, след което отби до бордюра.
	— Пристигнахме, сър.
	Наш погледна през прозореца, видя златистата тента над тротоара и подсвирна:
	— Хотел „Лангам“. Бях веднъж на една сватба тук и завърших в басейна. Имат блещукащи лампички на тавана. Беше много як купон.
	— Не мисля, че сме тук за сватба — измърмори Пул.
	Шофьорът излезе, заобиколи джипа, отвори първо вратата на Пул, след това и задната.
	— Трябва да отидете право в стая 1218.
	Остави ги на тротоара, под поривите на ледения вятър.
	Пул се вгледа във входа на хотела и сложи шепи пред устата си.
	— Не съм сигурен, че ми харесва цялата тази работа. Някой изобщо знае ли, че сме тук?
	— Пратих съобщение на Клеър с номера на стаята. Ако не й пратя ново до петнайсет минути, ще дойде подкрепление.
	Пол бутна тежката врата и влезе във фоайето на хотела. Наш вървеше зад него. Съгласно инструкциите си пробиха път през тълпата пред рецепцията, не обърнаха внимание на портиера и пиколата и директно се насочиха към асансьорите. Когато средният пристигна, те се качиха с него до дванайсетия етаж, където бяха приветствани от огромен мъж с тъмносин костюм, обръсната глава и козя брадичка, стиснал папка в ръце.
	Пул огледа мъжа с трениран поглед и забеляза издутината под мишницата му, както и другата, на десния му глезен. Две оръжия най-малко. Човекът направи същото, първо отбелязвайки оръжията на Пул, после тези на Наш. Дори това да го развълнува по някакъв начин, не се издаде.
	— Имена?
	Пул му ги каза.
	Онзи прегледа списъка, прелисти на втора страница, след това отново погледна първата.
	— Само минутка.
	И без да чака отговор, изчезна зад един от завоите в коридора.
	— Сикрет сървис? — промърмори Наш.
	Пул поклати глава.
	— Там не позволяват лицево окосмяване.
	— Наистина ли?
	Мъжът се върна след малко. Зад него вървеше Антъни Уорник от кабинета на кмета. Уорник изобщо не си губи времето с размяна на любезности:
	— Насам.
	Пул и Наш размениха бързи погледи и тръгнаха след него. Човекът с папката се върна на поста си пред асансьора.
	Пред двойната врата на стая 1218 стоеше друг мъж. Когато се приближиха, плъзна магнитна карта през четеца и им отвори вратата.
	Не беше стая.
	Луксозна стая.
	Апартамент. Или малка къща.
	Декоративните тавани бяха на поне триметрова височина. Отсрещната стена представляваше огромен прозорец с изглед към езерото. Две диванчета стояха от двете страни на голяма маса в средата на помещението. Отляво имаше нещо като трапезария, а отдясно се виждаха още няколко стаи — едното помещение беше баня, вратите на другите две, вероятно спални, бяха затворени. Дървеният под беше покрит с дебели килими, а по стените бяха окачени изискани картини. Мебелите бяха модерни, в землист тон, с едва загатнати цветни акценти.
	Тук имаше поне половин дузина мъже и жени, които вдигаха невъобразим шум — говореха по телефоните си и помежду си, разделени на малки групички. Няколко души ги изгледаха, когато влязоха, след което се върнаха към предишните си занимания. На бюро до прозореца седеше жена, която очевидно не обръщаше никакво внимание на глъчката около нея. Беше със слушалки, бежов пуловер и дънки. Очите й бяха приковани към екрана на голям „Мак бук Про“, на който бяха отворени две видеа — записите на разпитите, които Пул бе провел по-рано. Образът на Портър бе на пауза, видеото с Бишъп вървеше.
	— Коя е тази? — намръщи се Пул.
	— Мадлин Ейбъл — отвърна Уорник. — Водещ експерт по кинезика. Това е…
	— Знам какво е кинезика — прекъсна го Пул. — Защо тя има достъп до тези записи? Потрудихте ли се поне да извадите заповед за записа с Портър? Кой ви го даде?
	Уорник игнорира всички въпроси.
	— Нямам време за това. Искам да знам кой от тези двамата казва истината. Вие не напредвате достатъчно бързо. — Той хвърли неодобрителен поглед към Наш. — Вие също.
	Наш изсумтя, но не каза нищо.
	Уорник сложи ръка на рамото на жената. Тя натисна пауза, свали слушалките и погледна към тях. Очите й се разшириха, когато видя Пул.
	— Франк?
	Уорник се намръщи:
	— Познавате ли се?
	— Агент Ейбъл ме е обучавала.
	Тя се усмихна.
	— Сега съм просто Мадлин Ейбъл. И Мади става. Минах в частния сектор. Напуснах Бюрото преди три години.
	— Искам да знам кой лъже — повтори Уорник, като й мяташе кръвнишки погледи. — Двамата може да си наваксате и по-късно.
	Усмивката изчезна от лицето й. Тя се извърна към двата видеозаписа.
	— Ами… как да ти кажа — и двамата лъжат. Също така и двамата казват истината. Трябва ми повече време. И двамата са опитни, очевидно са наясно с кинезиката и правят съзнателни и несъзнателни опити да прикрият външните признаци на неискреността. Агент Пул е свършил чудесна работа, като задава серия въпроси, които да установят основните реакции, и допълнителни въпроси, които да разкрият фалша в твърденията им, но и двамата предприемат контрамерки срещу тактиката му.
	Лицето на Уорник почервеня.
	— Доведох ви тук, понеже сте изтъкнат експерт. Трябват ми отговори, не някакви заплетени глупости. Един от тези хора е виновен. Искам да знам кой!
	Тя въздъхна и отпусна ръка на масата.
	— Ако разполагам с материал за сравнение… Може ли да ми намерите други клипове с Бишъп? А и с Портър — може би разпити, които е провеждал преди. Това наистина може да е от полза. Ако проумея какви са схващанията му за кинезиката, вероятно ще мога да изключа това поведение, докато гледам този запис, и да се съсредоточа върху някои неща, които може да е пропуснал. Физически е невъзможно да се маскира всеки признак на лъжа.
	Уорник щракна с пръсти. Един младеж, който досега бе слушал безмълвно зад тях, прекоси стаята, извади телефона си и се обади на някого.
	— Може да намерим още за Портър, но за Бишъп няма нищо друго. Това е, с което разполагаме.
	Хапейки вътрешната страна на бузата си, Мади натисна „Плей“ и пусна отново клипа с Бишъп. Увеличи картината и заразглежда слепоочието му. Миг по-късно натисна отново паузата.
	— Това няма да свърши работа.
	— Какво?
	— Понякога мога да уловя пулса на заподозрения на видеото, но качеството на записа от тази камера не е достатъчно добро. А и с Бишъп не съм сигурна дали изобщо това е възможно. Той очевидно има много добър контрол върху неволните си реакции — дишане и така нататък, — затова се обзалагам, че пулсът му е стабилен по време на целия разпит.
	— Виновен за какво?
	Беше Наш. И това бе първото, което казваше, откак бяха влезли в стаята.
	— Казахте ни, че трябва да знаете кой от тези мъже е виновен. Какво имахте предвид?
	За миг изглеждаше, сякаш Уорник ще изстреля някакъв отбранителен отговор, но не го стори. Вместо това ги поведе към другия край на апартамента.
	— Насам.
	Последваха го към вратата вляво от банята. Той завъртя валчестата дръжка и влезе.
	Всички светлини в огромното пространство светеха — тези на тавана, нощните лампи на шкафчетата, още една върху едно малко бюро… Отделната баня също бе ярко осветена. В средата на стаята имаше грамадно легло с балдахин. Намачканите чаршафи и завивки бяха скупчени в долната му част. Встрани стоеше видеокамера върху статив, насочена към леглото. Подът бе осеян с разхвърляни мъжки дрехи — панталони и сако от костюм, риза, вратовръзка, чорапи, боксерки… В средата на леглото имаше огромно кафеникавочервено петно, разпростиращо се от центъра и покриващо поне две трети от повърхността.
	Пул и Наш пристъпиха в стаята.
	Уорник изникна зад тях.
	— Кметът липсва от девет и трийсет миналата вечер. И, да, това е кръв.


>	45.
>	Пул

	_Ден пети, 14:00 ч._
	— Кръвта на кмета ли е? — Наш пристъпи по-близо до леглото.
	— Нямам представа — отвърна Уорник. — В това състояние заварихме стаята.
	Пул не бе помръднал, след като влязоха в помещението.
	— Това е местопрестъпление. Редно е да е било отцепено. Колко хора са минали оттук?
	— Твърде много. — Уорник тръгна към гардероба. — Охранителите на кмета са избърсали всяка повърхност и са се опитали да сложат в ред цялата тази бъркотия, преди да ми се обадят. Прекарали са най-малко час, замърсявайки всеки квадратен сантиметър. Шибани идиоти.
	— Ако някой е наранил кмета, защо собствените му охранители ще се опитват да покрият цялата работа? — попита Наш.
	Пул знаеше отговора.
	— Защото това не е първият път, когато кметът оставя подобна каша след себе си. Мислели са си, че му помагат.
	Уорник му хвърли бърз поглед. Очевидно се чудеше какво да му отговори.
	— Кметските… забавления… понякога загрубяват. Нищо прекалено откачено, разбира се, а и жените винаги получават добра компенсация. Много добре знаят предварително в какво се забъркват. Имали сме злополуки. Счупен пръст например. Никога обаче не е имало нищо такова. Никога не е имало кръв.
	— Но понеже в миналото ги е наранявал, охраната е предположила…
	— Шайка безмозъчни идиоти — повтори Уорник.
	Наш направи едно кръгче из стаята, погледна под леглото, в банята, в килера…
	— Къде е жената?
	Уорник сви рамене.
	— Предполагат, че е избягала. Няма и следа от нея. Разгледах записите от охранителните камери — всичко е прецакано. Индикациите за датата и часа са разместени, записите са тотално разбъркани. Имат камери навсякъде из общите помещения, както и в асансьорите, но не могат да намерят и един-едничък кадър, на който е влизал или излизал от този апартамент миналата нощ.
	Пул хвърли бърз поглед към Наш, но не коментира.
	Наш се спря пред гардероба точно до Уорник. И двамата се взираха в огледалото.
	Когато Пул се приближи, разбра защо. На огледалото с нещо като сапун бе написано „ТАТКО, ПРОСТИ МИ“.
	Също както при жените, открити тази сутрин. Също както при жертвите в болницата и при мъжа в Симпсънвил. Той огледа пода на стаята:
	— Да сте откривали сол някъде?
	— Сол ли? — Уорник поклати глава. — Не. Защо пък сол?
	Наш, изглежда, си помисли същото. Огледа стаята и забеляза нещо на пода до банята. Приближи се и коленичи.
	— Тук има малко. Не е много.
	Пул кимна към кошчето за боклук в ъгъла. На дъното му се виждаха остатъците от хартиен пакет със сол. Наш извади плик за съхраняване на веществени доказателства от джоба си и използва найлона, за да подхване пакета. Сложи го в плика и го запечата, след което го прибра в джоба си.
	Пул провери видеокамерата. Беше празна.
	— Касетата у вас ли е?
	— Така я открихме.
	Пул не бе сигурен дали да му се довери. Без значение дали лентата съдържаше доказателствен материал, или инкриминиращи кмета записи, със сигурност беше нещо, което неговите хора не биха искали да попадне в грешните ръце. А Пул бързо бе стигнал до заключението, че всички ръце, освен тези на Уорник, са грешни.
	— Ако лентата е у вас и не ми я дадете, това може да се счита за възпрепятстване на разследването и укриване на веществени доказателства.
	Уорник направи крачка към него.
	— Няма никаква лента.
	Очите му срещнаха очите на Пул. Никой от двамата не отмести поглед.
	— Какво знаем за нея? — попита Наш, навеждайки се над леглото.
	Уорник постоя още малко с впити в Пул очи, после се обърна към Наш:
	— Имате предвид мистериозната жена?
	— Аха.
	— Там нещата вече стават мътни.
	Наш се изкиска:
	— Без майтап?
	Уорник не му обърна внимание. Извика към отворената врата:
	— Бедингтън!
	Секунда по-късно в стаята влезе мускулест мъжага на около четиресет години, със започваща да изтънява коса. Четината по лицето му и видът на костюма му подсказваха, че е прекарал тук цялата нощ. Имаше торбички под очите. Уорник ги представи:
	— Дейвид е част от охраната на кмета още от изборите.
	— Че даже и преди това — добави Бедингтън. — Нае ме по време на предизборната си кампания. Когато беше общински съветник.
	Уорник нетърпеливо махна с ръка.
	— Кажи им онова, което им каза и на мен. За жената.
	Бедингтън хвърли нервен поглед към Уорник.
	— Няма проблеми. Имат заповеди. Нищо няма да излезе от тази стая.
	Бедингтън прехвърли тежестта на тялото си върху левия крак и се загледа в пода.
	— Кметът винаги използва точно определени компаньонки за подобни изпълнения. От доста време насам е така. — Той бръкна в предния джоб на сакото си и извади оттам евтин телефон „еднодневка“. — Винаги се обаждаме от подобни, никога от личните си телефони, понеже…
	— Ясно ни е защо — прекъсна го Уорник. — Давай по същество.
	Бедингтън кимна и пусна телефона обратно в джоба си.
	— Малко закъснявах, затова се обадих от колата да предупредя. Дойдох тук, а тя вече беше в спалнята — успях да я мерна бегло. Забелязах и кмета. И той ме видя и затвори вратата. Нямах представа как ме изпреварила в това проклето време, но беше дошла преди мен. Нямах обаче възможност да мисля за това, вниманието ми беше отвлечено, имахме проблем.
	— Какъв проблем?
	— Жената на кмета. Знае много добре какви ги върши благоверният й, затова звъни на мен. Всеки път. Според него са в някакво подобие на отворена връзка, но след всички разговори с нея през всички тези години… май не е точно така. Както и да е — излязох в коридора да поговоря с нея, да я успокоя, накрая се озовах в мецанина (покритието там е по-добро) и прекарах около час на телефона. Тя е добър човек. Лесно се говори с нея. Когато най-сетне се върнах тук, открих жената от агенцията да стои в коридора — онази, на която се бях обадил. Каза, че никой не отваря. Определено не беше жената, която бях видял час по-рано, беше съвсем различна — по-млада, руса… Тогава разбрах, че има нещо гнило. Платих й и я пуснах да си върви, след което използвах картата си, за да отключа вратата, и заварих тази бъркотия. — Той посочи окървавеното легло. — Повиках останалите, те започнаха да разчистват, а аз забелязах телефона „еднодневка“ на кмета върху шкафчето. Сметнах, че се е обадил пръв на агенцията, понеже аз закъснявах, и ме е изпреварил. Но когато проверих списъка с обажданията, установих, че не е звънял. Имаше други обаждания, но не и това. Никой от нас не беше извикал тази жена. Тогава реших да известя г-н Уорник.
	Пул се обърна към Уорник:
	— А вие какъв сте — човек, който оправя кашите на кмета?
	— Аз съм човекът, който се обади на началниците ви и им каза, че имаме адски сериозен проблем, който трябва да се реши тихомълком заради общото благо на град Чикаго. Това не трябва да излиза на бял свят. Нито думичка! — Той посочи с два пръста към гърба на Мади Ейбъл, която продължаваше да гледа видеозаписите. — Един от тези двама мъже е виновен за случилото се. Трябва колкото се може по-скоро да разберем кой именно и да върнем кмета, преди да се е разчуло.
	Наш кимна към леглото:
	— Цялата тази кръв може да означава, че няма да може да го върнем, поне не и жив.
	— Кметът тежи към сто и трийсет килограма. Няма начин една жена да го извлече оттук. Вероятно е насочила пистолет или нож към него и го е принудила да излезе.
	— Може да е използвала някоя от количките, с които разкарват прането — възрази Наш. — Или количка от румсървиса… Има милион начини да измъкнеш тяло от толкова огромен хотел.
	— Може да е Винсънт Уейднър — предположи Пул.
	Уорник се намръщи.
	— Охранителят от Ню Орлиънс?
	— Избягал е. Портър казва, че в дневниците се споменава името му. Може и да е замесен.
	Уорник махна с ръка:
	— Майната им на дневниците. Ако Портър е платил на онзи тип Ъпчърч да ги напише, всичко в тях не струва пукната пара.
	Пул се обърна към Бедингтън:
	— Какво може да ни кажете за жената, която сте видели тук?
	Бедингтън се почеса по носа:
	— Видях я за частица от секундата. Влизаше през вратата. Не можах да я огледам.
	— Затворете очи. Понякога това помага.
	Той го послуша. Задъвка вътрешността на бузата си.
	— Хм… Нисичка. Може би метър и петдесет — метър и шейсет. Кестенява коса до раменете. Беше облечена в прилепнала по тялото черна рокля. Страхотни крака.
	— А лицето й?
	— Не го видях.
	— Ще ми трябва телефонният номер на агенцията, на която сте се обадили — каза му Пул.
	Бедингтън се намръщи.
	— Май не ме слушате. Не беше от агенцията. Вече беше тук.
	— Тогава как се е озовала тук? Ако не са я пратили от агенцията, как е знаела, че трябва да дойде точно в този хотел и да влезе точно в тази стая?
	— Не е кой знае каква тайна — отвърна Уорник. — Кметът е човек на навика — понеделник, по едно и също време, в един и същ апартамент. Може да си сверявате часовника по оная му работа. Жена му знае. Служителите му знаят. Хората в хотела знаят. Вече говорих с агенцията — там е задънена улица. Не искам да си губите времето с тях. Тази жена някак си се е докопала до графика на кмета, знаела е, че ще е тук. Може и да не е действала сама, но не е изпратена от агенцията.
	— Да не би агенцията да е „Пицата на Кармин“? — попита Наш.
	Уорник се врътна към него:
	— Откъде знаете?
	— Името им изникна в списъка на компаниите, свързани с Артър Талбът, преди няколко месеца, когато проверявахме финансите му. Фирмата е известна като фасада за осигуряване на компаньонки висок клас. Бяха под полицейско наблюдение почти цяла година. — Той се обърна към Пул: — Като се върнем в управлението, може да извадим досието им, но мисля, че Уорник е прав. Надали е от тях. — Завъртя се към Бедингтън: — Името Сара Уернър говори ли ви нещо?
	Бедингтън поклати глава.
	Уорник се намръщи:
	— Жената, която според Портър е била с него в Ню Орлиънс? Мислите, че е била тя?
	Наш сви рамене:
	— Подобно описание. Кестенява коса, дълга до раменете.
	— И защо ще напада кмета?
	Въпросът остана да виси във въздуха. Пул отново хвърли поглед към леглото.
	— Трябват ни криминалисти. Някой от вас знае ли коя кръвна група е кметът?
	— В никакъв случай! — възпротиви се Уорник. — Без криминалисти, без фотографи. Никой друг няма да стъпва в тази стая. Никой не знае, че кметът е изчезнал, и това трябва да си остане така.
	— Тогава какво точно очаквате от нас?
	— Очаквам да разберете кой го е отвлякъл и да го откриете, без целият свят да научи! Искам кметът да е в леглото си, завит с одеялце, до полунощ, а Бишъп или Портър — който от двамата е отговорен за това — да гние в някоя килия. Искам хората от Чикаго да си мислят, че всичко е наред и улиците са безопасни. Искам да си свършите проклетата работа! — изстреля Уорник на един дъх. Измъкна нож, пристъпи към леглото, отряза малка ивица от окървавения чаршаф и им я подаде: — Ето ви образец. Кметът е „А“ положителна.
	— Сигурно се шегувате.
	— Така ли? — Уорник извади телефона си, набра някакъв номер и го пусна на високоговорител. Пул веднага позна гласа на човека отсреща, който вдигна незабавно. — Хърлес? — кресна Уорник. — Кажи на момчето си тук да си върши работата!
	— Сър? — обади се Пул.
	От другата страна на линията Хърлес се прокашля.
	— Прави каквото ти казва, Франк.
	— Този човек е замърсил местопрестъпление и се опитва да го покрие.
	— Никой не се опитва да покрие каквото и да било — заговори Хърлес. — Стаята ще бъде запечатана. Доказателствата няма къде да се дянат. В настоящия момент приоритет номер едно за нас е да открием кмета и да го върнем, без да предизвикваме паника. Идете в управлението и разпитайте Бишъп и Портър. Един от двамата знае какво става. Това е най-добрата ни възможност.
	— Не съм съгласен! — изстреля Пул в отговор. — Никак!
	— Заключваме стаята за три часа. Ако дотогава не сте открили кмета, лично аз ще докарам криминалистите да я разкостят. Ще включим и медиите, ако се наложи, но точно сега не искаме да рискуваме изтичане на информация. — Млъкна за миг, после добави: — Ако трябва, ще осигуря още един агент, но не ми се иска да губя време, докато му обяснявам кое и как.
	Лицето на Уорник почервеня.
	— Без други агенти! Друг човек — друга възможност за теч. Загубеното време означава още възможни жертви, а ние…
	Хърлес го прекъсна:
	— Показахте ли им кутията?
	— Не още.
	Пул стрелна с очи Уорник.
	— Каква кутия? — попита.
	От високоговорителя Хърлес се обади:
	— Свършвайте там и се връщайте в управлението. Времето ни притиска.
	И затвори.
	— Каква кутия? — повтори Пул.
	— Няма нищо общо с кмета — отвърна Уорник. — Трябва да разберете това.
	— Прав е — обади се Бедингтън. — Той не си пада по такива неща. Сигурен съм.
	На Пул започваше да му писва.
	— Каква кутия?!
	Уорник отиде до скрина, дръпна най-горното чекмедже в средата и отстъпи крачка.
	Пул и Наш се спогледаха, приближиха се и се втренчиха във вътрешността на чекмеджето.
	Кутийката беше бяла, не повече от двайсет и един на двайсет и осем сантиметра — колкото сгънат лист А4. Капакът и черната лентичка бяха захвърлени настрана от човека, който я бе отворил. Във вътрешността й имаше поне стотина полароидни снимки на тийнейджъри — момчета и момичета, на различни етапи на разсъбличане. Някои се усмихваха, но повечето изглеждаха нервни, взрени в някого или нещо встрани или зад фотографа.
	Пул погледна Наш, измъкна латексова ръкавица от джоба си и си я сложи. Посегна към една от снимките и я обърна. На гърба й с акуратен почерк беше написано „203. БЖ15 3х. ЛМ“.
	Вече бяха виждали снимки като тези. В доста по-голяма кутия. В апартамента на Ансън Бишъп.
	— Кметът не си пада по деца — обади се Бедингтън.
	Пул не го слушаше. Беше впил поглед в нещо друго. Нещо, написано с поизбледняло черно мастило на предната страна на една от фотографиите.
	Посланието гласеше: _„Хей, Сам, помниш ли ме?“_
	Странно, обаче не въпросът грабна вниманието му.
	А суичърът на момчето с емблемата на бейзболния отбор „Чарлстън Ривърдогс“.


>	46.

#	Дневникът

C>
	Винсънт успя да отвори предния капак ни камиона с помощта на метален лост, който натика в процепа, докато аз дърпах жилото за освобождаване от кабината, а Кристина натискаше ключалката. Капакът се вдигна с неохотно скърцане, все едно се бе примирил със съдбата си да остане затворен навеки, а сега някакви обирани на гробове идваха да тревожат вечния му покой с лопатите си.
	Винсънт подпря капака с „козия крак“ и заразглежда двигателя.
	— Акумулаторът се е скапал. Ще ни трябва нов. Половината от кабелите или са изгнили, или са дъвкани от нещо. — Пресегна се и извади шепа сено и мръсотия. — Нещо си е направило гнездо тук.
	— Може ли да се поправи?
	Беше Либи. Стоеше до мен и държеше отворена вратата от страната на шофьора.
	— Защо не? Само ще ми трябват около петстотин долара за части, друга кола, за да докарам частите, един тон инструменти, каквито нямаме… — Той сведе глава. — Да ви се намира прасенце — касичка, скътано някъде? Понеже, ако нямате, знаете, че Финики няма да ни услужи. — Обърна се към Кристина: — Стягам една раница и се омитам оттук още тази вечер, казах ти. Ако искаш да дойдеш с мен, да си готова до полунощ. Не искам да изкарам и една нощ повече на това място.
	Нямах никаква идея какво се е случило между него, Уелдърман и Стокс предишната вечер. Нито пък Либи. Подозирах, че Теган и Кристина знаят, но никоя от двете не желаеше да сподели с нас. Погледът, който си размениха Винсънт и Кристина, говореше красноречиво.
	— Какво ти сториха? — попитах аз.
	Той само изсумтя и тръсна глава:
	— Ще разбереш сам, и то много скоро. Чувам, че гаджето ти е наред — още тази нощ. Сигурно си на пангара след нея. Няма как да се скатаеш. Само че на мен ми писна. Ще рискувам и ще си дигна чукалата.
	— Идвам с теб — каза Кристина и докосна ръката му. — Вече ти казах, че съм с теб.
	Той я изгледа косо.
	— Хубаво. Гледай да не ме забавиш.
	— И ще оставиш всички нас тук?
	Гласът долетя откъм отворената врата на хамбара. Всички се обърнахме и видяхме Теган, застанала на прага. Тя пристъпи навътре. Залязващото слънце я озари отзад.
	— Ами Невестулката и Хлапето? Те не могат да се измъкнат без чужда помощ. Ще ги зарежеш ли?
	Винсънт отново се зарови в двигателя:
	— Не давам пукната пара за всички вас. Майка ми беше проститутка и наркоманка, баща си никога не съм познавал. Откакто се помня, съм се грижил сам за себе си. Не съм бавачка на никого. Колкото по-скоро онези двамата осъзнаят, че няма кой да им помага в този свят толкова по-добре. Имат покрив над главата си, храна… вие също. Всичко си има цена. Знам какво си мислите — мислите си, че ще подкараме този камион, ще се накамарим на него и ще отпрашим за някое по-добро място. Ами, да ви кажа добрата новина — няма по-добри места, само са различни. Целият свят е една огромна помийна яма. Единственото, което може да направиш, е да избереш някое по-чисто ъгълче и да издържаш вонята колкото можеш, след което да се преместиш в друго ъгълче. Хвърлих един поглед на етикетчето с цената, която се плаща, за да останеш на това място, и, казвам ви, за мен е шибано скъпо.
	Теган се обади:
	— Наистина ли си мислиш, че Финики ще те остави да си тръгнеш? Дори да се измъкнеш незабелязано, колко време ще мине според теб, преди тя да дръпне една жица на онези ченгета, те да се обадят на другарчетата си, да те подберат и да направят с теб бог знае какво, за да служиш за пример на останалите, които решат да бягат? Колко снимки висят по стените на тази къща? Къде мислиш, че са всички сега? Да не вярваш, че живеят в северната част на щата в спретната просторна къща, осиновени от добро семейство, и в момента си правят планове за колежа? Няма ги, Винс. Била съм тук достатъчно дълго, за да знам какво ще ти се случи, ако избягаш. Ще те заловят, преди да стигнеш близо до каквото и да било, напомнящо цивилизация, и ще ти съдерат задника от бой. И ако това не проработи, познай! Пътник си. В къщата на Финики ще се освободи легло, което ще бъде заето от ново хлапе още на другия ден. А от теб ще остане само прашна снимка на стената. — Тя кимна към камиона: — С това поне имаме някакъв шанс. Всички може да се махнем оттук.
	Винсънт бръкна под капака и извади мише гнездо, свито от изгнили кабели. Хвърли го на земята и измърмори:
	— И как ще работим по това нещо, без Финики да разбере?
	— Финики е яка друсалка. Когато детективите ни върнат и тя е сигурна, че всички сме в къщата, лапва едно хапченце и е аут за целия свят петнайсет минути по-късно. Била съм в стаята й, ровила съм в дрешника й, във всичките й чекмеджета, под шибаното й легло даже — дори не мигва, само хърка и точи лиги. А и през деня не е много по-добре. Дори в момента се е отцепила.
	Плъзнах се от шофьорската седалка и застанах до Либи.
	— А дали няма пари, скрити някъде?
	Мислех си за буркана, който майка ми държеше в кухненското шкафче над печката. Парите й за черни дни, както ги наричаше. Веднъж ми бе казала, че всеки трябва да има пари за черни дни.
	Теган поклати глава:
	— Сигурна съм, че има, ала не успях да ги намеря, а, повявайте ми, търсила съм навсякъде. — Тя хвърли поглед към Кристина: — Но ние можем да намерим пари, нали, Кристина?
	Другото момиче очевидно разбра какво има предвид, понеже лицето й леко пребледня. Тя кимна обречено:
	— Щом трябва.
	Теган се извърна към Либи:
	— Ако ще ходиш тази нощ, и ти можеш.
	— Какво ще й се наложи да прави? — изрекох аз, преди да осъзная, че говоря. Приближих се до Либи и усетих как ръката й се плъзна в моята.
	Тя се наведе към мен и прошепна:
	— Всичко е наред.
	Обаче не беше.
C$


>	47.
>	Портър

	_Ден пети, 14:15 ч._
	Сам Портър дочу трясък.
	Трясъкът беше последван от тежко тупване някъде из сградата. Не беше звук от експлозия, по-скоро нещо, паднало от полица няколко стаи по-нататък. Може някой да се бе спънал в коридора и да се бе ударил зле в стената или на пода.
	Той бутна дневника настрана.
	Слушаше.
	Стъпки.
	Погледът му бе привлечен от някакво движение в горния десен ъгъл на стаята. Когато вдигна очи, осъзна, че не е било движение, а че светлината на охранителната камера — онази, която светеше червено — бе примигнала и угаснала.
	Часовникът под камерата показваше два и петнайсет следобед.
	Дочу вик. Нямаше как да го сбърка. Мъжки глас. Не различи думите, но тонът бе гневен и уплашен.
	Изправи се. Тялото му възропта. Беше седял неподвижно часове. Наложи се да отдели няколко секунди да се разтъпче и да даде шанс на кръвта да открие наново пътя към краката му.
	Друг трясък, последван от още два.
	Каза си, че няма как да е стрелба, не и в сърцето на полицейско управление, ала звучеше точно така. Ченгето в него незабавно се пресегна към празното място под мишницата му, където пистолетът му обикновено се спотайваше в кожения кобур.
	Портър се приближи до вратата.
	Имаше малко прозорче на нивото на очите, което даваше възможност на влизащия или излизащия да види какво става от другата страна. През прозорчето съзря мъжки тил — без съмнение на полицая, който го охраняваше. Главата му се въртеше наляво-надясно — той оглеждаше коридора от единия до другия край. Ала това не бе обичайното движение на човек, стоящ на пост от часове, а нервно, паникьосано суетене.
	Портър почука на вратата.
	Главата бързо се извърна. Когато Портър видя очите на мъжа, веднага разбра, че има нещо много, ама много нередно. Полицаят го погледна за частици от секундата и отново впери поглед в коридора.
	Портър завъртя бравата.
	Заключено.
	Той почука отново.
	— Какво става?
	Този път полицаят даже не го удостои с поглед — очевидно нещо друго бе привлякло вниманието му.
	Още три изпуквания бързо едно след друго.
	Портър заблъска по вратата.
	— Кой стреля? Какво става тук?!
	Полицаят врътна глава за към прозорчето, после се втурна наляво. Там бяха килиите. Не бяха много, тъй като бяха предвидени само за временно задържане, докато обработят документите на престъпниците и ги транспортират до затвора. Няколко големи помещения и половин дузина единични или двойни. Две масивни метални врати отделяха тази част на етажа, а между тях имаше кабинка за охранителите.
	Зазвуча сигнал за тревога.
	На стената на стаята за разпити, точно до часовника, запримигва червено-бяла лампа. Някой беше включил противопожарната аларма.
	Портър отново заудря по вратата.
	— Някой да ме пусне!
	Още трима души притичаха по коридора — двама към килиите, третият в обратна посока: мъж с белезници, дълга черна коса и татуировки по цялото лице. Доста приличаше на човек, който допреди няколко минути е бил зад решетките.
	Откъм тавана се разнесе цвъртящ звук и противопожарната пръскачка оживя. Обля го леденостудена вода.
	Портър скочи към масата. Дневниците! Събра ги с един замах, пъхна ги обратно в кашона и затвори капака. Помъкна безценния си товар към вратата и отново заблъска по нея с юмрук.
	— Отворете шибаната врата!
	Пресегна се и натисна бравата. Този път се отвори. Когато излезе навън, покрай него притичаха още трима от специалните части в пълно бойно снаряжение. Едва не го пометоха. Проследи ги с поглед. И двете врати, водещи към килиите, бяха отключени. Когато тримата си пробиха път до другата част от етажа, Портър съзря хаоса, който цареше там. Вратите на килиите зееха. Коридорът беше пълен с полицаи и престъпници. Някой замахна с метална тръба към единия от специалните части, сграбчи го за ръката и…
	Вратата отново се затвори, Портър остана от другата страна.
	Водата от противопожарните пръскачки се лееше навсякъде, покритият с плочки под се бе превърнал в пързалка.
	Въпреки че в този коридор имаше няколко стаи за разпит, от видеото, което му бе показал Пул, Портър знаеше в коя точно е Бишъп. Когато погледна, видя, че и въпросната врата е отворена. Заслони очи с длан, за да се предпази от шуртящата вода, и се заоглежда.
	Видя го. Петнайсетина метра напред. Не тичаше, но вървеше с бърза крачка.
	— Бишъп!
	Ансън Бишъп се извърна за миг, само колкото да го •зърне, после изчезна зад ъгъла.
	Портър тръгна след него. Пътьом дръпна за ръкава мъж от специалните части, хукнал в обратна посока:
	— Ансън Бишъп се измъква!
	Дори онзи да го чу през врявата, не реагира. Отърси се от хватката на Портър и продължи към килиите.
	Портър зави в края на коридора и отново забеляза Бишъп. Имаше солидна преднина и тъкмо се затичваше по стълбите. Всички врати тук бяха отворени, сякаш някой бе задействал ключалките им дистанционно, макар че би трябвало да се затворят при включване на алармата.
	Когато стигна до стълбището (вратата към него също бе отворена), той погледна нагоре, после надолу, но не видя Бишъп. Хората тичаха и в двете посоки, ала повечето слизаха към изходите.
	Портър се затича с тях. На няколко пъти едва не изпусна кашона, докато евакуиращите се го блъскаха и бутаха.
	На първия етаж поне стотина души се тълпяха във фоайето и опитваха да стигнат до изходите. Множеството се придвижваше със скоростта на охлюв. Портър пробва да си проправи път, но се оказа почти невъзможно. Минаха почти две минути, докато напусне сградата.
	Леденостуденият въздух навън сякаш го зашлеви. Снежинки се лепяха по дрехите му. Кашонът с дневниците обаче стискаше здраво под мишница.
	Изведнъж зърна Бишъп, който тъкмо сядаше на предната дясна седалка в сребрист лексъс. Шофьорът видя Портър, първо се намръщи, след това се усмихна и му помаха с деликатните си, тънки пръсти. Беше жената, която познаваше като Сара Уернър — майката на Бишъп.
	Портър най-накрая успя да стигне до тротоара, но колата вече се бе изгубила в трафика.


>	48.
>	Клеър

	_Ден пети, 14:16 ч._
	Клеър чу виковете, крясъците, ревовете и останалата част от целия побъркан хаос доста преди да стигне до кафенето. Гневни гласове, всеки от които се мъчеше да надвика останалите, за да бъде чут. Мъже и жени. Имаше и деца — пронизителни писъци, за които родителите им очевидно не даваха и пет пари.
	Полицай Сътър я посрещна във фоайето. Вратите, които водеха към кафенето и обикновено бяха отворени, сега бяха затворени.
	— Това е онзи Барингтън. Той мъти водата.
	Клеър се взря през стъклата на вратите, но не разбра какво става — видя само ръце, които се мятаха из въздуха в унисон с крясъците.
	— Какво е направил?
	— Не е само той. Още няколко застанаха на негова страна. Кара всички, които са болни, да се облекат в жълти престилки и да се преместят в помещенията на персонала отзад. Да бъдат изолирани от обкора.
	— Обкор? — смръщи вежди Клеър. — Като в затвора?
	— Така нарича той кафето — общ корпус, обкор*.
	[* Общ корпус (general population, съкратено gen-pop) в американските затвори се нарича мястото, където се намират затворници, които нямат нужда от строги мерки за охрана, изолация, защита от останалите затворници и т.н. — Бел.прев.]
	Клеър присви очи.
	— Ако жълтото означава „болен“, какво означават синьото и зеленото?
	— Синьото означава, че проявяваш някои от симптомите — болки в костите, главоболие… в общи линии, че не се чувстваш добре, но не може да се каже със сигурност дали си лепнал именно ТОРС. Очевидно някои от тези хора само се чувстват болни, понеже са обкръжени от други болни, но в действителност не са. Всичко е плод на въображението им. А зеленото означава, че нямат никакви симптоми.
	— Направо чудесно!
	Клеър подсмръкна и потисна желанието си да кихне. Не видя много хора със зелени престилки. Забеляза Барингтън в далечния ъгъл на помещението — беше застанал до маса, отрупана с медицински униформи, и спореше с някакъв човек.
	— Ако не изляза след пет минути, ела да ме измъкнеш.
	Тя бутна вратата и закрачи право към Барингтън. Когато хората я забелязаха, се скупчиха около нея и закрещяха. Бяха толкова много, че Клеър не разбра нищо от виковете им. Когато най-сетне стигна до Барингтън, той вдигна ръка, призовавайки я да замълчи, и продължи да спори с другия мъж.
	През ума й минаха поне дузина начини, по които можеше да го убие, без да използва оръжието си. Вероятно дори само с една ръка. И чак след това можеше да вкара в действие пистолета. Един или десет изстрела в лицето май щяха да свършат работа.
	— Имате ли представа колко е опасно да шъткате на разярена чернокожа жена?
	Барингтън й хвърли раздразнен поглед, след което се обърна към човека, с когото спореше:
	— Остави ни за минутка, Уолтър.
	Уолтър — д-р Шанахан, ако се вярва на баджа му — поклати глава и се отдалечи.
	Барингтън се извърна към нея и тя заговори, преди той да е продумал:
	— Какви ги вършите, дявол го взел? Предполага се, че трябва да успокоявате тези хора, не да създавате някакво разделение „ние срещу тях“, като в шибания „Повелител на мухите“!
	Барингтън вдигна ръце:
	— Не правя нищо повече от онова, което ми нареди Малтби.
	— Малтби от Агенцията за контрол на заболяванията?
	Барингтън кимна.
	— Каза ми да идентифицирам и да отделя болните. Да ги изолирам, ако е възможно.
	— Не беше ли планът да отцепим част от втория етаж и да преместим болните горе?
	— Така и направихме, но леглата свършиха. Донесоха детски креватчета, одеяла… нямат повече място.
	— Колко хора са болни?
	— Изгубих им бройката — отвърна той. — Прекалено много, ако питате мен.
	Той се пресегна към масата, взе една опакована в найлон жълта престилка и й я подаде.
	— Трябва да я облечете.
	— В никакъв случай!
	— Дори не сте си сложили маската! Вие сте болна. В момента сте част от проблема.
	— Аз отговарям за ставащото тук. Ако хората ме видят с това, всичко ще рухне.
	Барингтън се изкиска.
	— Да бе, направо страхотна работа вършите! Огледайте се. Дори собствените ви полицаи са ви изоставили.
	— Мерете си приказките!
	— Извинявайте. Просто съм изнервен. — Той се наведе към нея: — Хората знаят, че сте болна. Поглеждали ли сте се в огледало наскоро? Това не е нещо, което може да криете дълго време, не и в помещение, пълно с лекари. Виждат ви, че търчите из цялата болница или се завирате в малкото си частно убежище, докато те са принудени да стоят затворени тук и да си кихат и кашлят един срещу друг. Какво очаквате да си помислят? Нека ви кажа нещо. Вероятно около час ни дели от мига, в който тези хора или ще атакуват изходите, или ще се пръснат из цялата болница. Колкото повече хора проявяват симптоми, толкова повече останалите, които не сме болни, ще ставаме по-отчаяни.
	— Значи ще се провъзгласите за водач?
	Той поклати глава:
	— Не, нямах това предвид. На ваша страна съм, но съм сред малцинството. Малцинство, което намалява с всяка изминала секунда. А и започвам да се изчерпвам откъм идеи как да запазя мира тук. — Той тикна пакета с престилката в ръцете й. — Моля ви, облечете това. Дайте пример на останалите.
	Клеър взе торбичката.
	— След малко. Докъде са стигнали от Агенцията в откриването на лечение?
	Барингтън сви устни:
	— Няма лечение. Няма противоотрова. Единственото, което могат да направят, е да напомпат имунните системи на заразените и да стискат палци за най-добрия възможен развой. Кислород, течности — и това помага. ТОРС е много агресивен вирус. Силните могат да го надвият, слабите — не. В края на краищата всичко се свежда до този прост факт. Когато огледам тази стая, виждам истината. След седмица повечето част от тези хора няма да са сред нас.
	— От вас направо блика позитивизъм и добро настроение.
	— Просто съм реалист.
	Телефонът на Клеър иззвъня. Беше Джеръм Стоут, шефът на болничната охрана. Тя вдигна.
	— Нортън слуша.
	— Детектив, можете ли да дойдете в моя кабинет?
	— Идвам веднага. — Тя затвори и погледна Барингтън: — Дайте на тези хора нещо, за което да се хванат. Дайте им надежда.
	Той кимна към пакета в ръцете й.
	— Моля ви, облечете това.
	Тя му махна, стисна торбичката под мишница и закрачи към асансьорите, като се мъчеше да не обръща внимание на десетките погледи, които прогаряха дупка в гърба й.
	Когато натисна бутона на асансьора, нищо не се случи.
	Тя го натисна отново.
	Пак нищо.
	Натисна го още дузина пъти, бързо, грубо, дори ритна вратата. Изръмжа разочаровано.
	Набра номера на Стоут.
	— Нещо не е наред с асансьорите.
	— Спряхме ги на това ниво. Трябва да се качите по стълбите.
	— Защо?
	— Заповед на Малтби. Опитва се да ограничи придвижването. Ако се качите по стълбите до следващото ниво, оттам може да хванете асансьора.
	— Прекрасно!
	Клеър затвори, откри стълбището и отвори тежката врата. Прескачаше през две стъпала и бързо стигна до горното ниво. Когато бутна вратата, откри, че е заключена.
	Нямаше време да се занимава с глупости.
	Блъска по вратата почти минута, но никой не отговори.
	Върна се на стълбището и се изкачи още едно ниво нагоре. И тази врата беше заключена.
	В бързането си да извади телефона си едва не го изтърва на земята.
	Нямаше сигнал.
	Мамицата му! И още веднъж мамка му!
	Светлината угасна.
	Ръката, която се пресегна към нея, беше бърза, силна и безшумна. Клеър дори не осъзна, че има някой зад гърба й, докато спринцовката не се заби във врата й.


>	49.

#	Дневникът

C>
	От прозореца на спалнята си наблюдавах как Теган, Кристина и Либи отпътуват. Уелдърман и Стокс бяха пристигнали малко след единайсет тази вечер и както обикновено, не влязоха в къщата. Уелдърман наду клаксона два пъти, а Стокс слезе от колата, за да пуши. Наложи се да изчакат около пет минути, докато момичетата излязат и се качат на задната седалка. Либи погледна към моя прозорец и като ме видя, се усмихна, но не успя да прикрие страха и несигурността в очите си.
	Изглеждаше прекрасно. Теган и Кристина се бяха позанимавали с нея след вечеря — бяха организираш цял празник с контене и глезене при закрити врата. Чуваха се смехове и нервни кикотения, приглушени въпроси и още по-тихи отговори. Бяха я облекли в нещо лъскаво, черно и прилепнало, което се спускаше от раменете й на тънки презрамки и спираше, за да разкрие около половината от бедрата й. Обувките и бяха с доста високи токчета и по начина, по който извървя пътя от къщата до автомобила, можех да кажа със сигурност, че усещането е напълно ново за нея. Едната й ръка бе сграбчила рамото на Кристина и при всяко препъване бликваше нова порция нервен смях. Бяха я гримирали — не само лицето, но и за да прикрият зарастващите белези. Те бяха изчезнали под тънък слой пудра, течност, гел или каквото там момичетата крият от любопитните очи на момчетата. Бяха сресали косата й на една страна и тя падаше свободно върху рамото й от другата.
	Теган и Кристина бяха също толкова красиви, облечени с рокли, които не бях виждал досега. Но докато Кристина крачеше до Либи и й помагаше да върви, Теган бе изостанала, а очите й следяха двете момичета. Не можех да спра да си мисля за предишната нощ, когато ни бе забелязала с Либи да се държим за ръце.
	Не след дълго колата изчезна. Буцата в стомаха ми ставаше все по-грамадна, докато светлината на стоповете се стапяше в мрака.
	— Добитък на заколение — обади се Пол. През изминалите няколко дни бе доста мълчалив. Исках си предишния Пол. Когато се върнахме от хамбара, му разказах за камиона и за плановете на Винсънт да го поправи. За обещанието на момичетата да намерят пари. Но нищо не извика отново усмивката на лицето му.
	— Мисля, че Теган те харесва — отвърнах аз, без да съм сигурен какво точно се предполага да кажа.
	Пол изсумтя.
	— Изобщо не ме харесва. Харесва теб. Либи харесва теб. Кристина е с Винсънт Мамка му, дори Невестулката си има Хлапето, в случай че решат да залитнат в тази посока, ако евентуално един ден пораснат. Както обикновено, аз си нямам никого. Малкият Пол, отново сам-самичък на света. Може би ще си пробвам късмета с Финики. Не е кой знае колко зле. Защо пък да не пробвам нещо в стил „мисис Робинсън“, нищо че е стара? Поне има къща и изкарва парички, сладкото момче. Всеки се нуждае от малко любов.
	— Може ли да видя какво рисуваш?
	Той размисли, сетне завъртя скицника към мен. Беше Теган. Гола и съблазнително усмихната. Беше я изобразил как виси от тавана, окачена на въже, а връхчетата на пръстите и се люлееха сантиметри над нещо, което приличаше на гигантска месомелачка. Искаше ми се да му кажа, че зърната и са по-малки, отколкото ги бе нарисува, но бях сигурен, че това едва ли ще го разведри.
	— Наричам го „Мелачката на Мъжемелачката“.
	— Това е, хм…
	Изчервих се.
	Пол, изглежда, го прие като комплимент.
	— Искаш ли да ти нарисувам Либи?
	— Като… това ли?
	Той обърна чиста страница.
	— Не, не така. Нещо яко. С вкус. Но гола. Трябва да е гола.
	Обмислих предложението, след което поклатих глава:
	— Не, благодаря.
	— „Не, благодаря“ — повтори той подигравателно. Зае се да скицира и след не повече от минута видях контурите на рисунката — Либи на легло с омачкани чаршафи, поставила пръст върху устните си, а другата й ръка…
	Пресегнах се, откъснах страницата и я смачках на топка.
	— Казах „не“!
	Пол вдигна ръце, за да се защити:
	— Извинявай, готин. Просто се бъзикам. Споко, нищо не е станало.
	Той отгърна отново страницата, където беше рисунката с Теган, взе молив и започна да защрихова.
	Тръгнах към вратата. Смачканата рисунка на Либи беше в ръката ми.
	— Ако отиваш да си поиграеш с малкия Бишъп, мога първо да ти я оцветя — обади се Пол.
	— Ще я изгоря.
	— Потискането на художествената волност е престъпление, което в някои европейски страни се наказва със смърт.
	Каза и още нещо, но не го чух. Бях на половината стълбище. Щях да съм слязъл до долу, но спрях, когато зърнах снимката си на стената до останалите. Нямаше я преди. Беше една от снимките, които Пол бе правил във всекидневната. На лицето ми грееше половинчата усмивка, а гърбът ми бе към стената. Опитвах се да се убедя, че изглеждам сигурен в себе си, но знаех, че в действителност изглеждали скован и несигурен. Не беше най-хубавата ми снимка. Но и най-лошата не бе.
	Фотографията висеше под лек ъгъл. Когато се опитах да я изправя, тя падна от стената. За щастие стъклото не се счупи. Когато понечих да я закача отново, забелязах нещо, написано върху тънка бяла лентичка на гърба. Надписът гласеше: „124. БМ15 1.4х“.
	Свалих още няколко снимки. Всички имаха сходни надписи на гърба.
	— Какво правиш?
	Не бях чул как госпожица Финики се прокрадва зад гърба ми. Стоеше зад мен с питие в едната ръка и окъсано томче с меки корици в другата.
	— Аз само…
	— Върни ги по местата им. Всичките. Ти си гост в къщата ми, затова очаквам да уважаваш личната ми собственост.
	— Да, госпожо.
	— Късно е. Вече би трябвало да си в леглото. Ще имаш нужда от почивка. — Тя отпи от чашата си. Каквото и да съдържаше, беше силно. Можех да го подуша чак оттук. — Утре вечер ще се поразходиш заедно с детективите. Очаквам да се държиш безупречно.
	Стомахът ми се преобърна, но не казах нищо.
C$


>	50.
>	Пул

	_Ден пети, 15:17 ч._
	— Видя суичъра, нали? На снимката?
	— „Чарлстън Ривърдогс“ — каза с равен глас Наш. — Там, където Портър е бил новобранец.
	Отново седяха в черния ескалейд, на няколко минути път от управлението.
	Пул почеса наболата по брадичката му четина.
	— Когато за пръв път видях онази кутия, която ти и Клеър намерихте в апартамента на Бишъп, останах с впечатлението, че става дума за нещо от рода на трафик на хора. Счетоводни документи, снимки и така нататък.
	— И ние това си помислихме, но Клоз дигитализира всичко в кутията, сравни фотографиите с тези в базите данни за изчезнали деца и не открихме съвпадения. И с таблиците не стигнахме доникъде. Твърде неясни са.
	— Така, както го виждам аз, са възможни два сценария — размишляваше на глас Пул. — Всички жертви имат връзка помежду си, включително кметът. Ако се вярва на Бишъп…
	— Аз лично не му вярвам.
	Пул му хвърли строг поглед, за да замълчи.
	— Ако се вярва на Бишъп, Портър някак си стои зад всичко, като се опитва да прикрие нещо, което се е случило с него в Чарлстън. _„Тя беше там, тя ме видя, когато го направих, трябваше да си замине“_ — това според Бишъп е казал Портър, преди да застреля онази жена в хотел „Гийон“. — Преди Наш да възрази, Пул продължи: — Знам, знам, _ако_ Портър е застрелял онази жена. И аз не искам да навлизам в тези води все още. Опитвам се да остана отворен за всякакви хипотези.
	— Добре, от мен да мине, ще се включа в играта — каза Наш. — Ако Сам казва истината и Бишъп стои зад всичко, това значи, че Бишъп се опитва да ни посочи нещо, което се е случило в Чарлстън, нещо, свързано с децата на онези снимки. Съмнявам се, че би избил всички тези хора само за да прикрие нещо. По-скоро ги е убил като някаква форма на отмъщение. Знаем, че Талбът е бил близък с кмета. Това също може да е свързано по някакъв начин.
	— Който и от двамата да е виновен, със сигурност не действа сам — изтъкна Пул. — Имаме ли единодушие поне по този въпрос?
	Наш кимна.
	— Прекалено много работа е за сам човек. А и сега и двамата са в ареста, обаче нещата продължават с пълна пара. Бих заложил на Уейднър. Защо не и онази жена, която Сам каза, че е била в хотел „Гийон“ заедно е Бишъп — Уернър. Може да са и двамата. Нямам представа.
	Пул хвърли бърз поглед през прозореца на колата.
	— Много мислих за този вирус.
	— И?
	— И нещо не ми се връзва. Убийствата на У4М винаги са били от близко разстояние и прекалено лични — очи, езици, уши… Кражбата на вируса обаче, както и използването му по този начин — това е пълна противоположност. Той не би могъл да знае кого ще зарази. Няма конкретна цел.
	— Е, поне си изпълни предназначението, що се касае до Ъпчърч — отбеляза Наш. — Докараха онзи специалист светкавично.
	— Хм, има го и този момент. Но някак си изглежда… не на място. Помниш ли, когато бяхме в Щаба и ти споменах за шумотевицата?
	— Каза, че трябва да се отървем от шумотевицата, че е за отвличане на вниманието.
	— Мисля, че вирусът е точно такъв „шум“.
	— Възможно е.
	Замълчаха. После Пул се обади:
	— Ако Бишъп казва истината и Портър стои зад цялата афера, как вирусът помага на Портър?
	— Няма да тръгна по този път.
	— Каза, че си открит за всякакви хипотези.
	Наш кихна три пъти и избърса нос в ръкава си.
	— Извинявай. Просто настинка е, кълна се.
	Кихна още веднъж, наведе се напред и изпъна ръка. Изглеждаше така, сякаш се опитва да затаи дъх в опит да потуши пристъпа на кихавица. Когато се успокои, се намести обратно на седалката. Очите му бяха червени и подпухнали.
	— Сам няма никакъв мотив да разпространява вируса или да иска да зарази първите отзовали се. Особено като знае, че първи на местопрестъплението ще пристигнем ние с Клеър.
	Пул не отговори веднага. Искаше да подбере думите си внимателно.
	— Има нещо, което не съм споделил с теб. Трябва обаче да го знаеш. Понеже е важно. След като говорих с Портър тази сутрин, пуснах молба за достъп до контактната информация за стария му партньор в Чарлстън. Предположих, че Бишъп лъже, но исках да съм изряден и да проверя всичко. Ако нещо се бе случило с Портър в Чарлстън, исках да го знам. — Той замълча за секунда, погледна през прозореца, след което отново впи поглед в Наш: — Съобщиха ми, че Дерек Хилбърн се е обесил в мазето си преди шест години. Не ми казаха подробности, но въпреки че всичко говорело за самоубийство, местните го разследвали като потенциално убийство. Очевидно е имало предсмъртно писмо, късичко, но написано с друг почерк, различен от почерка на Хилбърн — именно това накарало полицаите да се усъмнят.
	— Какво е пишело в писмото?
	Пул облиза устни:
	— „ТАТКО, ПРОСТИ МИ“.
	Наш се отдръпна рязко назад, все едно изчезна в плюшената седалка.
	Пул не искаше да продължава, но чувстваше, че трябва да го стори:
	— Ако Портър е искал да убие теб, Клеър или когото и да било друг от първите отзовали се, вирусът би бил перфектният способ. А като го припише на Бишъп, работата направо заспива. Ако прикрива нещо, нещо голямо, може да не иска да оставя живи потенциални свидетели.
	— Какво би могъл да прикрива?
	— Доста хора са умрели покрай него.
	Наш изпръхтя подигравателно:
	— Та той е детектив от отдел „Убийства“! Все едно да кажеш, че около продавача на стари коли има прекалено много трошки.
	— Хилбърн е умрял при подозрителни обстоятелства преди шест години. Точно преди първата жертва на У4М.
	— Обикновено съвпа…
	— Знаеш, че не вярвам в подобни неща.
	— Както и Сам. И той никога не би наранил умишлено Клеър или мен. Абсурд.
	— Работех по един случай преди осем години — каза Пул. — Ченге от Синсинати на име Бен Прийс. Човекът работеше в полицията почти петнайсет години, беше спечелил повече почетни грамоти от половината си екип. Лесно би могъл да стане капитан, но искаше да остане в отдела за нравствени престъпления. Казваше, че вършел повече добро там. „Вътрешни разследвания“ получиха оплакване от отдел „Наркотици“ — Прийс бил забелязан в съмнителна част на града в три сутринта. Тайно следял същия дилър, който от отдела били набелязали. Нямало причина полицай от „Нравствения“ да е там в толкова ранен час. Не го приближили, просто щракнали една-две снимки и предали информацията на „Вътрешни разследвания“. Открили въпросния дилър мъртъв след седмица — свръхдоза хероин. Знаеш как действат „Вътрешни“ — веднага сложили проследяващо устройство на личния автомобил на Прийс. Сдобили се и с разрешение да подслушват джиесема му. Забелязали нещо странно — три или четири нощи в седмицата Прийс излизал навън, но оставял мобилния си вкъщи — данните от джипиеса на колата му не съвпадали с тези от телефона. Започнали да го следят и установили, че извършва тайно наблюдение над хора, които нямали нищо общо с работата му, също като онзи дилър. „Вътрешните“ почнали да ровят, сложили шпионски програми на служебния и на домашния му компютър. Оказало се, че компютърът на бюрото му преди няколко години принадлежал на полицай от отдел „Наркотици“ и когато IT отделът разпределил машината на друг служител, не форматирали харддиска, както е по протокол, а просто създали нов потребителски акаунт. Не е било лесно, освен ако не знаеш къде да търсиш, а Прийс очевидно знаел. Предишният собственик на компютъра използвал програма, наречена „PassVault“, за да съхранява паролите си, така че когато Прийс се логвал като него, получавал достъп до всичките му акаунти, включително и до базата данни, която ползвал в отдел „Наркотици“. Като проверили влизанията, разбрали как Прийс получава сведенията си. Междувременно успели да свържат с него шест други убийства, станали почти три години по-рано. Доста зает е бил. „Вътрешните“ го оставили да действа, но тихомълком подготвяли материал за дело. Открили още две убийства — едното в Индиана, другото в Западна Вирджиния. Тогава включиха и мен. Свързах още три жертви с него — всичките ченгета. Лоши ченгета, между другото — установихме това после, обаче корумпирани или не, знаехме, че ги е убил. Беше си покрил следите, но ти е известно, че няма значение колко дълго метеш пода — някои отпечатъци са упорити. Когато най-накрая го обвинихме, имахме доказателства за четиринайсет негови убийства, плюс още три, за които нямахме достатъчно доказателства. Призна си всичко, даже не поиска профсъюзен представител. Не се наложи да му извиваме ръцете. Беше облекчен. Каза, че искал да спре, но не можел. И че се надява вече да спи като хората. След това ни разказа за партньора си.
	— За партньора си?
	— Да. Твърдеше, че партньорът му знаел какви ги върши, бил се досетил още преди година, затова му плащал да си държи устата затворена. Партньорът му беше диабетик. Прийс призна, че е подменил една от ампулите му с инсулин с такава с физиологичен разтвор. Каза, че сега, щом истината е излязла на бял свят, няма нужда партньорът му да умира.
	Без да го поглежда в очите, Наш каза:
	— Сам никога не би ме наранил. Нито мен, нито Клеър, нито когото и да било. Далеч си от истината.
	— Партньорът на Прийс бе негов братовчед… член на семейството — отвърна Пул. — Личностите, които сме на публично място, не са същите като онези, които сме при закрити врата. Възмездителите, които прибягват до саморазправа, се раждат заради разочарованието от системата. Всяка от жертвите на У4М е била замесена в някаква престъпна дейност. Не може да отречем това. Кой би имал по-силен мотив? Дете, уловено в капана на системата на приемните домове, или детектив, който е виждал доста от лошите да си тръгват свободни и ненаказани?
	Наш затвори очи и се облегна на седалката.
	— Чарлстън.
	— Какво?
	— Без значение дали вярваш на Бишъп, или на Сам, и двете теории водят към Чарлстън — отвърна Наш. — Помоли ме да бъда обективен. Ето, обективен съм. Бишъп ни сочи към Чарлстън, а Сам може да иска да не знаем за нещо, което се е случило там. Нямам нищо против да поровим в тази посока, ако така ще сложим край на цялата тази каша.
	Той извади телефона от джоба си и набра Клеър. Включи се гласовата поща. Зае се да пише съобщение.
	— Какво правиш?
	Без да вдига поглед. Наш отговори:
	— Казвам на Клеър и Клоз да потърсят дали жертвите в болницата имат някаква връзка с Чарлстън.
	— Нито думичка за кмета — предупреди го Пул. — Не и докато не разберем какво става.
	Наш не отговори. Дописа съобщението, изпрати го и прибра телефона в джоба си.
	Шофьорът удари твърде рязко спирачки и задницата на ескалейда поднесе тромаво наляво, след това надясно, след като колата бе овладяна. Двамата погледнаха през прозорците. Вината не беше на шофьора. Отпред имаше сериозно задръстване, стоповете светеха и автомобилите отчаяно се мъчеха да избегнат сблъсък във валящия неспирно сняг.
	— Съжалявам — каза шофьорът. — Солта не върши особена работа при тези температури. Спира да разтапя снега при минус петнайсет.
	Наш кихна отново.
	— Колко е сега?
	— Минус шестнайсет. С вятъра се чувства като минус двайсет и три.
	Пул се загледа през предното стъкло. Колите по Мичиган авеню не помръдваха.
	— Можете ли да ни кажете какво става?
	Без да сваля ръка от волана, шофьорът изпъна показалец напред:
	— Пред полицията има огромна тълпа. Може би евакуация или нещо от този род?
	Телефонът на Наш изписка. Той го извади от джоба си и се вторачи в дисплея.
	— Какво има?
	Мълчание.
	— Наш?
	— Току-що получих съобщение от скрит номер.
	— Какво пише?
	— _„Не можете да опазите живота ми. Никой не може да го опази. Той няма да спре, докато умрем до един“._ — Наш спря за секунда. — Подписано е „АБ“.


>	51.
>	Портър

	_Ден пети, 15:20 ч._
	Зъбите на Портър тракаха и той не можеше да ги накара да спрат. Стоеше прав, правеше подскоци, тичаше в кръг, опита да седне за кратко на пейката в парка, като сложи ръце под бедрата си… Нищо не помогна.
	Беше пробвал да хване такси от управлението, но бързо загуби сребристия лексъс в натоварения трафик. Във филмите, когато някой нареди на шофьора на таксито: „Следвай тази кола!“, той се подчинява. Щом направи това в истинския живот (чувстваше се глупаво още в мига, в който думите излязоха от устата му), водачът зарея поглед към задръстеното Мичиган авеню и попита: „Коя от всичките?“ Докато Портър обясни, сребристият лексъс вече бе изчезнал незнайно накъде, отнасяйки Бишъп и майка му.
	Беше дал на шофьора двеста долара в подгизнали банкноти и една стотачка допълнително, за да използва телефона му, докато карат към „А. Монтгомъри Уорд Парк“ на Ривър Норт. Беше най-скъпото возене на такси в живота му. Когато Портър навлече палтото си върху мокрите дрехи и каза на шофьора да го остави на детската площадка, онзи вероятно си помисли, че клиентът му е напълно превъртял.
	Това бе станало преди двайсет минути. Портър вече започваше да си мисли, че шофьорът не е бил твърде далеч от истината. Температурите бяха неприлично ниски и дрехите му започваха да се вкоравяват. Под палтото телесната му топлина се бореше всеотдайно с влагата, но без особен успех. Портър си мечтаеше за шапка, понеже единственото, което е по-лошо от това — да стоиш посред зима навън с мокри дрехи, е да стоиш посред зима навън с мокра коса.
	Портър се изправи, направи още едно кръгче около пейката и духна в шепите си. Всеки милиметър от тялото му се тресеше и протестираше.
	Когато някой наду клаксона зад него, му отне малко време да „обработи“ звука, вероятно заради хипотермията. Той се обърна, взря се в джипа, след което се сети, че е забравил кашона с дневниците на Бишъп на пейката. Затътри се дотам толкова бързо, колкото позволяваше ледът под краката му, грабна кашона и се заклатушка към спрялата кола под неспирния вой на ледения вятър.
	Седалката до шофьора беше празна, но въпреки това той се качи отзад, благодарен за затъмнените прозорци. Топлината го обгърна като плътна завивка. Опита да заговори, но гърлото му отказа да съдейства.
	— З’равей, Е’ъри.
	Емъри Конърс се извърна към него и зяпна.
	— Господи, Сам, имаш ли представа колко е студено навън? Подгизнал си! Можел си да умреш!
	Грабна от пода пред седалката до нея черна раница и му я подаде.
	— Веднага трябва да свалиш тези мокри дрехи и да се преоблечеш! Взех някои от старите неща на Артър — чорапи, бельо, няколко панталона, ризи… Имах намерение да ги даря на „Армията на спасението“ или нещо от този род, но… Както и да е, просто… просто се преоблечи. Няма да гледам. Преди да си се разболял!
	Последното, което вълнуваше Портър в момента, беше благоприличието. Той свали мокрите дрехи, хвърли ги на пода и навлече дрехите, които Емъри беше взела от гардероба на убития си баща. Докато се преобличаше, хвърли поглед в огледалото за обратно виждане. Емъри бе удържала на обещанието си и седеше с плътно затворени очи. Стискаше волана така здраво, че кокалчетата на пръстите й бяха побелели.
	— Подстригала си се — каза той, закопчавайки ризата. Беше му малко тясна, но ставаше. — Изглеждаш добре. — Гърлото го болеше, ала този път гласът не му изневери.
	С все още затворени очи тя се пресегна и докосна кестенявите къдрици, които падаха до раменете й.
	— Нуждаех се от промяна. Може ли вече да гледам?
	Портър промуши черния кожен колан през гайките на панталона.
	— Да.
	Кимна към радиото:
	— Какво казаха по новините?
	Емъри включи на скорост и потегли по Кингсбъри, насочвайки се към Магистрала I-90.
	— Нищо за онова, което се е случило в управлението, поне не още. Всички новинарски канали си запълват програмите с карантината в болница „Строджър“ и с клипа, на който партньорът ти рита Бишъп.
	— Наш е ритал Бишъп? — Не беше чул нищо по този въпрос.
	Тя му разказа за ареста на Бишъп, как твърдял, че Портър и Наш са корумпирани ченгета, на живо по телевизията, докато се предавал, и така нататък.
	Трафикът леко живна. Емъри следваше знаците от I-90 до I-55 с рутината на професионалистка.
	— Не знаех, че си взела книжка.
	Емъри се изчерви.
	— Разрешително, докато се обучавам. Артър настоя да вземам частни уроци миналата година. Ходих на курсове за кратко. После бодигардовете ми почнаха да ме водят на пистата в Удсток, където беше много по-забавно. Научиха ме на всякакви яки трикове — как да сека пътя на колата пред мен, да оценявам опасността, да разпределям тежестта…
	— С други думи — всичко, което един млад шофьор трябва да знае.
	— Точно така.
	— Дано някой е успял да вмъкне и успоредното паркиране в учебния ти план. Лично на мен това ми беше най-трудно.
	Портър измъкна от раницата чифт черни кожени обувки — „Джон Лобс“, любимите на Талбът. Бяха четиресет и пети номер, а той обикновено носеше четиресет и трети или четиресет и четвърти — горе-долу ставаха. Обу ги и се обърна към Емъри:
	— Донесе ли и другото?
	Тя му хвърли угрижен поглед в огледалото.
	— Сигурен ли си?
	Той кимна.
	Тя се пресегна към жабката, натисна бутончето за отваряне, измъкна оттам две хартиени торбички и му ги подаде.
	В първата имаше две пачки двайсетдоларови банкноти. Общо четири хиляди долара.
	Във втората имаше пистолет калибър .38, кожен кобур за кръста и кутийка с патрони.
	— Нищо от това не подлежи на проследяване — каза тя. — Артър ги държеше в сейфа си. Пистолетът дори няма сериен номер.
	Той обърна оръжието и погледна отдолу. Права беше. Ако номерът беше изпилен, значи някой беше свършил много добра работа. Не се виждаха следи от инструменти. Изглеждаше така, сякаш пистолетът е произведен без сериен номер.
	Портър тикна оръжието в кобура и го закачи на колана си. Амунициите и парите прибра в раницата заедно с дневниците на Бишъп, които извади от подгизналия кашон.
	Емъри зави по Изход 286 и последва табелките към летище „Мидуей“. Когато ограничението на скоростта стана 30 километра в час, тя сви вляво и пое по тесен път, водещ към частните хангари. Дори не спря на бариерата. Пазачът се наведе напред, разпозна я и й махна да продължи. Лавирайки между сградите, тя стигна до голямата отворена порта на Хангар 289 и паркира до лъскав бял самолет. На опашката му пишеше „Талбът Ентърпрайсис“.
	— Този беше любимият на Артър — каза Емъри. — Това е „Бомбардиър Глобал 5000“. Тежкарски и много бърз. Има още няколко в Чикаго, но предпочитам този.
	Портър се опита да си представи свят, в който човек — било то възрастен, или тийнейджър — има на разположение няколко реактивни самолета, които чакат в готовност. Подобна реалност бе толкова далеч от неговата — един автомобил и тесен апартамент, — че дори въображението му отказа да се задейства. Никога нямаше да разбере как това момиче успява да не се главозамае.
	— Ще оставя колата тук, за да ти е подръка — продължи Емъри. — Джипиесът е изключен. Номерата са регистрирани на една от офшорките на Артър. Никой няма да я търси, а и дори да го сторят, няма да я открият.
	— А ти как ще се прибереш?
	Тя кимна към отворената порта на хангара.
	— Охранителите ми караха зад нас.
	Наистина зад тях беше спрял друг джип, от чийто ауспух излизаше пушек. Вътре имаше поне двама души.
	— Не знаят кого съм качила. Казах им да тръгнат две минути след мен, за да не те видят. — Емъри отново се извърна към самолета. — Зареден е догоре, а екипажът е инструктиран да те отведе, където пожелаеш. Името ти няма да фигурира никъде, а те ще предадат летателния план точно преди излитане. Предположих, че ще е по-добре, ако кажеш къде отиваш направо на тях, а не на мен. Така, ако някой ме попита, ще им отговоря чистосърдечно, че нямам представа. Когато екипажът научи местоназначението, ще разпоредят при пристигане да те чака друг автомобил като този — непроследим. — Тя захапа игриво долната си устна. — Оказа се, че имало хора, които предлагат услуги като тази. Кой да знае?
	— Предполагам, Артър е знаел.
	— Предполагам, че си прав. Така че, където и да кацнете, ще те очакват. Ако трябва да отидете още някъде, ще те закарат. — Гласът й секна, сякаш претегляше следващите си думи. — Аз… аз се обадих на един от моите адвокати, след като ми звънна, само за да преценя какво мога и какво не мога да сторя. Надявам се, че ме разбираш.
	Портър наистина разбираше.
	— Радвам се.
	— Казаха ми, че тъй като не си обвинен официално в нищо, технически не нарушавам нито един закон. Дори и да те обвинят, мога да изчакам до четири часа, преди да се обадя в полицията и да им съобщя какво знам. Според адвоката ми това е „приемлив интервал“. — Тя нарисува кавичките във въздуха. — Така че, ако ти повдигнат обвинения, ще им кажа, че си ме помолил да ползваш за един от моите самолети. Ще им кажа истината — че нямам идея къде си отишъл. Не знам колко ще им отнеме, за да съберат две и две, но да знаеш, че времето ти тече. Настъпи ли този момент, не съм сигурна, че и автомобилите вече ще са безопасни. Може да помислиш дали да не зарежеш на някой паркинг колата, която моите хора ще оставят за теб, и да потърсиш нещо друго, за да си спечелиш още малко време… сещаш се — ако се стигне дотам.
	Тя, изглежда, леко се смути от думите си и извърна очи.
	Портър се облегна назад и се отпусна за секунда, за да си поеме въздух и да огледа красивото младо момиче на предната седалка.
	— Задължен съм ти невероятно много за всичко, Емъри. Ти си най-силният човек, която познавам.
	Тя се усмихна:
	— Никога няма да ми дължиш нищо. Нито сега, нито когато и да било.
	Портър разбираше какви жертви е направила тя и през какво й се е наложило да премине повече от всеки друг.
	Проследи я с поглед как слиза от джипа и се затичва към колата, която я чакаше на пистата. Докато той слезе с раницата в ръка, стигне до стълбичката на бомбардиъра и се вмъкне в утробата му, Емъри и бодигардовете й бяха изчезнали.


>	52.

#	Дневникът

C>
	Либи отказа да говори с мен, когато се върна. Вях заспал в коридора, облегнал гръб на вратата на нейната стая, и не се събудих, докато не чух момичетата да се качват крадешком по стълбите. Очите ми рязко се отвориха и видях как трите стояха и ме зяпаха.
	— Мърдай — заповяда Теган.
	Потърсих Либи с поглед.
	— Добре ли си?
	Тя се извърна и закрачи по коридора към тоалетната, влезе вътре и затръшна вратата.
	Изправих се и понечих да я последвам, но Теган ми препречи пътя.
	— Остави я на мира засега. Може да я видиш утре сутрин, но в никакъв случай не й задавай въпроси за тази нощ. Никога не я питай нищо за тази нощ, разбра ли ме?
	Кимнах, но не разбирах. Исках да зная. Исках да й помогна.
	Теган тръгна след Либи. След леко почукване беше допусната да влезе. Двамата с Кристина останахме сами в коридора. Тя бръкна в дамската си чантичка и извади навити на руло банкноти.
	— Тук са триста и петдесет долара. Дай ги на Винс. Кажи му, че ще осигурим остатъка следващия път.
	Преди да кажа каквото и да било, тя тикна парите в ръката ми и на свой ред се шмугна в тоалетната. Дори трите да са си говорили нещо, не можех да ги чуя. Колкото и да ми се искаше да долепя ухо до онази врата, не го сторих. Казах си, че ако Либи желае, сама ще повдигне въпроса, когато е готова.
	Вратата на Винсънт беше заключена. Когато почуках, не отговори.
C$


>	53.
>	Пул

	_Ден пети, 16:01 ч._
	Пул и Наш зарязаха джипа в задръстването и взеха на бегом оставащото до управлението разстояние. Повечето служители все още бяха навън по тротоарите. Някои бяха влезли в кафенетата и ресторантите наблизо, за да се постоплят. Момчетата от специалните части охраняваха входовете и минаха почти четиресет минути, преди да им позволят да влязат.
	И двете стаи за разпити бяха празни.
	Бишъп и Портър бяха изчезнали.
	Стените, подовете, мебелировката — всичко бе подгизнало. Написаното върху дъската на Портър беше нечетимо. Пул едва се удържа да не пробие с юмрук дупка в стената, докато Наш разговаряше с капитана си в коридора.
	Пул влезе в стаята за наблюдение. Оборудването беше съсипано. Беше станало късо съединение. Надяваше се поне да успее да види на запис минутите преди бягството на двамата. Това беше затворена система, за разлика от системата за сигурност на зданието, доказала, че е безполезна. От информацията, което успяха да съберат парче по парче, излизаше, че някой е хакнал сградата. Също както в случаите с видеозаписите в „Монтехю Лабс“, затвора в Ню Орлиънс и хотел „Лангам“, някой беше задействал вирус, който бе разбъркал всичко — индикацията за дата и час, записи, всичко. Всичко беше безполезно. След това бяха отключили всички електронни ключалки и бяха задействали противопожарната система, за да си осигурят прикритие. Пул не се съмняваше, че който и да е сторил това, целта му е била да освободи Бишъп, Портър или и двамата. Камерите за наблюдение в „Строджър“ също бяха извадени от строя. От същия извършител. Или поне така предполагаха.
	И не ставаше въпрос само за организиране на бягство, а и за създаване на хаос. Трябваше да се съсредоточи. Всички трупове. Всички свързани помежду си.
	Бишъп. Портър. Двамата.
	Нито един?
	Мисълта изникна изневиделица в главата му. Беше като шепот.
	„Съсредоточи се!“
	Като отваряше и затваряше чекмеджетата, попадна на бележник. Притвори очи, пое си дълбоко въздух и опита да се успокои. Представи си Портър, застанал пред дъската с уликите, така, както го бе видял за последно. Съсредоточи се върху този образ и постепенно започна да възстановява по памет написаното и да го нанася върху хартията точно както бе го подредил Портър. Отне му само няколко минути.
C>
#	ОПИС УЛИКИ
#	ЕЗЕРО / КЪЩА / СИМПСЪНВИЛ, Южна Каролина
#	Дженкинс Кроул Роуд 12, Симпсънвил, ЮК

	• Къща, в която е израснал Ансън Бишъп.
	• Изгоряла при пожар (доказано — умишлен палеж — майката на Бишъп = заподозряна).
	• Три жертви от мъжки пол, открити вътре / причина за смъртта неустановена заради пожара / неидентифицирани (единият — бащата на Бишъп?).
	• Майката не е открита.
	• Единствен оцелял = Ансън Бишъп / прехвърлен в Терапевтичния център в Камдън (вече закрит) / на 12 години.
	• Каравана зад къщата, дадена под наем на Саймън и Лиса Картър / и двамата в неизвестност.
	• Пет трупа открити в езерото (неидентифицирани).
	• Едно разчленено тяло, открито в езерото (Саймън Картър?).


#	ЧИКАГО / ПЪРВОНАЧАЛНИ ЖЕРТВИ

	1. Кали Тремел, 20 г., 15 март 2009 година.
	2. Ели Бортън, 23 г., 2 април 2010 година.
	3. Миси Люмакс, 18 г., 24 юни 2011 година.
	4. Сюзън Девъроу, 26 г., 3 май 2012 година.
	5*. Барбара Макинли, 17 г., 18 април 2013 година (единствената блондинка).
	[* Не е жертва на Бишъп.]
	6. Алисън Крамър, 19 г., 9 ноември 2013 година.
	7. Джоуди Блумингтън, 22 г., 13 май 2014 година.
	8. Емъри Конърс, 15 г., 3 ноември 2014 година (жива).
	Гюнтер Хърбърт / главен финансов директор на Талбът.
	Артър Талбът.


#	ЧИКАГО / ВТОРИЧНИ ЖЕРТВИ / С ПОЛ ЪПЧЪРЧ

	Флойд Рейнълдс
	Ела Рейнълдс
	Рандъл Дейвис
	Лили Дейвис
	Дарлийн Бийл
	Лариса Бийл (жива)
	Либи Макинли*
	[* Не е жертва на Бишъп]
	Кейти Куигли (жива)
	Уесли Харцлър


#	ТРЕТА ГРУПА ЖЕРТВИ (ЧИКАГО & СИМПСЪНВИЛ, ЮК)

	Джейн Доу — гробище „Роуз Хил“.
	Джейн Доу — релсите на Червената линия / метростанция „Кларк“.
	Том Ланглин — стъпалата пред съдебната палата в Симпсънвил,
	Станфърд Пенц — болница „Строджър“.
	Кристи Алби — болница „Строджър“.


#	ОТ ДНЕВНИЦИТЕ

	Къщата на Финики за проблемни деца.
	Терапевтичен център в Камдън.
	Три момичета, пет момчета, възраст 7–16 г.
	Ансън Бишъп
	Пол Ъпчърч
	Винсънт Уейднър
	Невестулката!
	Хлапето
	Либи Макинли
	Кристина Нивън
	Теган Савала
	Детектив Фреди Уелдърман
	Детектив Езра Стокс


#	ДРУГИ ЗНАЧИМИ МЕСТА

	„Монтехю Лабс“
	Маккормик 426
C$


>	54.
>	Пул

	_Ден пети, 16:06 ч._
	Пул разучаваше бележника, когато Наш влезе в стаята за наблюдение, затвори вратата зад себе си и зашепна:
	— Който и да дърпа конците на твоя шеф, обработва и моя. По всички правила би трябвало да съм отстранен от служба. Медиите въртят онзи проклет клип с мен и Бишъп денонощно. Дори аз се мразя. Но началството ми каза същото, каквото Хърлес разпореди на теб — докато кметът не се намери и ситуацията не бъде поставена под контрол, трябва да съм на линия.
	— Какво става с Бишъп и Портър?
	— Всеки, който носи значка, ги издирва — и федералните, и полицията. Летища, автобуси, влакове… всичко е под тотална блокада. Знае се, че У4М е похитил поредна жертва, този път мъж, обаче според капитана са съобщили, че самоличността е неустановена, но се предполага, че е жив. Нареди ми да не обсъждам положението с никого, освен с теб — нито с Клозовски, нито с Клеър… с никого. Което е пълна глупост, понеже нищо не крия от тях. — Той вдигна един хвърчащ лист, който държеше в ръка. — Взех адреса на „Пицата на Кармин“. Мисля, че трябва да се разходим дотам. Нямам му доверие на тоя Уорник. Може и да е прав, но…
	Пул не вдигна очи от бележника.
	— Отивам в Чарлстън.
	— Сега ли? Имаме ли време?
	— Следваме уликите, но не постигаме нищо. Само затъваме още по-надълбоко. Искам да изпреваря събитията. Трябва да установим контрол. Самият ти го каза в джипа: всичко сочи към Чарлстън. Мисля, че ако разберем какво се е случило там, ще знаем кой избива тези хора и защо. — Той потупа с пръст върху едно име от бележника. — И освен всичко — и това.
	Наш погледна:
	— Невестулката?
	— Прякорът на хлапето, което е стреляло по Портър. Съгласно тези записки и неговото име се появява в дневниците.
	— Мислех, че не вярваш на дневниците?
	Наш обходи с поглед стаята, след това погледна през еднопосочното стъкло към стаята за разпити, в която бе видял Портър за последно. Една мисъл го осени.
	— Портър е взел дневниците — произнесе тихо. — Ако е платил на Ъпчърч да ги фалшифицира, щеше да ги остави тук, за да ги прочетем.
	— Може би просто не е искал водата да ги съсипе. А може да ги е скрил някъде — възрази Пул, но знаеше, че не звучи убедително.
	— Взел ги е, понеже не е приключил с четенето — продължи Наш. — Той не знае какво съдържат, също като нас.
	— Не искам да почвам с догадките и предположенията. — Пул вдигна телефона си. — Имам копия тук. И аз ще ги прочета. Може би ще ми помогне да разбера какво става в главата му.
	— Или в главата на Бишъп.
	Пул погледна отново бележника.
	— Истински или фалшиви, тези дневници са пътечка от трохи, следвана от един от тези мъже, или и от двамата. Нещо от миналото им излиза на бял свят отново. Всичко, което сме научили досега, сочи към Чарлстън. Трябва да разберем какво се е случило там. Това е липсващото парче от нашия пъзел. Разберем ли това, взимаме преднина, разкриваме убийствата и откриваме кмета.
	Наш хвърли поглед през малкото прозорче на вратата, което гледаше към коридора, и продължи още по-тихо:
	— Няма да ни пуснат да заминем. Имат нужда от нас тук.
	— Ето затова няма да им казваме нищо.


>	55.

#	Дневникът

C>
	Не си спомням кога съм се върнал в стаята си, но се събудих върху собствения си дюшек. Слънцето огряваше лицето ми. Чух как Невестулката и Хлапето си играят на нещо в стаята си, но от всички останали нямаше и следа, включително и от Пол. Вратите на стаите на момичетата бяха отворени. И те не се виждаха никъде.
	Открих Винсънт в хамбара. Капакът на камиона беше вдигнат. Навсякъде се въргаляха части. Когато му подадох парите, той ги тикна в джоба си, без да ги погледне.
	— Как се предполага да отидем до магазина, за да купим каквото и да било? — Той посочи разпръснатите по земята чаркове с кръстатата отвертка, която стискаше. — Свещи, бутални пръстени, въздушен филтър, ремъци, кабели… колкото повече ровя, толкова повече неща изкачат и толкова по-зле става положението. Поне гумите не са напълно прецакани. Като че ли просто ще трябва да ги напомпаме, но и за това ще ни трябва помпа или компресор.
	Главата му отново се завря под капака и не чух последните му думи.
	— Трябва да скрием всичко това. Ами ако госпожица Финики го види? Ще разбере какво сме намислили.
	Без да ме поглежда, Винс махна с ръка.
	— Финиш никога не идва тук. Предпочита да кисне в къщата. Нито пък онези двамата детективи. Не че съм ги виждал, де. Те само… ах, момицата ти!
	Той скочи на земята и погледна пръста си. Кървеше. Пъхна го в устата си. Ръката му бе изцапана с грес и машинно масло, но това, изглежда, не го притесняваше ни най-малко.
	— Шибан боклук!
	Видях парцал, метнат върху една от старите пейки, и му го подадох. Винс го омота върху показалеца си. Не изглеждаше като да има нужда от шевове, но въпреки това сигурно болеше адски. Той приседна на предната броня. Старият метал простена под тежестта му.
	— Та как ще осигурим частите?
	Нямах никаква идея.
	— Можеш ли да съставиш списък? Може би момичетата, когато излизат, ще успеят…
	— Не ни оставят и за минутка сами — прекъсна ме Винсънт. — Финики води със себе си момичетата на пазар, когато трябва да купува зеленчуци и дрехи, но ги държи под око. Дори да успеем да измислили начин как някоя от тях да се измъкне незабелязано и да стигне до магазина за авточасти, никога няма да съумеят да домъкнат всичко тук, без тя да ги види. Трябват ни прекалено много неща. И то не от вида, който може да скриеш в дамската си чантичка.
	Ако баща ми беше тук, щеше да ми каже да реша задачата. Винаги повтаряше, че всеки проблем има поне три различни възможни решения, и дори да си мислиш, че си открил идейното, са длъжен да отделиш време, за да обмислиш и другите две, та да прецениш плюсовете и минусите им. Понякога най-лесното или най-очевидното не са най-добрите, а понякога най-доброто не е нито лесно, нито очевидно.
	— Ще реша задачата.
	— Какво!?
	Не бях осъзнал, че съм изрекъл последното на глас.
	— Казах, че ще намеря начин.
	— Ти си шибана откачалка — промърмори Винсънт сетне се изправи и се зае отново с двигателя.
	— Открил си инструменти — казах аз, за да сменя темата. На земята до краката му лежаха няколко отвертки и два гаечни ключа.
	— Под мивката в кухнята — отвърна той, без да вдига поглед. — Ще са ми нужни и други, но не е зле за начало.
	Въпреки че след това не говорихме много, останах с Винсънт в хамбара почти целия ден, подавах му инструменти и му помагах, с каквото мога. Беше ми добре дошло, за да се поразсея малко.
	Госпожица Финики се върна с момичетата около шест вечерта. Всички изскочиха почти едновременно от нейната тойота „Камри“, носеха торби за пазаруване. Либи беше облечена в жълта рокля, а на краката й имаше бели гуменки. Косата и бе вързана на конска опашка. Не видя, че я наблюдавам отдалеч.
	Когато се върнах в стаята си, открих на леглото си чифт нови черни мокасини, черни панталони и светлосиня риза с копчета на яката. Върху купчината дрехи имаше бележка, написана с почерка на госпожица Финики. Гласеше: „След вечеря вземи душ и се преоблечи. Постарай се да изглеждаш представително. Бъди готов за тръгване към осем часа“.
	Пол бе на леглото си, но не продума. Вместо това дълго разглежда дрехите, преди да ми обърне гръб и да се взре в стената.
C$


>	56.
>	Клеър

	_Ден пети, 16:58 ч._
	Очите на Клеър се отвориха рязко. Наоколо цареше пълен мрак. Първата й мисъл беше за Емъри Конърс, прикована към носилката в дъното на асансьорната шахта.
	Втората й мисъл беше за У4М, затова бързо вдигна ръце към главата си, провери двете си уши (бяха по местата си) и разтърка и двете си очи (и те все още бяха там). Беше на пода, а гърбът й бе опрян в стената. Дори през запушения си нос успя да подуши миризмата на мухъл, плесен и разложение.
	Не беше с белезници.
	Не беше ранена.
	Нямаше носилка.
	Клеър изкрещя и независимо че гърлото я болеше, се насили да изкара от себе си най-гръмкия, най-ужасяващия и най-смразяващ вик, на който бе способна. Гняв, страх и безизходица се сляха в примитивен рев. Гласът й рикошира в невидимите стени, в тавана над главата й и във влажния под отдолу. Когато най-сетне спря да вика, чу как ехтежите полека-лека заглъхват.
	Всичко потъна в пълна тишина. Долавяше се единствено звукът от дишането й.
	Пръстите й опипаха врата и намериха чувствителното място, където се бе забила спринцовката. Някой беше почистил раничката усърдно и бе залепил с лейкопласт малко памуче над нея. Тя го откъсна и го захвърли.
	Пистолетът й го нямаше, но кобурът все още бе на колана й.
	Когато се насили да се изправи, главата й разлюля, все едно бе пълна с вода, която се бълникаше насам-натам. Наченки на епично главоболие се надигаха зад очите й, в основата на носа. Тя се застави да вдиша застоялия въздух.
	— Ехо?
	Тишина.
	Докато Клеър пристъпваше бавно и внимателно покрай стената, мислите й се върнаха при Емъри. Момичето бе разказало как бе вършило абсолютно същите неща, когато се бе събудило в мрака. Беше обиколила няколко пъти мястото, превърнало се в неин затвор, преди да осъзнае, че няма врата.
	Клеър обаче откри вход, след като бе изминала едва два-три метра.
	Метална врата с метална каса. Топчето на бравата се въртеше и щракаше. Ключалката — не. Вратата не помръдна дори когато Клеър удари с рамо с всичка сила.
	Удря с юмрук около минута, понеже й се стори добра идея, но знаеше, че никой няма да й отвори.
	Отново прекара пръсти по стената. Не бетон, не тухли, а камъни — грапави, подредени и циментирани заедно.
	Клеър се пресегна нагоре. Нищо. Присви колене и подскочи — отново нищо. Знаеше, че има таван — ехото й бе подсказало. Беше в добра форма и знаеше колко високо може да подскочи — следователно таванът беше на поне три метра, ако не и повече.
	Подът беше от влажен бетон. Мръсен.
	Избърса пръсти в дънките си.
	Бе живяла достатъчно дълго в Чикаго, за да познава приземията, но това мазе не й приличаше на част от жилищна сграда. Не можеше да определи какво точно й подсказваше подобна мисъл. Който и да я беше дрогирал, го беше сторил на болничното стълбище. Теоретично би могъл да я довлече до мазето на болницата, без никой да го види, но тя бе слизала там няколко пъти и там усещането беше различно. Помещението беше по-старо може би…
	Можеше ли да са я извели извън болницата?
	Погледна китката си, за да види колко време е била в безсъзнание, но в пълната тъмнина не успя да различи дори формата на часовника си, камо ли положението на стрелките.
	Клозовски щеше да я търси. Стоут също. Дори Барингтън едва ли щеше да издържи прекалено дълго, без да се опита да я открие, за да почне да мрънка за нещо. Охраната, нейните полицаи, Сътър, все някой…
	След това се замисли за изчезналите полицаи — Хенрикс и Чайлдс. Никой не се бе заел сериозно с издирването им.
	Тя трябваше да се заеме. Кой друг да го стори!?
	Прекалено много суматоха. Всеки се притесняваше за себе си. На никого нямаше да му хрумне да ги потърси.
	Клеър потрепери и обви ръце около тялото си. Знаеше, че има температура, което пък значеше, че влагата и мухълът наоколо изобщо няма да са от помощ. Съжали, че не е взела хапче. Аспирин или ибупрофен.
	_Не взе никакво лекарство. Нали? И сега ще си умреш тук. Където и да е това „тук“._
	Клеър изкрещя отново. Не защото искаше — защото имаше нужда.
	И тогава чу гръмко изщракване.
	Над нея флуоресцентните лампи блеснаха. Когато очите й привикнаха със светлината, осъзна, че металната врата има прозорче с армирано стъкло, от онези с метална мрежичка вътре, каквито се монтират от съображения за сигурност. И които не могат да бъдат счупени лесно.
	От другата страна на стъклото някой я наблюдаваше с леко килната на една страна глава.
	Клеър замръзна.
	— Сам?


>	57.
>	Наш

	_Ден пети, 17:03 ч._
	„Пицата на Кармин“ заемаше целия долен етаж на стара триетажна сграда на Западна Двайсет и шеста улица в онази част на града, която бе известна като Литъл Вилидж. Наш с огромни усилия вкара шевито на едно свободно местенце за паркиране откъм северната част на улицата. Седеше в колата, слушаше как моторът кашля и се дави и наблюдаваше червено-зелено-бялата витрина. През вратата от време на време излизаха служители с топлоизолирани чанти за пици. Някои продължаваха пеша по улицата, други се запътваха към паркираните две сгради по-нататък автомобили. Докато Наш изчакваше, мъж на около шейсет задържа вратата отворена пред един от служителите, след което влезе вътре. Излезе пет минути по-късно с кутия пица в ръка. След секунда момиче с пухкаво розово палто, шал, шапка и ръкавици се провря през същата врата, излезе след малко с две кутии и чанта и се затича към работещата на празен ход кола, шофирана от жена, която по всяка вероятност бе майка й.
	Нищо не подсказваше, че зад тази фасада се крие агенция за компаньонки. Наш огладня. Стомахът му бе започнал да ръмжи преди около пет минути. В доклада, който бе получил от нравствения отдел, се казваше, че бизнесът с компаньонки се върти от това място вече почти цяло десетилетие. Освен това пишеше, че „Пицата на Кармин“ има рейтинг четири звезди и половина в популярния Yelp.
	Не че да поддържаш законен бизнес като прикритие за сенчестите си дейности, беше нещо ново. Само че Наш бе силно озадачен от местоположението на „Пицата на Кармин“ — беше на по-малко от една пресечка от затвора на окръг Кук. Институция, разпростряла се върху почти половин квадратен километър, приютила 6500 затворници, 3900 пазители на реда и 7000 цивилни служители. От мястото, на което бе паркирал, се виждаше ъгълът на огромната сграда. Не можеше да не се чуди колко от пиците на Кармин отиват в ръцете на чикагските полицаи всеки ден. Можеше да се обзаложи, че имат някакво тайно ръкостискане или намигване, понеже нямаше как подобен пазар за плът да не бъде разкрит толкова дълго. Отдел „Нравствени престъпления“ например знаеше всичко. От затвора също би трябвало да знаят. Само че никой не даваше пет пари. Сигурно пиците бяха дяволски вкусни.
	Наш угаси двигателя, изхлузи се от колата и устремно пресече улицата. Подхлъзна се на един заледен участък в края на тротоара, успя да запази равновесие и отвори вратата на „Пицата на Кармин“.
	Ароматът вътре беше божествен.
	Момче на около шестнайсет с фирмена фланелка с логото на „Пицата на Кармин“ лекьосана със сос, го изгледа иззад тезгяха:
	— Парче или цяла?
	Кухнята бе разположена зад тезгяха — открита, напълно видима. Поне половин дузина пещи работеха с пълна пара, наоколо се суетяха петима — бъркаха соса, миеха чинии, месеха тесто… Господи, колко беше гладен! Опита се да не гледа натам.
	— Може ли да говоря с управителя ви?
	Хлапето подбели очи и извика през рамо:
	— Ади, още едно ченге се домъкна!
	— „Още едно ченге“? Много ли ченгета идват?
	Хлапето не отговори, а се запъти към кухнята, без да промълви и думичка.
	Миг по-късно от вратата до мивката излезе жена на около петдесет, облечена в бял пуловер и черен клин. Сигурно тежеше към сто и четиресет килограма. Наш с интерес наблюдаваше как жената се обръща настрани, за да се промуши между масите и фурните и да стигне най-накрая до тезгяха. Изгледа го от глава до пети и се подсмихна:
	— Какво?
	— Не съм дошъл за пица — поясни Наш.
	— Глупости! Дори ченгетата, които ни доят, плюскат пица. Идвай насам.
	Тя се врътна кръгом и се запровира обратно.
	Наш я последва.
	Заведе го в тесен офис, препълнен с кашони, и му нареди да затвори вратата. Той се подчини. Тя се тръсна в един въртящ се стол зад бюрото и се облегна назад.
	— Казах на оня Уорник всичко, което знам. Той ме предупреди, че и вие ще дойдете въпреки всичко. Каза, че дори може да домъкнете и федералните, за да се опитате да ме сплашите. Пълна загуба на време, мен ако питате, но тъй и тъй сте дошли, изпейте си урока. Само гледайте да сме приключили, преди да стане време за вечеря, че тогава е пълна лудница.
	— Не ми изглеждате много притеснена.
	Тя изпуфтя.
	— Че какво може да ми направите? Нищо нередно не се случва тук. Аз съм сватовница, това е всичко. Какво правят онези пълнолетни хора в свободното си време, си е тяхна работа, не моя. Била съм в съда повече пъти, отколкото мога да преброя, и обвиненията никога не издържат. — Тя се наведе напред и понижи глас: — Честно, ако знаехте какви имена имам в списъка с клиентите си, щяхте да разберете, че няма грам шанс да ме вкарате в неприятности. Имам копия от този списък при приятели из цялата страна. Ако нещо ми се случи, разни неща на секундата тръгват да изтичат из медиите. Ще видите как акаунтът ми в Инстаграм вече няма да публикува пухкави котенца, а снимки на политици, облечени като Малката Русалка в садо-мазо вариант. Мога да ви гръмна по средата на Двайсет и шеста улица, ако поискам, и никой няма да ме бутне и с пръст. Та, да си дойдем на думата, че минава пет часът. Какво искате от мен?
	Отпред имаше още един стол. Наш разчисти седалката от натрупаните разпечатани пликове с писма, сложи ги на бюрото и се настани удобно.
	Жената се намръщи.
	— Това не ми прилича на бързо приключване.
	— Никак даже.
	Тя въздъхна:
	— Вижте, казах и на Уорник — изпратих Латрис. Руса коса, сини очи, двайсет и две годишна, без възражения относно малките странности на господин кмета. Била е с него два пъти, знаеше какво е. С мен е вече три години, затова й разказах какво би могла да очаква, ако той се опита да предприеме нещо неочаквано. Тези мъже често еволюират — или деволюират, в зависимост от гледната точка. Като млада съм се нагледала на какво ли не — кметът не е някаква изненада или аномалия, просто поредната подточка в списъка с говна, какъвто представлява съвременният мъж. Тя отиде подготвена, също като останалите ми момичета. Пристигнала на мястото плюс-минус три минути от часа, в който се очаква, и си тръгнала трийсет и осем минути по-рано. Никаква изненада — поне не и от моя страна. Не позволявам да се случват изненади. Онова момиче с кестенявата коса не е от моите. Нямам представа кое е.
	— Пазите ли някаква документация?
	— Ама вие наистина ли мислите, че щях да ви я покажа — дори да имах?
	Наш сви рамене.
	Тя кимна към очукания лаптоп на бюрото:
	— Не мога да ви ги покажа, даже и да искам. Компютърът ми лепна някакъв вирус. Всичките ми файлове са прецакани. Чакам компютърджията да дойде и да ми го оправи.
	Наш отвори снимките на двете жени, които бяха открили в компютъра на Ъпчърч, и плъзна телефона си по бюрото.
	— Тези двете познати ли са ви?
	Отначало изобщо не ги погледна. Взираше се в него, сякаш се състезаваха кой ще мигне или ще сведе очи пръв. Когато все пак им хвърли един поглед, само поклати глава:
	— Не, не са от моите.
	Наш й показа фотография на Сам Портър:
	— А този човек?
	Жената замълча. Отначало Наш си помисли, че го е разпознала, но след това осъзна, че е виждала толкова много мъжки лица през годините, че й бе необходимо малко повечко време, преди да прерови картотеката в мозъка си.
	— Не е от клиентите ни — каза тя най-накрая, облягайки се отново назад.
	Наш първоначално почувства прилив на облекчение, но после до съзнанието му стигна фактът, че дълбоко в себе си наистина бе мислил, че тя ще разпознае Сам. Това го разтревожи, понеже въпросната мисъл бе родена от детектива, скрит в подсъзнанието му. Някои хора наричаха този детектив „шесто чувство“, други — „интуиция“. Някога Портър му бе казал, че си струва да се вслушва в този глас. Според него подсъзнанието имало начин да подреди парченцата от пъзела малко по-бързо от съзнанието и щом веднъж се научиш да се доверяваш на този глас, да го слушаш, ставаш по-добър детектив. Наш тогава му бе отвърнал, че трябва да спре да слуша гласовете в главата си. Може би сега бе моментът да последва собствения си съвет.
	Той смени темата:
	— Кога компютърът ви прихвана този вирус?
	— Преди около седмица. Все едно изведнъж го удари старческата сенилност и почна да забравя разни неща. Всички дати се разбъркаха, ето това е най-лошото — всеки файл, който погледнах, дори в самите файлове, като екселски таблици и уърдовски документи например, всяка дата бе сменена с някаква произволна. Не знам как е станало! Не съм от онези, дето цъкат, без да гледат, върху разни линкове в писма или по уебстраници. Моят компютърджия каза, че дори не е възможно с работещия тук софтуер. Определено е шибан малоумник.
	— Имам човек, който би могъл да го оправи. Искате ли да го питам ще се заеме ли?
	Тя се засмя за пръв път, откакто бе дошъл:
	— Това е най-забавното шибано нещо, което съм чувала за цяла седмица! — Ухили се. — Ама разбира се, господин Ченге! Вземете лаптопа ми и го направете да е като новичък, само не поглеждайте нищо вътре, нали мога да ви се доверя? Я върви се шибай! — Столът изскърца под тежестта й. — Мисля, че приключихме тук.
	— Още нещо. — Наш прегледа снимките в телефона си и намери онази, която търсеше. Беше гърбът на един от полароидните кадри, открити в апартамента на кмета в хотел „Лангам“. Той увеличи изображението, за да може написаният на ръка текст — 203. БЖ15 3х. ЛМ — да се вижда по-добре и плъзна телефона към нея.
	— Това говори ли ви нещо?
	Тя отново се наведе напред и извъртя телефона така, че да може да прочете думите. Отначало не каза нищо. Не се и налагаше. Лицето й пребледня мъртвешки и ченето й увисна за части от секундата, преди тя да възвърне самообладание и да бутне телефона към него.
	— Нямам представа.
	— Не му е времето сега тепърва да почвате с лъжите.
	— Говорете с Уорник. Не искам да се забърквам.
	— Уорник знае какво значи това?
	— Трябва да си вървите.
	Тя се изправи, отиде до вратата и посегна към дръжката.
	— Свързано ли е с Чарлстън?
	Това я накара да замълчи за кратко.
	— Чарлстън? Не… не съм сигурна какво… просто говорете с Уорник.
	— А с „Гийон“?
	Тя бързо поклати глава, развълнувана, опитваща се да си събере мислите.
	Някой почука на вратата и Ади отвори. Отвън стоеше момиче на около деветнайсет години, облечено в елегантна сива рокля, с обувки на токчета. Намръщи се, когато видя Наш:
	— Извинявай, не разбрах, че не си сама. Трябва ми превоз.
	Ади се намръщи:
	— Майкъл ще те закара. Освен ако детектив Наш не си предложи услугите. Той тъкмо си тръгваше.
	При споменаването на думата „детектив“ очите на момичето се разшириха.
	Наш се изправи.
	— Мога да ви закарам до някое убежище за малтретирани жени.
	— Можете и просто да си тръгнете — каза Ади, отваряйки вратата по-широко.
	Наш се усмихна на момичето, като се опитваше да изглежда успокояващо, и почувства как кихавицата гъделичка вътрешността на носа му. Момичето направи крачка назад. Той мина покрай двете и излезе от офиса.
	Зад гърба му жената извика:
	— Това не е нищо ново, детектив. Абсолютно нищо ново. Всичко това се случва още от мига, в който Ева казала на Адам: „Ако искаш да направя това, по-добре ме черпи една ябълка“. Единственото, което върша, е да се грижа нещата да са безопасни и добре организирани. Трябва да ми бъдете благодарен. По-добре е тези момичета да работят за мен, отколкото да търчат като въртоглави по улиците навън, сам-самички. И двамата знаем как свършва тази история.
	Наш знаеше.
	Взе две парчета пица, току-що извадена от фурната, и си тръгна. Не защото искаше, а защото това не беше неговата битка. Поне не и днес.


>	58.

#	Дневникът

C>
	Бях свикнал детективите да ме возят из града. Откарваха ме и ме прибираха обратно за сеансите ми с д-р Огълсби два пъти седмично. А и бях виждал да карат другите повече пъти, отколкото можех да преброя. Знаех, че е странно детективи от полицията да извършват подобни дейности, но никога не съм питал защо го правят. Всички имат мотиви за действията си и аз бях сигурен, че и техните ще излязат на бял свят не след дълго.
	Повечето пъти всеки от нас имаше определена роля в колата — Уелдърман зад волана, Стокс на седалката до него, който прави всичко по силите си да усмърди цялото возило със застоялия цигарен дим, полепнал по дрехите му, и аз отзад, наблюдавам тиловете им и се чудя дали предпазният ми колан ще издържи, ако се пресегна и забуча шило за лед във врата на Уелдърман и той загуби контрол. За протокола — не разполагах с шило за лед. Дори не знаех откъде бих могъл да се сдобия с такова нещо. Само че подобни дреболии не са в състояние да накарат едно момче да спре да фантазира.
	Обикновено не разменяхме нито дума, но днешният ден продължаваше да доказва, че е всичко друго, но не и обикновен.
	Уелдърман ме попита:
	— Баща ти при пожара ли умря, Ансън?
	— Да — отвърнах аз, може би малко прибързано.
	Очите на Уелдърман оставаха приковани към пътя.
	— От трите трупа, открити в старата ти къща, два са били идентифицирани като хора, работещи за човек на име Артър Талбът. Това име говори ли ти нещо?
	Бях видял вановете пред дома ни — онези с надписи „Талбът Ентърпрайсис“ отстрани, — но не мислех да им казвам за това. Не отговорих.
	— Това значи, че само едно от телата е останало неразпознато. Обаче има проблем. Намерихме дрехи в старата ви къща. Не беше останало кой знае колко от тях, да знаеш. Огънят си го е бивало — унищожено е почти всичко, но един чифт панталони се е запазил доста добре. Всекидневни панталони с вътрешен шев осемдесет и шест сантиметра. Открити в останките от скрина в стаята на родителите ти, затова лесно можем да предположим, че са принадлежали на баща ти — кой иначе би си държал панталоните в неговия скрин, нали така? Осемдесет и шест сантиметра вътрешен шев би означавало, че човекът, който ги носи, би трябвало да е между метър и осемдесет и метър и осемдесет и пет може би дори метър и осемдесет и осем. С други думи, доста висок човек. Баща ти „доста висок човек“ ли беше, Ансън?
	Отново не казах нищо. Наблюдавах през прозореца как тесните пътища изтъняват зад нас и отстъпват място на широките платна на магистралата. Това не беше обичайният ни маршрут Не отивахме към Терапевтичния център в Камдън. Отивахме към Чарлстън.
	— Според нас е бил, понеже седалката на колата му беше дръпната почти в най-задна позиция. — Той побарабани с пръсти по кормилото. — Въпреки това обаче третият труп, който намерихме в къщата ви, беше висок само метър и седемдесет и пет. Заради огъня от панталоните му не беше останало почти нищо, но знаеш ли какво разбрахме със сигурност? Че вътрешният му шев сто процента не е бил осемдесет и шест сантиметра. Ако човек с такъв ръст се опита да обуе панталони с вътрешен шев осемдесет и шест сантиметра, ще му се наложи да ги подвие отдолу. Съмнително е да е направил така. Смятаме, че и двамата ти родители са оцелели след пожара, не само майка ти. Какво мислиш по този въпрос?
	— Иска ми се баща ми да е жив, но това е невъзможно. Без значение колко силно го желая.
	Уелдърман погледна към колегата си.
	— Хей, знаеш ли какво не схващам?
	Стокс се прокашля.
	— Какво?
	— Ако родителите на това момче са живи, как, по дяволите, ще го оставят да се забърка в нощ като тази и няма да направят нищо по въпроса? Можеш ли да си представиш да стоиш отстрани, да не си мърдаш пръста и просто да наблюдаваш как нещо подобно се случва на сина ти? На единствения ти син?
	Стокс сви рамене. Кълна се, че видях как при това негово движение иззад рамото му изскочи кълбо цигарен дим.
	— Ако са живи, в момента си гледат кефа с всички пари, които са отмъкнали от съседите… Може би ги е грижа повече за парите, отколкото за него?
	— Мда, възможно е.
	Знаех, че просто се опитват да ме изкарат от нерви, за да кажа нещо, което при нормални обстоятелства не бих казал, но не мислех да им се оставя. Баща ми ме бе научил на всички малки номерца и как да внимавам за тях. Тези мъже не бяха добри ченгета, дори не бяха и лоши ченгета — бяха корумпирани ченгета. Реших да им подхвърля малко материал за размисъл.
	— Баща ми е много търпелив човек. Ако все още е жив, щеше да изчака, докато научи всичко, което му е необходимо, от вас двамата. Да ви наблюдава. Може би дори да ви преследва — може дори и в този момент да ни следи. След това, когато научи каквото му трябва и от вас вече няма никаква полза, би намерил някое хубаво, тихо местенце в къщата ви, в апартамента ви или където там спите през нощта, би се притаил в сенките, докато положите глава върху възглавницата. Даже няма да го усетите, че е там, докато в полудрямката си не почувствате нещо топло да се увива около врата ви. След това ще се събудите и ще осъзнаете, че това нещо всъщност са собствените ви черва, а тялото ви е разпрано от гърлото чак до чатала. Тогава баща ми ще се усмихне и ще ви каже: „Трябваше да се отнасяте по-добре с това момче“. За жалост той не е между живите, затова че предполагам, че нямате причини за тревога. — Замълчах за момент и добавих: — Не бих могъл дори да си представя какво би направила майка ми. Тя не е толкова търпелива като баща ми.
	Уелдърман ми хвърли поглед в огледалото за обратно виждане, но не каза нищо. Нито пък Стокс. Вниманието и на двамата се прехвърли обратно към пътя.
	Водех си мислени бележки за всеки пътен знак, изход и завой, затова бях благодарен за тишината — така можех да се съсредоточа по-лесно. След като слязохме от магистралата, Уелдърман отби на паркинга на някакъв западнал мотел, боядисан в жълто, с яркозелен корниз. Паркира близо до бял ван с плъзгащи се врати, от който слезе човек, облечен в тъмносин тренчкот.
C$


>	59.
>	Клеър

	_Ден пети, 17:03 ч._
	Не беше Сам.
	Не можеше да е Сам.
	Във всеки случай не можеше да е сигурна.
	Върху лицето от другата страна на прозорчето беше нахлузена черна скиорска маска, а под нея човекът носеше слънчеви очила, за да скрие и очите си. За миг Клеър се почувства благодарна за това. Щеше да й дойде много, ако беше успяла да разпознае очите.
	Не беше Сам. Понеже Сам не би направил това.
	Не се чувстваше добре.
	Тресеше я. Мислите й бяха отнесени.
	Лицето от другата страна се килна в другата посока, демонстрирайки десния си профил.
	Клеър не виждаше устата му. Маската нямаше прорез за уста.
	Гладка.
	Празна.
	Пуста.
	Каза си, че не може да е сигурна дали изобщо е мъж. Изправи се на пръсти и се опита да го огледа по-добре — рамене, гръден кош, каквото и да било, — но лицето се наведе още по-напред, запречвайки и без това ограниченото й зрително пространство.
	— Какво искаш от мен, шибана откачалко!?
	Лицето се наклони отново. Почти можеше да почувства усмивката под маската. Кафяви зъби, смрадлив дъх — това очакваше да срещне, ако непознатият пред нея решеше да открие лицето си, сигурна беше в това. Може би щеше да е озъбен като ръмжащо куче, без нищо човешко в себе си.
	_Вземи се в ръце, Клеър. Това не просто е някакъв си там човек — това е слаб човек. Такъв, който трябваше да те дрогира и да те заключи, защото…_
	Защото… защо?
	Имаше причина. Трябваше да има причина. Дали по случайност не се бе приближила твърде много до разгадаването на мистерията, без дори да осъзнава това?
	_Двама полицаи — изчезнали. Двама мъже — мъртви. Може би този тук не е изчаквал да се натъкнеш на нещо, а просто си следващата в списъка му._
	— Хайде, бъди мъж и отвори тая врата! — Тя отстъпи крачка. — Какво, нямаш достатъчно големи топки за такова нещо ли? Хайде, де! Дори ще преброя до три и ще ти дам преднина да избягаш… преди да изляза оттук и да те съдера от бой!
	Той продължаваше да я гледа безмълвно.
	Лъскави черни очи като на буболечка, скрити зад маска.
	Тя се пресегна към дръжката и я задърпа.
	— Болна съм. Не можеш да ме оставиш тук! Имам нужда от лекарства. Мамка му, дори вода нямам!
	Чу се силно изщракване. Светлините отново изгаснаха.
	Очертанията на вратата се размиха в мрака.
	И малкото прозорче.
	И човекът отвън.
	Всичко потъна в чернота.
	Клеър се наруга мислено, че не се сети да се огледа, докато още беше светло. Все още нямаше представа къде се намира. Не знаеше има ли в помещението нещо, което би могла да използва, за да се измъкне.
	Потрепери.
	Студът гъделичкаше плътта й, бъркаше под дрехите й и я галеше, като започваше от врата и смразяваше всеки сантиметър от тялото й. Все едно седеше във фризер — толкова бе студено.
	Нещата не можеха да станат по-лоши. Вероятно не можеха.
	След това чу писъка. Мъжки глас. Крясък от болка. Звучеше толкова ясно, все едно беше на не повече от метър и половина от нея в пълния мрак.


>	60.
>	Наш

	_Ден пети, 17:07 ч._
	Наш се повъртя няколко минути пред апартамента на Портър, преди да се реши да влезе. Когато дойдоха тук преди няколко дни с Клеър, бяха угрижени за Сам. Тревожеха се за своя приятел. Искаха да помогнат. А сега Наш действаше зад гърба му и се промъкваше като крадец. Откъдето и да го погледнеш, това си беше предателство, без значение колко се мъчеше да го замаскира.
	Вратата не беше запечатана с полицейска лента. Технически погледнато, престъпление не беше извършено, следователно нямаше нужда от лента. Въпреки това Наш изпита същото чувство, което го изпълваше, когато стоеше на местопрестъпление. Вътре в него вреше и кипеше, за добро или за лошо.
	Почука. Няколко пъти.
	Някъде у него тлееше надежда, че Сам ще отвори вратата, с усмивка ще го покани да влезе, може би ще му предложи бира и ще му обясни как бяха гледали на цялата тази работа от грешната страна. Никой не отвори вратата обаче, така че Наш започна да се чуди къде точно грешат.
	Бишъп или Сам.
	Сам или Бишъп.
	Двамата заедно.
	Съобщението от Клоз беше онова, което го стресна здравата. Преди този есемес късчетата доказателствен материал, които се натрупваха постепенно около Сам, му се струваха като димна завеса, пусната от Бишъп, някаква съшита с бели конци история, която се мъчи да отклони лъча на прожектора. След това, когато Наш беше на половината път към управлението, дойде съобщението:
C>
	Открих четири тегления в брой от разплащателната сметка на Сам, всяко за по две хиляди и петстотин, през септември миналата година. Намерих и съответстващи депозити по сметката на Бишъп — същите суми, в разстояние на двайсет и четири часа от тегленията на Сам. Всяка сума над три хиляди долара се докладва на данъчните съгласно Патриотичния акт*. Сам би трябвало да го знае, затова се е опитал действията да останат незабелязани.
	[* Uniting and Strengthening America by Providing Appropriate Tools Required to Intercept and Obstruct Terrorism Act of 2001 е федерален закон, приет през октомври 2001 година, чиято официална цел е да „възпира и наказва американските терористи в САЩ и по света, да улесни разследванията според закона и други“. Приет след атентатите от 11 септември 2001 г. — Бел.прев.]
C$
	Броени мигове след това последва второ съобщение:
C>
	Лицевото разпознаване даде резултат при две от снимките в компютъра на Ъпчърч — съвпадения с двете жертви, открити тази сутрин. Засега не мога да намеря начин да потвърдя дали това са Кристина Нивън и Теган Савала (не съм сигурен дали имената са истински) — няма съвпадения при социалните осигуровки или актовете за раждане. Продължавам да ровя…
	P.S.: Чувствам се отвратително. Ти?
C$
	— Аз ли? Направо съм свеж като краставичка. — Наш потърка възпаления си нос и се опита да звънне на Клоз за повече подробности, но беше веднага прехвърлен на гласова поща, също както и при Клеър. Проклетата болница беше черна дупка за мобилните мрежи. И не отсега.
	Той препрочиташе съобщенията отново и отново, докато стоеше в коридора пред апартамента на Сам, преди да се реши да измъкне ключовете от джоба си и да влезе.
	Въздухът в апартамента бе странно неподвижен, застоял като в гробница. Спомни си как бе дошъл тук на вечеря преди време. Сам и Хедър се постараха да го накарат да се чувства добре. „Мечките“ по телевизията губеха със седем точки преди втората четвъртина. Звукът на телевизора беше изключен. По радиото звучеше някакъв класически рок… „Хотел Калифорния“ на „Игълс“. Странно как музиката може да възвърне спомените.
	Сега музика нямаше.
	Светлината се процеждаше скъпернически през пуснатите щори. Из въздуха се носеха прашинки.
	— Сам, ако си тук… влизам.
	Знаеше, че го няма, но някак му се струваше правилно да каже точно това. Ако не беше съобщението на Клоз, щеше да се обърне и да си тръгне.
	Огледа помещението внимателно. Не беше сигурен откъде да започне — дори не знаеше какво точно търси. ФБР вече бяха обърнали мястото с главата надолу — книгите на Сам и Хедър бяха струпани пред шкафовете, вместо да са на лавиците, всяка страница бе прелистена, не бяха открили нищо. Половината кухненски шкафове бяха затворени. Наш отиде до хладилника. Вътре имаше само развалено прясно мляко, изсъхнал хляб и слузести резени месо за сандвичи. Камерата съдържаше единствено лед. На кухненския плот се търкаляше топка смачкано алуминиево фолио с надпис „Телешка кайма“. Знаеше, че Сам крие пари тук, но това бе преди да замине за Ню Орлиънс. Където взе дневниците от…
	Наш се върна във всекидневната. Не го забеляза първия път, когато мина оттук, а трябваше. Коженото кресло на Сам, любимото му, което той бе обърнал на една страна, за да извади дневника, скрит под залепения с велкро плат. Все още беше на една страна, когато двамата с Клеър бяха идвали преди два дни. А сега беше изправено.
	Сам се бе връщал тук, след като бе избягал от управлението.
	Наш пъхна ръка под стола, натисна подпората за ръце и така успя да преобърне тежкото кресло. Платът бе опънат и закрепен. Не както бе оставен.
	Той хвана едното ъгълче и дръпна велкрото. Включи фенерчето на телефона си и надникна в открилата се кухина. За шперплата и металната рамка с монтажно тиксо, почти невъзможно за достигане, бе залепено някакъв бял найлонов пакет. Наш протегна ръка, с връхчетата на пръстите си успя да хване края на пакета, издърпа го и седна на пода пред креслото.
	Бяла, превързана с черна лентичка торбичка за отпадъци, в която имаше нещо квадратно.
	_Не дневникът._
	_Нещо по-голямо._
	Наш разкъса тиксото по краищата, развърза лентичката и разгъна найлона, преди да осъзнае, че не носи ръкавици. Извади чифт от джоба си и ги надяна, след което изтърси на земята съдържанието на торбичката.
	И кихна.
	Не от настинката, грипа или каквото беше там, а от облака прахоляк, който го блъсна право в лицето, когато четирите парчета гипсокартон паднаха на пода. Върху първите три бяха изписани стихове, а върху четвъртото — само едно изречение:

C>
	Не можеш да играеш ролята господ, без да опознаеш дявола.
C$


>	61.

#	Дневникът

C>
	Уелдърман и Стокс излязоха от колата и се заприказваха с мъжа в тъмносиния тренчкот. След няколко минути Уелдърман отвори моята врата:
	— Насам, Ансън.
	Изгледах ги и не помръднах от седалката. Може и да не харесвах колата на Уелдърман, но бях достатъчно умен, за да предположа, че онова, което щеше да се случи, ако последвах тези тримата, нямаше да е никак приятно. Нямаше да ме убият това беше сигурно — ако искаха, щяха да ме очистят още във фермата. Но начинът, по които Стокс се бе втренчил в обувките си, и нервните погледи, които Уелдърман мяташе из паркинга, ми подсказаха, че има нещо друго, от което трябва да се боя. Изражението на Винсънт онази нощ, когато се завърна от подобна екскурзия, бе достатъчно, за да потвърди опасенията ми.
	Мъжът с тренчкота подаде някакъв ключ на Уелдърман, кимна към мотела и измърмори едва чуто „четиринайсет“ сетне влезе в белия си ван и затвори вратата. Не си тръгна. Продължи да седи вътре и да оглежда внимателно паркинга, хората, които пресичаха улицата, за да стигнат до близкото заведение за бързо хранене, стареца, който зареждаше комбито си на бензиностанцията недалеч. Знаех много добре какво значи да стоиш на пост. Бях влизал в тази роля много пъти заради майка ми и баща ми. Този човек определено стоеше на пост.
	Пожълтелите от никотина пръсти на Стокс се вмъкнаха в купето, уловиха ме за яката и ме изкараха навън. Престорих се, че краката ми се подкосяват и се строполих на земята.
	Уелдърман въздъхна и изигра цяло представление — повдигна сакото си точно колкото да видя кобура, закачен за колана му.
	— Да не би да ме караш да те застрелям, синко? Ако мислиш, че не бих го сторил, жестоко се лъжеш. Нямам никакъв проблем да пусна един куршум в теб и след това да прекося улицата и да си взема бургер, докато Стокс почиства бъркотията. Няма да си първият. Може да те поритаме малко: така направихме с Уейднър. Дори малката ти приятелка Либи се инатеше, та се наложи да добавя един-два белега към плетеницата, която украсяваше младото й тяло. — Той коленичи до мен и ме погледна в очите: — Искам да кажа, че има два варианта: или умираш, или тръгваш към онази стая доброволно. Няма трета опция. Ако решиш, че искаш да оцелееш след тази нощ, колкото по-скоро тръгнеш към онази стая, толкова по-бързо ще се прибереш у дома, ще се завиеш с юрганчето в собственото си легло и ще се опитваш да се убедиш, че това не се е случвало. Първият път е голям зор за всички, но с времето става по-лесно. Това поне мога да ти обещая.
	Изправи се и хвърли поглед към заведението за бързо хранене отсреща:
	— Гладен съм, така че решавай по-бързичко.
	Мъжът във вана ни наблюдаваше. Не изглеждаше загрижен — явно бе ставал свидетел на безброй подобни случки.
	Станах и отупах праха от панталоните си. Не можех да надвия двама мъже с пистолети, камо ли трима. Погледнах към мотела зад нас:
	— Стая четиринайсет?
	Уелдърман кимна:
	— Аха.
	Закрачих през паркинга. Стокс вървеше до мен, Уелдърман — зад нас.
	Стая четиринайсет беше на първия етаж, в далечния десен ъгъл. Лампата пред вратата светеше. Повечето стаи бяха тъмни. Когато стигнахме до входа, Уелдърман пъхна ключа в ключалката, завъртя го и бутна вратата.
	Имаше две легла, и двете покрити с топли завивки с флорални мотиви. До вратата вдясно имаше малка кръгла масичка. В задната част се виждаха барплот и мивка, а вляво — баня. От очуканата масичка точно срещу леглата монотонно дуднеше телевизор. Отначало не видях никого. След това се чу звукът от тоалетно казанче. От банята излезе мъж, който ни погледна и се извърна към мивката, за да си измие ръцете, без да обели и дума.
	Или Уелдърман, или Стокс — не можах да разбера кой — ме бутна навътре. Уелдърман каза:
	— Имаш петдесет минути.
	Вратата се затвори зад гърба ми. Мъжът се пресегна, взе една хавлия и започна да се подсушава. А аз просто си стоях там.
C$


>	62.
>	Наш

	_Ден пети, 17:12 ч._
	Ръкописен почерк, черно мастило, едри главни букви, надраскани по гипсокартона върху избелялата олющена боя. Наш не беше ги виждал преди, но знаеше точно къде са се намирали. Някой ги беше изрязал от стените на изоставената къща на №41. Същата къща, в която бе убит специален агент Дийнър. Ансън Бишъп се бе укривал отсреща.
	Пул бе възстановил текста по памет върху една от белите дъски в Щаба. Тогава бяха предположили, че Бишъп не иска текстовете да бъдат открити и затова е убил Дийнър. На разпита по-рано днес Бишъп бе заявил, че Портър е убил Дийнър, което означаваше, че той също така е изрязал и надписите… и ги е скрил тук?
	Дори и Сам да ги беше взел, защо му беше да ги крие в собствения си апартамент?
	Подхвърлени бяха. Трябваше да са подхвърлени.
	Но тогава защо Сам ще дава пари на Ъпчърч?
	Наш подреди четирите квадратни парчета на пода. Върху първото пишеше:
P>
	Не можех за Смъртта да спра,
	но тя се спря за мене,
	в каляска седнахме — до нас
	безсмъртието беше.*
	[* Емили Дикинсън, „Не можех за смъртта да спра…“, превод Леда Милева. — Бел.прев.]
P$
	Върху второто:
P>
	Кръговрата на живота и смъртта
	с вода и лед аз бих сравнил.
	Замръзне ли водата — става лед,
	ледът стопи ли се — създава се вода,
	умреш ли — значи пак ще се родиш,
	родиш ли се — обречен си на смърт
	Между водата и леда преграда няма,
	красив е и животът, и смъртта.*
	[* Стихотворение от Ханшан („студена планина“ — прозвище на китайски поет отшелник от династия Тан (VII-X век)), чието истинско име остава неизвестно и до днес. — Бел.прев.]
P$
	Третото беше по-кратко:
P>
	Да се завърнем у дома, да се върнем назад,
	без полза са стремежите ни пресметливи,
	наслада просмуква деня от начало до край.
	От синия океан на смъртта
	животворната сила като амброзия блика.
	Животът крие смърт; смъртта таи живот
	Тогава има ли място страхът къде е страхът?
	Птиците в небето пеят: няма смърт няма смърт!
	Ден и нощ приливът на безсмъртието се спуска тук, на земята.*
	[* „Дъхът на вечността“ от Шри Чинмой (1931–2007). — Бел.прев.]
P$
	Пул беше запомнил, че няколко думи бяха подчертани:
C>
	лед
	вода
	живот
	смърт
	дом
	страх
	смърт
C$
	Мислеха си, че са разгадали значението им: Ъпчърч беше поставил телата на жертвите си в лед, под вода, след като ги бе давил многократно в басейн за сензорна депривация, пълен със солена вода, в мазето си. От онова, което бяха успели да научат от оцелелите, той се бе опитвал да установи дали са видели нещо след смъртта си, след което ги е съживявал. Пул имаше усещането, че именно заради това думата „смърт“ бе подчертана два пъти. Всички подчертани думи пасваха на теорията им, с изключение на „дом“. Все още не бяха успели да разберат това.
	Само че нищо не обясняваше защо някой (Бишъп или Портър) би си губил времето, за да реже тези парчета текст от покритата с графити стена и да ги крие някъде. Особено веднага след като бе убил федерален агент и знаеше, че колегата му е отсреща на улицата.
	Имаше още нещо. Нещо, което пропускаха.
	Наш снима парчетата гипсокартон и изпрати фотото на Клеър, Клозовски и Пул с пояснението: „Намерих ги в апартамента на Сам.“ Знаеше, че ще попитат, и на този етап нямаше причина да крие нищо от тях. Те щяха да разберат.
	Гъделичкането се завърна в носа му. Той извърна глава настрани и кихна. Три пъти, едно след друго, като картечница. Когато приключи, се изправи и се огледа, търсейки салфетка. Ако Хедър все още бе жива, беше сигурен, че щеше да има по една кутия във всяка стая. Сам обаче постепенно бавно се завръщаше към ергенския си статус — никакви салфетки, дори стойката за кухненска хартия придържаше единствено празната картонена ролка.
	Но и най-заклетият ерген се запасява с тоалетна хартия, затова Наш тръгна през апартамента, като на път за тоалетната мина покрай спалнята и светна лампите.
	Не забеляза трупа веднага. Ако някой не си беше направил труда да го увие грижливо в найлон, преди да го метне във ваната, сигурно щеше да подуши миризмата на разложение от другата стая. Солта сигурно също бе изиграла роля за притъпяването на смрадта. Или пък може би всичко бе заради запушения му нос.


>	63.
>	Портър

	_Ден пети, 17:21 ч._
	Емъри бе удържала на думата си. Когато самолетът на „Талбът Ентърпрайсис“ се приземи на летището в Чарлстън, там вече го чакаше джип, удобно паркиран недалеч от частната писта. Спряха на не повече от петнайсет метра от него. Човек с гащеризон с надпис „Въздушни услуги «Талбът Ентърпрайсис»“ пресрещна Портър до последното стъпало на самолета и му подаде ключовете.
	— Резервоарът е пълен, има и предплатен мобилен, ако ви се наложи да се обадите на някого. Когато приключите, може да го изхвърлите, без да се притеснявате. — Подаде на Портър и визитка, също на „Талбът Ентърпрайсис“. — Номерът ми е на гърба. Ако се нуждаете от каквото и да било, звъннете ми. Имаме разпореждания да държим самолета тук в готовност само за вас. Пилотите ви ще останат на територията на летището. Обикновено ни трябват трийсетина минути, за да се подготвим за излитане, така че, ако сте пришпорван от времето, обадете ми се, за да намалим чакането до минимум.
	— Благодаря ви.
	Портър взе ключовете, пъхна визитката в джоба си и закрачи към джипа с преметната през рамото раница.
	Освен всички останали луксозни глезотии, които не си бе и представял, че съществуват, самолетът разполагаше и с няколко лаптопа и високоскоростна интернет връзка. Не му беше особено трудно да открие онова, което търсеше. Като се настани удобно на шофьорската седалка на джипа, разучи направленията, които си бе записал, след което запали двигателя и следвайки пътните знаци, потегли по I-26. Спря на паркинга на Терапевтичния център в Камдън след по-малко от половин час.
	Сградата беше бяла, едноетажна, с плосък покрив. Площта наоколо бе грижливо поддържана — дърветата бяха подкастрени, имаше нацъфтели пъстри цветя дори сега, през зимните месеци (не че зимата в Южна Каролина можеше да се сравнява с чикагската…). Беше напълно сигурен, че местните хора са виждали сняг този сезон само по телевизията. На паркинга имаше само няколко автомобила, което беше нормално, тъй като минаваше пет и повечето служители вероятно си бяха тръгнали.
	Зачуди се дали да не вземе раницата, но размисли и я сложи на пода пред седалката на шофьора. Ако дневниците му потрябваха, винаги можеше да се върне за тях. Също както в Ню Орлиънс, за да повярват хората, че е ченге, трябваше да изглежда подобаващо, а ченгетата не носят раници. Но пък носят пистолети и значки, ето защо остави кобура с пистолета да виси на колана му. По въпроса с липсващата значка не можеше да направи нищо. Емъри беше сътворила чудеса с дрехите, но трябваше да си признае, че това, което беше облякъл, беше далеч над възможностите на полицейската заплата. Погледна се в огледалото, за да се увери, че няма остатъци от храна по лицето, след което закрачи към входа на сградата.
	Когато бутна вратата и влезе вътре, се озова в просторно фоайе. Подът бе покрит с килим, а по стените, боядисани в бежово и бяло, висяха подбрани с вкус рисувани на ръка пейзажи. Жена, която изглеждаше така, сякаш току-що е навършила двайсет, вдигна поглед от компютъра върху бюрото си и се усмихна:
	— Мога ли да ви помогна с нещо?
	Портър й подаде една от полицейските си визитки.
	— Трябва да говоря с някого относно бивш ваш пациент. Бил е тук преди двайсетина години.
	— Двайсет години?
	Портър кимна.
	— Име на пациента?
	— Ансън Бишъп.
	Жената впи очи в него, след което взе телефонната слушалка и тихо размени няколко думи с човека отсреща. Портър не можа да чуе нищо. Когато затвори, момичето посочи столовете, подредени пред отсрещната стена:
	— Ако обичате, седнете и изчакайте малко. Директорът ни ще дойде след няколко минутки.
	Последното, което Портър искаше да прави в момента, бе да седи и чака, но нямаше избор. Прекоси помещението, отпусна се на един от черно сребърните кожени столове и хвърли поглед към остарелите списания върху масичката наблизо. Честно казано, не даваше и пет пари какво е намислило кралското семейство или с кого се среща Дженифър Анистън. Финансовите затруднения на Джони Деп бяха малко по-интригуващи, но преди да се потопи в увлекателните подробности по случая, дочу мъжки глас, който разговаряше с някого зад вратите в дъното на фоайето. Не след дълго вратите се отвориха с бръмчене и мъж към шейсетте се огледа и забеляза Портър.
	Отначало мъжът все едно го зяпаше с леко объркано изражение. Тесни очи зад тънки очила. Портър си каза, че ако някой го познае от телевизията или отнякъде другаде, просто ще си тръгне. Щеше да е на път, далеч оттук, много преди да успеят да се обадят на когото и да било. Определено преди някой да дойде дотук. Трябваше непрекъснато да е в движение. Бе загубил ценно време в ареста в управлението.
	Човекът погледна жената зад бюрото:
	— Ако някой се обади, казвай, че имам делова среща.
	Тя кимна утвърдително.
	Той се обърна отново към Портър:
	— Последвайте ме, детектив?
	Твърдение под формата на въпрос. Портър беше говорил с доста психиатри през годините — нещо, което се налага на всеки полицай — и всички те очевидно споделяха едно и също умение. Всяка фраза, която излизаше от устата им, беше под формата на въпрос. Портър намираше това за дразнещо и сегашният случай не правеше изключение. Въпреки това се усмихна в отговор и последва доктора с нарастващото чувство за дежа` вю.
	От едната страна — стаята на медицинските сестри, от другата — заключената кабинка на охраната. Коридорът бе дълъг петнайсетина метра. Бишъп го бе описал много подробно в дневниците си. Стаята на сестрите беше празна, но Портър си представи как сестра Гилман е седнала вътре и ги наблюдава, докато минават покрай нея. Пазачът ги удостои само с бегъл поглед, след което насочи вниманието си отново към редицата монитори върху бюрото си — десетки камери, следящи всичко от фоайето до нещо като общо помещение, както и места, които можеха да бъдат само кабинети и стаи на пациенти.
C>
	Имаше камери и в двата края на коридора — тъмни очи, втренчени надолу от тавана. Не бях открил камера в кабинета на д-р Огълсби, но бях почти сигурен, че има. Онази в стаята ми беше скрита зад вентилационната решетка до флуоресцентните лампи и гледаше отгоре. Не издаваше нито звук, но я усещах да мига.
C$
	Портър забеляза камерите по тавана на коридора и се помъчи да не ги зяпа толкова втренчено.
	Докторът го въведе във втория кабинет отляво, помоли го да седне зад бюрото и затвори вратата зад себе си, преди да се намести в големия кожен стол срещу него. Свали очилата си и ги остави да паднат върху гърдите му, придържани от тънка сребърна верижка. Носеше пуловер на ромбчета в най-отвратителните нюанси на червеното и зеленото — някакви сбъркани коледни цветове. Косата му, някога без съмнение черна като въглен, сега бе силно прошарена.
	— Доста време мина, детектив.
	Това изненада Портър. Лесно запомняше имена и лица, въпреки всичко обаче нямаше спомен някога да е срещал този човек. Табелката с името върху бюрото му гласеше: „Д-р Виктор Уитънбърг“. Това също не събуди спомени.
	— Извинявайте, познаваме ли се?
	Каквито и мисли да предизвика това у доктора, лицето му не го издаде. Само се облегна назад и се зае да изучава Портър с поглед. Може би размишляваше дали не е сбъркал.
	За петте години, откак преследваше У4М, Портър бе разговарял с десетки професионалисти. Възможно бе на даден етап от разследването наистина да е говорил и с Уитънбърг — вероятно на някоя пресконференция. В тези ситуации се срещаше с толкова много хора наведнъж, че беше невъзможно да ги „каталогизира“ всичките. Или пък можеше да се повтаря ситуацията, позната му от срещи с мнозина други — докторът го бе видял по телевизията и го бе разпознал оттам.
	Лекарят заговори пръв. Гласът му бе сдържан:
	— Може би съм се объркал.
	— Просто лицето ми е обикновено.
	— Може и така да е.
	На бюрото му стоеше малък сребрист диктофон. Той натисна с палец червения бутон отстрани и лентата започна да се върти.
	— Нали нямате нищо против да запиша разговора ни?
	Портър имаше.
	— С каква цел?
	Уитънбърг се пресегна за очилата си и отново ги въдвори върху носа си.
	— Вие сте детектив от полицията, който без съмнение ще ми зададе въпроси, отговорите, на които ще изискват разкриване на конфиденциална информация за един или повече пациенти. Би било редно изобщо да не взимам участие в този разговор, но тъй като съм на път да го сторя — поне го обмислям, — ще съм много по-спокоен, ако имам цялата случка на запис.
	Портър знаеше, че ако се заинати, човекът отсреща просто ще прекрати срещата и ще го отпрати. Реално нямаше избор.
	— Добре, само имайте предвид, че това е част от текущо разследване и обсъждането на нашия разговор с други лица може да бъде счетено за възпрепятстване на правосъдието и да доведе до повдигане на обвинения. Дори просто да пуснете този запис на някого, може да се окаже проблематично за вас. Така че го имайте предвид.
	— Разбрано.
	Уитънбърг побутна диктофона в средата на масата, точно помежду им.
	Портър се опита да го игнорира и се прокашля.
	— Д-р Огълсби още ли работи тук?
	— Огълсби ли?
	— Да.
	Очилата отново бяха спусната върху гърдите му.
	— Не ми е известен човек с такова име.
	— Откога работите тук?
	Уитънбърг се замисли.
	— Започвам двайсет и трета година.
	Портър се улови, че изследва пуловера на доктора. Ромбовидните шарки се бяха слели в невъобразима какофония от цветове.
	— Би трябвало да е работил тук в края на деветдесетте. Преди десет или петнайсет години.
	— Аз… тогава със сигурност би трябвало да го познавам. Това място не е чак толкова голямо. Името обаче ми убягва. Сигурен ли сте, че е работил в Камдън?
	— Сигурен съм. Той е бил докторът, който е лекувал Ансън Бишъп.
	— Разбирам…
	Портър усети как раздразнението му нараства. Тези неясни отговори…
	— Имате ли достъп до досието на Бишъп? Може би трябва да започнем оттам.
	— Детектив, намирам поведението ви за крайно обезпокоително.
	Портър се зачуди как ли ще се почувства докторът, ако се пресегне през бюрото, улови го за противния пуловер и го запокити към шкафовете.
	Пое си дълбоко въздух и се успокои.
	— Извинявам се. Доста недоспиване ми се насъбра напоследък. Разследвания като това могат наистина да ти изпържат нервите. Да видим дали ще успеем да открием досието на Бишъп и да тръгнем оттам?
	Твърдение под формата на въпрос.
	На ти, тъпак такъв.
	Докторът хвърли бърз поглед към диктофона, убеди се, че лентата все още се върти, след което стана.
	— Извинете ме за момент.
	Остави Портър сам в кабинета и изчезна за няколко минути. Когато се върна, носеше две папки — едната дебела, другата по-тънка. Седна отново на стола и побутна и двете към Портър.
	Портър ги придърпа и загледа имената, напечатани върху тях. Върху тънката папка бе изписано Бишъп, Ансън. Името върху другата папка обаче бе това, което привлече вниманието му, бръкна в гърдите му, сграбчи сърцето му и стисна толкова силно, че тялото му подскочи. Той погледна доктора:
	— Какво е това?
	— Вие ми кажете.
	На дебелата папка бе написано „Портър, Самюъл“.


>	64

#	Дневникът

C>
	Без да се обръща, човекът попита:
	— Как ти е името, хлапе?
	— Ансън.
	— Ансън — повтори той тихо. Сгъна хавлията и я постави обратно върху стойката.
	Виждах лицето му в огледалото. Изглеждаше на трийсетина години, с изтъняваща тъмна коса и кръгли очила с телени рамки, кацнали върху носа му. Беше с костюм, но сакото висеше на облегалката на стола до вратата, вратовръзката му бе разхлабена, а най-горното копче на ризата беше разкопчано. Беше си навил и ръкавите. Беше нисичък, вероятно някъде към метър и седемдесет.
	Погледна се в огледалото, след което се обърна с лице към мен. Когато се усмихна, видях изкривените му зъби и ми се прииска да извърна очи, но въпреки всичко устоях.
	— Изглеждаш точно като на снимката си. Чудесно.
	Едва не го попитах на кого е очаквал да приличам, ако не на себе си, но се въздържах. Това звучеше почти толкова глупаво, колкото и неговото твърдение.
	— Казвам се Бърни. Ансън името ти ли е?
	Не отговорих. Продължавах да се взирам в него.
	След около шест секунди той продължи:
	— Платих допълнително, така че искам да ми отговориш. Не се доверявам на тези хора. Те лъжат за неща от този род през цялото време.
	Зачудих се колко ли точно пъти Бърни го е правил. Не изглеждаше нервен и мисля, че това ме изплаши най-много. Понеже бях доста сигурен какво е това и не ми се искаше да познавам някого, който би се чувствал спокоен в момент като този.
	Кимнах и усетих облекчение, когато той най-накрая свали очи от мен и бръкна в джоба на панталоните си, за да извади портфейла си. Взе няколко банкноти и ги подреди на барплота.
	— На тях вече им платих. Това е лично за теб.
	Той прибра портфейла в джоба си, направи няколко крачки към мен и посочи с жест кафявата бутилка на нощното шкафче между двете легла.
	— Искаш ли нещо за пиене, за да не си толкова напрегнат?
	Бях пил само два пъти в живота си. Първият път беше с госпожа Картър и не свърши никак добре за мен. Вторият път беше с баща ми на следващата сутрин. Беше го нарекъл „клин клин избива“. Начин да се отърва от махмурлука. Моментите между първата бутилка с госпожа Картър и пиенето с баща ми ми се губят. Определено не възнамерявах да повтарям упражнението, затова поклатих глава.
	— Вас обаче никой не ви спира да пийнете. Ако искате, де.
	Явно искаше, понеже кимна, сипа си два пръста в мотелската чаша и я изгълта на един дъх. Потупа по завивката до себе си. Забелязах, че е изгризал ноктите си до живеца. Връхчетата на пръстите му бяха жълтеникави, затова си го представих как след час пуши навън заедно със Стокс, двама пушачи, сгушени един до друг в техния малък таен клуб, споделящи запалка и мръснишки истории.
	— Седни — повтори Бърни. — Няма да те моля отново.
	Седнах. Не защото исках, а защото, ако сторех друго, положението щеше да се влоши — глупаво решение.
	Бърни беше нервен, а нервните хора рядко действат мъдро.
	Израснах, като играех шах със самия себе си, едновременно и с черните, и с белите фигури. Не защото нямах с кого да играя, а понеже баща ми искаше да се науча да предвиждам какъв ще е следващият ход на противника. Когато играеш шах със себе си, си принуден по неволя да прекарваш мигове като свой съперник, премисляйки всеки възможен ход преди него, всяко възможно действие, след което се завръщаш от своята страна на дъската с това знание и си принуден да преосмислиш ходовете, с които ще противостоиш на атаката му, опирайки се на знанието за неговия следващ ход.
	По дланите ми изби пот. Обърсах ги в завивката. Докато вършех това, обмислих всеки възможен ход на Бърни. Не подминах и Уелдърман и Стокс, които несъмнено бяха отсреща и нагъваха бургери, нито пък човека във вана — близко, но въпреки това далеч.
	Бърни се премести по-близо до мен и разкопча най-горните две копчета на ризата ми.
	Позволих му.
	Той се наведе още по-близко. Дъхът му смърдеше на салам, кафе и застоял пушек. Кривите му лекьосани зъби бяха жълти точно като пръстите му. Очите му бяха притворени. Не затворени, забележете — притворени. Очевидно Бърни искаше да гледа какво прави. Очите му се бяха превърнали в две цепки, което пък го караше да прилича на змия — гърчещо се мазно същество, което е създадено с една-единствена цел — да пълзи.
	— Не още — изрекох тихо, докато извръщах главата си настрана.
	Знаех какво беше това. Моят приятел Бо Ридли веднъж ми бе показал вестникарска статия за някакъв мъж в града, който обичал да приклещва малки момченца по тъмни местенца и да върши с тях неща, които не са за разправяне. Полицията не беше успяла да го залови, на някой от местните обаче късметът му се усмихнал. Въпросният отрязал пениса на любителя ни малки деца и му го натикал в устата, преди да му пререже гърлото и да изхвърли трупа в тъмната уличка зад супермаркета с табелка ЗАТВОРЕНО върху гърдите. Представих си как Бърни придържа табелка ЗАТВОРЕНО с брадичка, под тези криви зъби.
	— Трябва първо да се съблечем — казах му с глас, по-мек дори от предишните ми думи, понеже знаех, че именно това иска. Тези тесни, подобни на цепки очи се отвориха, широки и ярки, и той се отдръпна от мен, а на устните му танцуваше лека усмивка. Пулсът му се ускори. Можех да видя как на слепоочието му пулсира вена — лудешкият бяг на възбудата.
	Той свали вратовръзката си, сгъна я прилежно и я остави върху нощното шкафче. Прокашля се, след което събу обувките си. После разкопча ризата си, съблече я и я постави на леглото срещу нас. Когато ръцете му се спуснаха към колана, той спря.
	— Ти също.
	Кимнах и посегнах към обувките си. Бяха чисто нови, официални, все още лъщяха. Дръпнах връзките.
	Винсънт ми бе казал, че е открил инструменти под кухненската мивка в къщата на Финики. Дали, след като си тръгнах, е посегнал към отвертката, която беше в краката му, и е забелязал, че липсва. Вероятно е огледал навсякъде около камиона, може би и вътре в двигателя, опитвайки да се сети къде за последно я е използвал или оставил. Беше дълга само около петнайсет сантиметра, но пасваше добре и се скри идеално в чисто новия ми чорап. Връхчето беше поръждясало, но за сметка на това доста остро.
	Бърни се бе замотал с панталоните си, когато му налетях с нея. Успя да изпищи, но писъкът му секна бързо.
C$


>	65.
>	Пул

	_Ден пети, 20:03 ч._
	Пул успя да хване директен полет за Чарлстън от летище „О’Хеър“ но това, че летя с граждански самолет, а не с полет на ФБР, го забави. Уговори кола под наем още докато чакаше на терминала в Чикаго, но дори това се оказа доста времеемко. След като кацнаха на международното летище в Чарлстън, чакаха на опашка на пистата почти двайсет минути, преди да стигнат до терминала. Щом слезе от самолета, Пул се втурна към гишето на компанията за коли под наем, като по пътя си лавираше между семейства, бизнесмени и служители на летището, каращи колички за голф, само за да се нареди на друга опашка. Устоя на изкушението да размаха значката си, понеже знаеше, че в мига, в който го стори, запис в погрешна база данни щеше да се озове във входящата кутия на специален агент Хърлес.
	Двайсет и осем минути след като застана пред гишето за коли под наем, той напусна територията на летището, карайки Тойота „Rav4“, която смърдеше на цигарен дим и почистващ препарат. След още четиресет и една минути стигна до полицейското управление в Чарлстън. Четири минути, за да обясни на дежурния полицай какво точно му трябва. И още двайсет, прекарани в седене в разхвърляната конферентна зала и чакане.
	Пул тъкмо хвърляше жадни погледи на петносаната кана за кафе върху шкафа в далечния край на стаята, когато някакъв мъж почука два пъти на вратата, влезе и се представи като Байрън Лок, помощник-началник на полицията.
	Първата дума, която изникна в съзнанието на Пул при вида му, беше „нацепен“. Човекът беше целият изтъкан от мускули, без грам мазнина (и без врат), висок около метър и седемдесет и седем и тежащ стотина килограма. Носеше флотски панталони, бяла официална риза с ръкави, навити над лактите, и разхлабена синя вратовръзка. Пистолетът и значката му бяха прикрепени към колана. Той остави две папки на масата и седна на стола точно срещу Пул.
	— И така — полицай Самюъл Портър.
	— Полицай Самюъл Портър — повтори Пул.
	— Не останаха много от нас, които помним онези дни — обясни Лок. — Странно е как бързо лети времето. Сякаш беше миналата седмица.
	— Били сте тук, когато Портър е бил новобранец?
	Лок кимна.
	— Имах вече две годинки служба, когато той дойде. Не сме работили заедно, но го познавам. Хилбърн също. И двамата — добри хора, от онова, което помня. Извадих досиетата им, за да си освежа паметта. Страхувам се, че няма кой знае какво в тях. Нещо конкретно ли търсите?
	Пул много бе премислял точно този въпрос, но истината бе, че си нямаше никаква представа. Най-общо казано, Бишъп бе казал, че Портър се опитва да прикрие нещо, което се е случило в Чарлстън. Пул мълчаливо затърси подходящите думи…
	_Той каза, че тя го познава, от времената, когато е бил новобранец в Чарлстън. Каза, че е една от малкото хора, които все още са живи и знаят истината за него. „Тя беше там, тя ме видя, когато го направих, трябваше да си замине“._
	Пул извади телефона си и показа на Лок снимка на застреляната в хотел „Гийон“.
	— Познавате ли тази жена?
	Лок заразглежда снимката. Дори дупката от куршум в челото й да го притесни, не го показа. След две десетилетия в полицията най-вероятно бе виждал и по-страховити неща.
	— Трябва ли да я познавам?
	— Мислим, че е свързана с разследване, което Портър е провеждал тук, в Чарлстън. Името й е Роуз Финики.
	Лок се пресегна към телефона в средата на масата и набра някакъв вътрешен номер. Когато отсреща вдигнаха, той повтори името. Секунда по-късно сложи ръка върху слушалката и погледна към Пул:
	— В нашите бази няма и помен от това име. Имате ли нещо, което да я свързва с този район? Адрес, шофьорска книжка…?
	Пул не беше сигурен каква част от цялата история е готов да сподели.
	— Може да е ръководела някакъв дом за деца, лишени от родителска грижа.
	Лок отново заговори по телефона, вдигна пръст, след което поклати глава:
	— И в отдела за закрила на децата също няма нищо. Ако е работела в системата, би трябвало да е регистрирана при нас. Нищо ли не излезе, като проверихте отпечатъците й?
	Пул поклати глава:
	— И при лицевото разпознаване нула резултати. Прекарах я през всички федерални бази данни.
	Лок затвори телефона и върна мобилния на Пул.
	— Очевидно имате по-добри ресурси от мен. Щом вие не можете да я намерите, не съм сигурен как точно бих могъл да ви помогна аз.
	— Ами случаите на Портър? Ще може ли да им хвърля едно око?
	— Портър беше патрулиращ полицай. По неговите случаи не се пазят досиета. Той пишеше глоби, отзоваваше се на повиквания за домашни проблеми, такива работи.
	— Каза ми, че са го гръмнали в главата, докато се опитва да залови местен дилър на дрога. От неговата уста прозвуча като сериозен случай.
	Лок обмисли чутото, прелисти горната папка и отсече:
	— Тук няма описано нищо подобно. В досието му от „Човешки ресурси“ се споменава за нараняването му и за болничния, но нищо, което да сочи към конкретен случай. Възможно е с партньора му да са работили над нещо. Когато обикаляш из даден район, започваш да опознаваш местните, и добрите, и лошите, правиш си списък като на Дядо Коледа — кои са били добрички и кои непослушни — и фокусът ти се стеснява. Ако са преследвали някой определен дилър, не е било част от официално разследване. Ако е така, то би било поверено на отдел „Наркотици“, не на двама новобранци.
	— Прякорът на дилъра бил Невестулката.
	Лок вдигна пръст отново, набра друг вътрешен номер и повтори името. Намръщи се, преди да затвори.
	— Нито в миналите, нито в настоящите наркодела фигурира някой с този прякор. Съжалявам.
	Пул погледна папките:
	— Може ли?
	Лок ги плъзна към него.
	Не съдържаха кой знае какво. Снимки на доста по-млад Портър и на Хилбърн. Списъци кога са се появявали и кога са си тръгвали от работа. Данни от „Човешки ресурси“. Никакви грамоти. Никакви бележки. Нищо, което Пул не би могъл да изтегли от Чикаго. На отделен хвърчащ лист в папката на Хилбърн бе докладът за смъртта му.
	— Не бях сигурен дали ще ви трябва това — каза Лок. — Аз бях разследващият полицай. Накрая прецених, че е самоубийство. Вдовицата му потвърди, че е бил депресиран от две години. През последната взимал хапчета. Веднъж го заварила налапал дулото на служебното оръжие. Не съм разбрал за това, иначе бих го отстранил от активна служба и бих му помогнал да потърси професионална помощ. Изчакал я да отиде да пазарува и се обесил в мазето. — Лок се облегна назад. — След известно време тази работа ти се отразява. Предполагам, не е необходимо точно на вас да обяснявам. Някои от нас се справят, като говорят, успяват да минат невредими през всички гадости, на които ставаме свидетели, а други го събират у себе си, докато не стане прекалено късно. Не съм предполагал, че Хилбърн е от тези, които трупат, но то невинаги е очевидно.
	Пул измъкна факсимилето на предсмъртното писмо.
	— Какво ще ми кажете за това?
	Лок сви рамене.
	— Ами… видя ми се подозрително. Както и на всички останали, като че ли. Графологичната експертиза не можа да даде категоричен отговор. Като че ли почеркът е негов, но е писал под стрес. Разбираемо, като се има предвид какво е решил да стори. Хилбърн ходеше на църква, но никога не е правил впечатление на особено религиозен, така че „ТАТКО, ПРОСТИ МИ“ е леко странно. Баща му е бил мъртъв от петнайсет години. Подборът на думите ми изглежда странен, не е нещо, за което може да се сетиш на прима виста, а по-скоро нещо премисляно дълго време. Но пък и аз не съм особено религиозен, така че знае ли човек.
	— Подозирали ли сте нещо различно от самоубийство?
	Лок почти се разсмя.
	— След всички тези години в полицията вече почвам да подозирам, че ме лъжат дори когато ми честитят рождения ден. Огледах всичко, което можах да открия тогава, но ако изключим бележката, нищо не подсказваше, че Хилбърн може и да е убит. — Той извади химикалка от джоба на ризата си и огради с кръгче един адрес. — Вдовицата. Пробвайте да говорите с нея. Имала е прекалено много време да мисли по въпроса. Може и да ви е от помощ.


>	66.
>	Наш

	_Ден пети, 20:07 ч._
	Наш все още стърчеше във всекидневната на Сам, когато Айсли най-накрая излезе от банята. Имаше нужда да седне, но сред гъмжилото от федерални и местни криминалисти, които оглеждаха под лупа всяка повърхност, човек трудно можеше да намери свободен стол. Когато пристигнаха федералните, им каза за гипсокартона, скрит в тайника под стола. Не им съобщи за дневника, който преди бе стоял във въпросното скривалите, не беше нужно да задълбава чак толкова, но нямаше как да не спомене надписите. Четирите парчета все още стояха на земята. До всяко бе сложено картонче за веществено доказателство. Поне трима души ги фотографираха едновременно. Някакъв агент, когото той не познаваше, се бе навел над тях и ги гледаше втренчено, сякаш, ако ги наблюдава достатъчно дълго, истинското им значение ще му се яви като прозрение свише — все едно Вана Уайт от „Колелото на късмета“, която обръща буквите.
	Наш трябваше да седне, в противен случай можеше да припадне. Стомахът му представляваше вряща каша. Опита се да изпие чаша вода и в момента, в който течността докосна гърлото му, веднага поиска да излезе обратно. Повърна в кухненската мивка на Портър. Криминалистите не бяха много щастливи от това изпълнение. Каза им, че е заради разлагащото се във ваната тяло, но не можа да заблуди никого. Погледна се в огледалото и установи, че прилича на ходещ мъртвец. Когато Айсли пристигна, му даде хирургическа маска и му нареди да си я сложи. Наш се помъчи да го увери, че е само настинка или грип. Айсли каза, че няма значение какво е, важното е маската да предотврати разпространението на въпросното нещо по въздуха. След това го посъветва да си отиде у дома и да си почине. Наш обаче знаеше, че това е невъзможно. Остана, гледаше как останалите се суетят насам-натам и правеше всичко по силите си, за да се задържи на крака.
	Онова, което не беше обърнато с главата надолу от федералните, бе инспектирано от криминалистите на полицията. Нищо не бе пропуснато. Един агент беше разпорил всеки шев на матрака на Сам и в момента съсредоточено изследваше пружините. Друг пълзеше по пода и дърпаше всяка дъска, за която имаше и най-малкото съмнение, че е хлабава или около нея е бърникано. Наш си спомняше как Сам и Хедър се бяха преместили тук. Тя обичаше дървените подове. Той ненавиждаше скърцането им. Прекара по-голямата част от първата им година в апартамента в коване на дъските, пръскане на бебешка пудра и олио, опитвайки всичко, което можеше да намали омразния му звук. В края на краищата се предаде. Всички тези дъски в момента бяха извадени, а лъчите на фенерчетата се заравяха в останалите след тях дупки.
	— Може би трябва да отидеш до болница „Строджър“.
	Наш подскочи. Айсли бе застанал съвсем близо до него. Изобщо не го бе чул кога се е приближил.
	— Потиш се. Имаш ли температура?
	— Не — излъга Наш.
	Айсли порови из джоба си и най-накрая измъкна оттам електронен термометър. Преди Наш да възрази, го прекара пред челото му. Наш се опита да не мисли къде е бил този термометър.
	— 38,3°C — каза с равен тон Айсли. — И аз предположих горе-долу толкова. — Очите му се присвиха: — Бил ли си в контакт с момичетата в къщата на Ъпчърч?
	— Не — излъга отново Наш.
	— Значи най-вероятно си пипнал грип — заключи Айсли. — Ще се сринеш, ако продължаваш така. Трябва да си починеш. — От друг джоб измъкна шишенце с таблетки и го подаде на Наш. — Помолих да ми донесат това за теб. Тамифлу. Трябва да помогне. Вземи едно сега и още две след четири часа.
	Наш изсипа три таблетки в шепата си и ги глътна без вода, след което прибра шишенцето в джоба си.
	— Благодаря.
	— Портър има ибупрофен в банята. Трябва да вземеш едно-две и от тези. Ще ти помогнат да свалиш температурата.
	Наш кимна:
	— Как се справяш там вътре?
	— По-лесно ще е да ти покажа.
	И Айсли закрачи през стаята, като прескачаше хора, липсващи дъски и най-разнообразни неща, маркирани като доказателства. Настоя никой да не влиза в банята.
	Както в повечето стари сгради, банята на Портър не беше кой знае колко просторна. Тоалетна, мивка, малко шкафче за кърпи и най-различни дреболии, както и вана с душ. Завесата бе свалена и прибрана в плик за веществени доказателства, също както и всички останали нещица, които Портър бе оставил на плота до мивката. Пред вратата Айсли бе сложил масичка, отрупана с малки стъкленици с разноцветни течности. Под масата имаше десетина плика за доказателства, пълни със сол.
	— Махнах, колкото можах, без да местя тялото — каза Айсли. — Ще събера остатъка, след като го извадим от ваната.
	От коридора голият труп се виждаше ясно. Айсли бе срязал найлона през центъра и го бе обелил като пашкул, разкривайки мъжа вътре.
	— Какво е…
	Думите се изтръгнаха неволно от устата на Наш, докато мозъкът му отчаяно се опитваше да разбере какво именно наблюдава в момента.
	— Бил е измъчван — поясни Айсли. — Почти всеки сантиметър от кожата му. Някой е писал по него с бръснач, може би със скалпел… _Не чувай зло, не виждай зло, не говори зло, не прави зло…_ отново и отново и отново… Открих тук-там няколко _ти си зло_, смесени с останалите. На челото — _Аз съм зло_.
	— Както при Либи Макинли?
	— Точно както при Либи Макинли.
	— Тук ли е бил убит?
	— Не. Който и да го е направил, не е бързал. Това е щяло да остави след себе си доста кръв. Онзи е бил в съзнание през повечето време. Някой от съседите все е щял да чуе писъците. Имаш първично местопрестъпление някъде другаде, тук е бил пренесен по-късно.
	— Затова ли използва сол? Като някакъв консервант?
	— Научих доста за солта днес — рече Айсли и обърна гръб към масата. — Като консервант солта спира растежа на микроорганизмите, като измъква водата посредством осмоза. Това препятства разлагането и сериозно ни пречи да определим времето на смъртта. Работя по метод за използване на остатъчната сатурация, за да определя часа на смъртта, но все още не съм стигнал до нищо. В момента не бих могъл да ти кажа дали този човек е умрял преди четиресет и осем часа или преди седмица. Не мисля, че е повече от седмица. Но и със сигурност не е умрял днес. Както и да е. Виж сега интересната част. Имам два вида сол тук. Първата изобщо не е предназначена за консумация — съдържа високи нива на натриев ферицианид и железен ферицианид. Бил е изложен на нея най-продължително време. Вторият вид сол е предимно калиев хлорид, от вида, който се използва в омекотителите на вода. — Той посочи найлоновите пликове за доказателства. — По-голямата част от това тук е от втория вид.
	Наш се опита да се съсредоточи върху онова, което му говореше Айсли, но мислите му бяха размътени.
	Айсли продължи:
	— Солта по телата на двете жени, открити по-рано днес, съвпада и с двата вида. Първата сол се използва по пътищата, за да се предотврати замръзването им, втората — в омекотителите на вода.
	— Добре, значи, с две думи, тези хора първо са убити, а след това са съхранявани в сняг, събран от пътищата? — попита Наш.
	Айсли кимна.
	— Когато тялото е било оставено тук, някой е изсипал върху него сол за омекотители за вода — може да си я купиш в големи чували почти отвсякъде. След това е напълнил ваната с вода. Това е накарало солта да се процеди през найлона, частично замърсявайки първия ми образец. Може да са направили това, за да прикрият употребата на оригиналната сол.
	— И за да ни попречат да разберем къде складират телата?
	— Къде складират местните тела — поправи го Айсли. — Тялото в Симпсънвил бе изложено на влияние само на сол от омекотители за вода. Потвърдих го преди час в разговор с техния патолог. Мисля, че това е направено само колкото да ни объркат, да ни се струва, че изглеждат еднакво.
	— Защото в Южна Каролина не слагат сол по пътищата — разсъждаваше Наш на глас. — И убиецът няма откъде да има достъп до нея.
	Айсли кимна.
	— Ако съм прав, може би трябва да провериш всички хранилища на сол в и около града. Твоят неизвестен извършител е убил тези хора и след това ги е закарал в някое от въпросните хранилища за неопределен засега период от време, след което ги е измъкнал и ги е поставил по местата, където сте ги намерили. — Айсли понижи глас и се приближи към Наш: — Що се отнася до тази жертва, въпросът, който наистина трябва да си зададем, е: „Дали убиецът го е оставил тук, за да натопи Сам, или…“.
	Наш го прекъсна:
	— … или Сам е накиснал тялото тук, готвейки го да бъде поставено някъде другаде? За това ли намекваш? Не би направил това в собствения си апартамент.
	Айсли сви рамене:
	— Сам е умен човек. Наясно е с всичките ни методи и мерки за противодействие. Може да го е направил тук точно защото е очебийно най-лошото място да го стори.
	Наш не отговори. Вместо това влезе в банята, отвори шкафчето с лекарствата на Портър и изрови ибупрофена. Глътна четири хапчета и отново погледна тялото:
	— Успяхте ли да го идентифицирате?
	Преди да отговори, Айсли хвърли поглед към думите, написани със сапун върху огледалото — „ТАТКО. ПРОСТИ МИ“.
	— Според отпечатъците това е Винсънт Уейднър — отвърна след малко.


>	67.

#	Дневникът

C>
	Човекът от вана влетя първи през вратата. Или Уелдърман му беше върнал ключа, или си имаше собствен, но така или иначе реагира доста бързо и ме накара да се зачудя дали стаята не се подслушва. Бърни пищеше силно, но не чак толкова, че да го чуят от паркинга. А може и да са го чули. Нямаше как да съм сигурен — нещата се развиха доста бързо.
	Върхът на отвертката първия път влезе точно под брадичката. Мисля, че проби езика му, преди да заседне в небцето. Надявах се да стигне до мозъка му, но не беше достатъчно дълга. Писъкът му повече наподобяваше изскимтяване, прекъснато бързо от прободения език, но ще се изненадате колко много шум може да вдигне човек за секунда като тази. Лишен от възможността да използва езика си, крясъкът му прерасна в гърлено мучене — все още шумно, просто по-различно. Опитах се да издърпам отвертката, но беше заседнала здравата. Грабнах телефона от нощното шкафче и го строших в главата на Бърни. Той притихна.
	Човекът от вана нахлу през вратата с развяващ се на вятъра тренчкот, тресна вратата зад гърба си, сграбчи Бърни и се опита да му помогне да се изправи (не успя), след което се обърна към мен. Никога не бях виждал по-червено лице от неговото. Осъзнах, че съм хукнал към банята в задната част на стаята. Той се затича след мен с рамото напред и ме блъсна в гърдите. Паднах. В мига, в който докоснах пода, той скочи върху мен с цялата си тежест. Дясната ми ръка се изви под странен ъгъл между телата ни и чух болезнено ПУК!, сякаш клон бе попаднал под гумите на камион. Страховитата болка дойде миг по-късно, втурнала се светкавично от ръката към гръдния ми кош. Изпищях на свой ред. Не можах да подобря постижението на Бърни обаче. Той някак си бе успял да мобилизира гласа си, независимо от отвертката, забила се в лицето му.
	Човекът от вана слезе от мен, прекоси стаята, за да стигне до Бърни, и направи нещо, което не очаквах. Взе една възглавница от леглото, притисна я до лицето на Бърни с лявата си ръка, в другата изникна пистолет. Възглавницата заглуши изстрела така, че се чу само леко пукане.
C$


>	68.
>	Пул

	_Ден пети, 21:07 ч._
	— Трябваше да се изнеса, но не можех да се заставя да го сторя. Родителите ми завещаха тази къща. Израснала съм тук.
	Робин Хилбърн, вдовицата на Дерек Хилбърн, го погледна над чашата чай, която държеше, и кимна към отметките върху касата на кухненската врата:
	— Това съм аз, когато бях малко момиче. Една чертичка за всеки месец, откакто можех да стоя изправена чак докъм четиринайсетата ми година — когато вече бях прекалено голяма за подобни лиготии и ги помолих да спрат.
	Пул бе седнал срещу нея от другата страна на малка маса с пластмасов плот. Ръцете му стискаха гореща чаша чай. Когато тръгваше от полицейското управление на Чарлстън, беше малко след осем вечерта. Обмисли дали да не си наеме хотелска стая и да продължи на свежа глава сутринта, но знаеше, че няма да е в състояние да заспи, особено след като Наш му се обади и му съобщи за тялото на Уейднър, открито в апартамента на Портър.
	Робин Хилбърн беше преполовила петдесетте, имаше и поне двайсетина килограма над нормата. Беше облечена в сив пуловер. Косата й беше неравно подстригана и в момента беше прибрана назад в хлабава конска опашка. Не носеше грим. Когато го посрещна на прага и чу за какво я търси. Пул за миг помисли, че ще затръшне вратата пред носа му. Тя обаче не го стори. Вместо това въздъхна и го покани да влезе:
	— Минат — не минат няколко години, и някой от вас идва. Предполагам, че и днес не е по-различно.
	Поведе го през тясната всекидневна към кухнята. Цялата къща все едно бе застинала във времето в някаква странна капсула от раздърпани килими и тапети, украшения и прашни мебели. От телевизора проповедник дуднеше за упадъка на обществото и за как Интернет възпитава децата ни.
	Робин отпи от чая и избърса ъгълчето на устата си с опакото на дланта си.
	— Когато Дерек… когато той почина… всичко, което исках, бе да избягам, да се махна колкото се може по-далеч оттук. Опитах се да поживея при сестра ми в Сейнт Луис няколко седмици, но не след дълго ме обзе носталгия. Върнах се, Дерек го нямаше, вещите му бяха опаковани, а всички останали неща, които ми напомняха за дома — които ми липсваха, — си бяха все още тук. След ден-два отново свикнах. Като със старо одеяло или добре познат стол. Не можех да си представя да живея другаде. Все още виждам следи от Дерек тук и там, но това място си беше мое много преди да го срещна, и знам, че винаги ще си е моят дом.
	Нямаше деликатен начин да попита, затова Пул изстреля директно:
	— Вие ли го открихте?
	Робин кимна.
	— Вях отишла до супермаркета да напазарувам. Когато се върнах, му викнах да ми помогне да разтоварим. Колата му беше паркирана на алеята пред къщи, затова знаех, че си е у дома. В секундата, в която прекрачих прага обаче, вече бях сигурна, че нещо не е наред. Проверих първо на горния етаж, после в баните, отзад… Не ми хрумна да проверя мазето — поне не в първия момент. В края на краищата там беше само пералнята, а той я избягваше като чума. Но когато проверих навсякъде и не го намерих, слязох и долу. — Тя спря за момент и духна чая си, за да изстине по-бързо. — Когато го видях, изглеждаше нереално. Все едно наблюдавах сцена от долнопробен филм. Просто си висеше там от гредите, абсолютно тих, абсолютно неподвижен. Първата ми мисъл, неизвестно защо, беше: „Откъде е взел това въже?“. Не го разпознах. Оказа се, че касовата бележка е в джоба му. Купил го същата сутрин. — Тя махна с ръка. — Всички наоколо си шушукаха, че не го е направил сам, че някой друг го е сторил, особено след като прочетоха предсмъртното му писмо. Аз обаче знаех, че той го е направил. Проклетата касова бележка ме убеди.
	— Възможно ли е някой да я е подхвърлил?
	— Не. Няма начин.
	— Защо сте толкова сигурна?
	Робин въздъхна:
	— Дерек обичаше да навива бележките на рулца. Постоянно ги намирах така по джобовете му. И тази бе навита като останалите.
	_Партньорът му сигурно е знаел как ги навива. Партньорите често се познават по-добре от повечето съпружески двойки._
	Пул пропъди тази мисъл от главата си.
	— Споменавал ли е името Роуз Финики пред вас?
	Тя поклати глава.
	— А Винсънт Уейднър?
	— Не.
	— А детективи Фреди Уелдърман и Езра Стокс?
	— Мисля, че бих запомнила име като Езра. Също така не ми е споменавал и за никакъв Фреди.
	— Ансън Бишъп?
	Тя отпи от чая си.
	— Този го знам от телевизията, но когато започна цялата бъркотия, Дерек отдавна си беше заминал.
	— А наркодилър по прякор Невестулката?
	Тя отново поклати глава.
	— Въобще говореше ли с вас за работата си?
	— Само когато започнеше да му писва и се замисляше за промяна. Говореше много за това, но повечето бяха само приказки. Беше станал полицай, защото искаше да помага на хората. Дерек беше мила душа. Както всяко момче, и той беше израснал, издигайки полицаите едва ли не в култ. Но в мига, в който попадна в техния свят, осъзна, че работата им няма нищо общо с онова, което показват по телевизията. Предполагам, знаете какво имам предвид. Той изкарваше смяна след смяна, сблъсквайки се с най-лошото, което човечеството може да предложи, и това нямаше как да не му се отрази. И двамата бяхме възпитани в съответствие с Библията, затова си мислеше, че може да помогне на всеки. Но не се получаваше. Вместо той да им сочи светлината, те му показваха мрака. И мракът го погълна. Беше потиснат. Очевидно депресията е била по-дълбока, отколкото съм осъзнавала.
	— Разбираше ли се с партньора си?
	— С кой? Имаше няколко.
	— Сам Портър.
	— Онзи, когото простреляха ли?
	Пул кимна.
	— Бяха неразделни. Като братя. Когато Сам го гръмнаха, Дерек се подплаши. Като се замисля, май това беше началото на срива. Обвиняваше себе си. Предполагам, както би сторил всеки партньор. Почна да пие малко след като Сам напусна. За щастие, не задълго. Предполагам, че ако беше продължил да пие, нямаше да остане в полицията толкова време. Мога да ви кажа едно — Сам беше единственият партньор, когото Дерек е водил вкъщи на вечеря. Мисля, че след въпросната престрелка се закле да не се привързва към никого. След Сам прекарваше доста повече време вкъщи.
	— Дерек пътуваше ли често?
	Робин кимна.
	— Двамата със Сам често пътуваха някъде — за един или друг случай, за по една вечер. Никога не ми е казвал подробности обаче. А и аз не съм питала. Предположих, че ще ми каже, ако пожелае.
	— Знаете ли къде са ходели?
	Тя поклати глава.
	— Бяха с кола, така че, предполагам, не много далеч.
	Пул огледа претъпканите рафтове в кухнята.
	— Казахте, че след като Дерек е починал, сте поживели при сестра си няколко седмици, а когато сте се върнали, сте открили, че някой е опаковал нещата му?
	Тя кимна.
	— Някой от колегите му. Бяха сложили всичко в кашони и ги бяха подредили в гаража. Все още са си там. Ако искате да разгледате, няма проблем. Само ще ви помоля за една услуга — онова, което не ви трябва… оставете го на тротоара. Мисля, че е време да се отърва от всичко това.


>	69.
>	Портър

	_Ден пети, 21:08 ч._
	Портър взе папките.
	Не мислеше да се оправдава за това.
	Спря встрани на Маунт Клиъри Роуд малко преди отбивката за I-26, на около пет километра от Терапевтичния център в Камдън, и се загледа в двете папки на седалката до него.
	Проклетата папка на Бишъп беше почти празна. Бяха го довели малко след пожара в къщата му и бе останал само за няколко седмици. Даваха му няколко лекарства — повечето за тревожността му — и го бяха пуснали под грижите на приемното семейство Дейвид и Синди Уотсън, живеещи в Удсток, Илинойс, също както Бишъп бе твърдял пред Пул. Нямаше нито едно-едничко споменаване за д-р Огълсби — само д-р Виктор Уитънбърг. Както самият доктор бе казал. Портър го въртя на шиш почти три часа и човекът не се огъна и за миг. Историята му не се промени ни най-малко. Портър го разпитва и отзад напред, и отпред назад — Уитънбърг не се обърка нито за миг. Очевидно вярваше на всяка дума, която изрича.
	Лицето на доктора обаче влоши нещата. Съжаление, съчувствие не на място… каквото и да беше, на Портър въобще не му хареса. И това усещане се задълбочи, когато заговориха за папката с неговото име върху нея.
	Портър смяташе, че разликата е значителна.
	Върху папката бе изписано неговото име — ала това не беше неговата папка. Прочете купчината лъжи вътре три пъти, докато докторът го наблюдаваше с любопитство, като някакво животно, затворено в клетка. Очите му зад онези смехотворни очила се мяткаха през няколко минути към малкото записващо устройство на бюрото, за да се убедят, че все още работи.
	Портър бе взел и диктофона заедно с папките.
	Майната му.
	Не беше отишъл там, за да се сприятелява с този и с онзи. Бе отишъл там, за да открие отговори.
	Нищо в папката с неговото име нямаше смисъл.
	Портър знаеше, че му се губят моменти. Куршумът, заседнал в задната част на главата му, се бе погрижил за това. Непостоянна предизвикана ретроградна амнезия — така го наричаха. Когато бе излязъл от комата, онзи пръв път, когато бе видял бъдещата си жена, Хедър — именно тогава бяха открили уврежданията. По-голямата част от спомените му бяха непокътнати — детство, тийнейджърски години, дори някои от по-скорошните събития. Само че имаше огромни бели петна. Липсваха цели месеци и години. Спомняше си тестовете в болницата в Чарлстън — винаги в присъствието на Хедър. Спомняше си удължения си престой там, последвалите лечение и рехабилитация, които доведоха до изписването му. Спомняше си как предприемаше необходимите стъпки, за да се върне в полицията — Хедър бе неотлъчно до него при всяка крачка от дългия път.
	Никога не бе стъпвал в Терапевтичния център в Камдън.
	Никога не бе срещал този д-р Виктор Уитънбърг.
	Уитънбърг не го беше лекувал.
	Въпреки това всичко в папката казваше точно обратното. Почти четири месеца, прилежно документирани. Изписването от болницата в Чарлстън и удълженият му престой в Камдън — документация, застрахователни документи, бележки, доклади за отбелязан напредък…
	Портър натисна газта и потегли по пътя.
	Осемдесет.
	Сто.
	Сто и десет километра в час.
	Нищо не беше истина. Нямаше как да е истина, понеже щеше да означава, че всичко останало е лъжа, включително ранните му спомени с Хедър, а това не беше нещо, което щеше да приеме за чиста монета толкова лесно.
	Портър върна лентата и натисна бутона за възпроизвеждане. От миниатюрния високоговорител се разнесе статично пращене. След трийсетина секунди пренави напред и отново „възпроизвеждане“. Още прашене. Занатиска бутоните един след друг, като се мъчеше да не откъсва очи от пътя. Единствено и само статичен шум. Опита още три пъти, преди да се предаде и да метне диктофона на пода пред седалката до него.
	_Бишъп се ебава с теб._
	Всичко това беше дело на Бишъп. Нямаше друг начин. Папките. Касетата. Всичко беше фалшиво, също като нотариалните актове на къщата в Симпсънвил.
	Портър си повтори това твърдение няколко пъти. Понеже наистина нямаше друго обяснение.
	_Съсредоточи се, Сам. Не се разсейвай._
	Отне му нечовешко усилие на волята да не захвърли всичко на пътя и да гледа как вятърът го отнася.
	Пое си въздух, насили се да прочисти главата си от всякакви мисли и се консултира с бележките, които бе направил в самолета. Нощта се очертаваше доста дълга.
	Минута по-късно караше на юг по I-26, пришпорвайки взетия назаем джип доста над максимално разрешената скорост.


>	70.

#	Дневникът

C>
	Не искаха да ме водят в болница. Нито човекът с вана, нито Стокс. Уелдърман бе този, който настоя. Не защото му пукаше колко точно ме боли. Не. Беше също толкова бесен, колкото и другите двама. Чух го да казва, че ако ръката ми не зарасне като хората, деформацията ще им струва пари в дългосрочен план.
	— Тогава ще го шкартираме — отвърна човекът с вана. — Никакви болници. Ако искате да звънна на шефа, ще го направя, но няма да е много щастлив. Не и в този час.
	Това очевидно реши въпроса.
	Никаква болница.
	Разгневеният Уелдърман ме замъкна обратно в малибуто, докато човекът с вана и Стокс омотаха Бърни със завивката и го натовариха отзад във вана. Стокс ме попита какво съм докосвал в стаята и аз му отговорих. След това изчезна отново. Знаех, че има кръв навсякъде — Бърни беше от хората, които кървят обилно, и бях сигурен, че бъркотията е пълна. Бях целият в кръв, но очевидно бяха по-загрижени за отпечатъците от пръсти. Очаквах някой от мотела да чуе всичката тази шумотевица и да дойде да провери какво става или да се обади на полицията, или въобще да направи нещо, но никой не дойде. Бяхме потеглили след по-малко от петнайсет минути.
	Държах внимателно счупената си ръка пред гърдите. С всяко подскачане на колата върху неравност на пътя усещах как двата края на счупената кост стържат един в друг. Счупването бе точно под лакътя ми — онази кост, която се наричаше лакътна, както щях да науча по-късно — и ръката ми се подуваше с бързи темпове. Кожата бе нагорещена и бе придобила пурпурен оттенък.
	Уелдърман на няколко пъти ми крещеше да млъкна, но не можех да сдържа скимтенето, което неволно се отронваше от устните ми, дори животът ми да зависеше от това. Пътят обратно до къщата на Финики бе най-дългото пътуване в живота ми.
	Белият ван потегли от алеята пред къщата през полето, докато се приближавахме до входната врата.
	Вероятно се бяха обадили предварително, понеже Финики стоеше под светлината на лампата на верандата, наметнала одеяло върху раменете си.
	— Вкарайте го вътре. В кухнята.
	След което се обърна и изчезна през вратата.
	Ако си мислех, че пътуването в колата е най-болезненото нещо, жестоко се лъжех. Да се придвижа от малибуто до кухнята, се оказа десет пъти по-зле. В един момент Уелдърман и Стокс казаха, че вървя твърде бавно, и опитаха да ме повдигнат, но нещо в очите ми сигурно им е подсказал, че идеята не е от най-добрите, затова се отказаха. Двамата се влачеха зад мен на крачка разстояние, точно толкова далеч, че да ме направляват в правилната посока.
	Д-р Огълсби бе седнал в кухнята. Погледна ме над вестника, който четеше, и кимна към масата:
	— Сложете го там.
	Случилото се след това ми е малко мътно.
	На Уелдърман и Стокс им бе разпоредено да ме държат здраво. Финики пъхна кожен колан в устата ми, каза ми да го захапя здраво и да не пускам. Огълсби разряза ръкава на ризата ми и огледа счупването. Когато пръстите му спряха да мушкат ръката ми, хватката му от двете страни на счупеното се затегна, той ме погледна за миг и…
	Припаднах. Не мислех, че болката може да стане по-убийствена, обаче можело. Избликът й повлече след себе си ослепително бяла светлина… а след това потънах в нищото.
	Когато се свестих, Огълсби превързваше ръката ми с парчета плат, напоени в гипс. Чух как Уелдърман и Стокс си крещят един на друг някъде в къщата.
	Финики видя, че съм буден, и се наведе над мен:
	— Ако още един път направиш нещо подобно, ще накарам всеки един от тези джентълмени тук да изнасили гаджето ти, докато ти гледаш. Всяка дупка на малката уличница! И когато се уморят, ще й прережа шибаното гърло и ще я метна на полето да я ядат гарваните. Докато живееш под моя покрив, ще се подчиняваш на моите правила и ще си заработваш престоя. — Тя облиза устни. — Мислиш си, че Бърни е бил кофти? Изчакай да видиш следващия. Само изчакай. Ще дам на следващия картбланш да прави с теб каквото си иска. Ще се научиш. Ще видиш. Или ще ти изкопая гроба с ей тия две ръце. Уелдърман запази отвертката. Отпечатъците ти са навсякъде по нея. Ако кажеш на някого какво се случва тук, той ще направи всичко по силите си, за да бъдеш обвинен за убийството на Бърни. — Наведе се по-близо. — Мой си, лайно такова. Аз те притежавам!
	Огълсби остави шишенце с болкоуспокояващи на масата, но Финики си го прибра в джоба.
	— Искам да те боли.
	След това ми нареди да си отида в стаята.
	Пол беше буден. Докато внимателно се отпусках върху леглото, каза само:
	— Издъни се като за световно.
C$


>	71.
>	Пул

	_Ден пети, 21:15 ч._
	Гаражът бе отделна постройка зад къщата на Хилбърн, в края на алея, покрита с напукан асфалт, под клоните на стара върба, която изглеждаше така, сякаш ще се катурне при следващия лек ветрец. Робин Хилбърн бе дала на Пул ключ, но той откри, че вратата отстрани е отключена. Това съвсем не значеше, че лесно ще се отвори. Дали заради влагата, заради старата боя, или заради изобилните количества лепило, но беше заяла, и то от доста време. Пул я удари с рамо и след няколко опита тя изпращя и най-накрая се предаде. Долната й част изскърца по бетонния под.
	Пул напипа ключа за осветлението вдясно от вратата, но когато го завъртя, крушката, която висеше от гредата в средата на тавана, само присветна и угасна със сухо изпукване. Той включи фенерчето на телефона си и обиколи помещението с лъча.
	От тавана висяха паяжини. Бели, преплетени. Паяците отшелници са характерни за Южна Каролина… но имаше и толкова много други видове. Не можеше да каже кой е изплел точно тези паяжини, а и паяци не се виждаха никъде, но усещаше как го гледат — натрапник в родния им дом.
	Имаше места за паркиране на две коли. Онова, което бе по-близо до вратата, бе запълнено с кашони с всевъзможни размери.
	На другото бе спрян бял ван с плъзгаща се задна врата.
	Гумите му бяха спаднали, уплътненията — напукани, стъклата — покрити с дебел пласт мръсотия. Пул винаги се бе чудил как някой може да позволи превозното му средство да се разпада, натикано в някакво тъмно ъгълче. Вероятно Дерек Хилбърн бе карал именно този ван и сега жена му нито имаше полза от него, нито можеше да понесе спомените, които колата й навяваше. По-лесно е да го забравиш, отколкото да се опиташ да го продадеш.
	Пул пристъпи напред, като прекрачваше и заобикаляше кутиите и разчистваше паяжините със свободната си ръка. От надигналия се прахоляк се разкиха неудържимо. Стигна до предната врата на гаража, напипа дръжката за отваряне и я дръпна нагоре. Също както страничната врата, и тази оказа сериозна съпротива. Ролките протестираха гръмко с всеки сантиметър, с който повдигаха метала. В крайна сметка обаче успя да я отвори и с удоволствие усети полъха хладен въздух.
	Няколко мишки се защураха насам-натам, хукнаха навън и се изпокриха в запуснатата морава. Една се спря достатъчно време, за да изгледа Пул. Това вероятно бе най-едрата мишка, която бе виждал в живота си. Носът й потрепваше нервно, а очите й пламтяха. Гризачът застана на задни лапи и дълго наблюдава Пул, преди да се обърне и да последва събратята си.
	Откъм къщата блесна прожектор, окачен под стряхата и насочен към отворената врата на гаража. Пул прикри очи с длан и видя Робин Хилбърн, изправена до задната врата. Тя вдигна ръка и му махна несигурно, преди да изчезне в дълбините на къщата.
	Светлината стигаше до него, но сградата някак я ограничаваше. Но все пак беше по-добре от фенерчето на телефона. Нямаше как да се справи със задачата лесно, затова Пул се зае да я върши по единствения начин, който му бе известен — кашон след кашон. Започна с първия, до който успя да достигне, изкара го навън на алеята, отвори капака и се зарови вътре. Дънки и панталони, няколко дузини, мухлясали и проядени от молци. Първите пет кашона се оказаха със сходно съдържание — тениски, пуловери, чорапи. Не можеше да се насили да изхвърли всичко, както го бе помолила Робин, затова започна да ги сортира — всичко, което ставаше за даряване, отиде в дясната част на тротоара, останалото — наляво. Дерек Хилбърн определено бе събрал доста боклуци.
	Четиресет минути по-късно Пул бе плувнал в пот и не бе открил нищо полезно.
	Тъкмо се чудеше дали да не почука на кухненската врата и да помоли за чаша вода, когато очите му се спряха върху белия ван.
	Дерек Хилбърн (или който го бе карал за последно) го бе паркирал на заден ход, като вратата откъм шофьора бе опряна до страничната стена, а задницата на автомобила бе плътно до задната. Пул не се бе сетил преди, но сега си помисли, че който и да го е паркирал, е трябвало да слезе през предната дясна врата. Нямаше логика. Ако са искали да го сложат така, че да оставят максимално свободно място за багаж в гаража, защо не са го вкарали на преден ход?
	През годините пред дясната врата се бяха натрупали няколко купчини с кашони, които блокираха достъпа дотам. Пул измъкна всички на алеята и прегледа съдържанието им, докато не си разчисти пътя до вратата на вана. Беше заключена.
	Светна си с фенерчето, но не видя кой знае какво. Между предната и задната част на вана имаше преграда, в която, точно зад двете предни седалки, се виждаше врата.
	Пул провери под калниците за ключ, но не намери. Под бронята — поне докъдето успя да бръкне — също. Хвърли поглед към къщата и видя, че лампите вътре са угасени. Робин Хилбърн най-вероятно си бе легнала.
	Пул обмисли дали да не счупи стъклото, но прецени, че шумът ще привлече нежелано внимание. Вместо това измъкна от един кашон телена закачалка за дрехи, изправи метала и го огъна като малка кукичка в единия край. Натика телта между уплътнителя на прозореца и стъклото и я завъртя наляво-надясно, докато куката закачи копчето за отключване на вратата. Пет опита по-късно успя да захване върха му, дръпна нагоре и отключи.
	Когато отвори вратата, го лъхна застоял въздух, по някаква странна причина по-студен от този в гаража — древен, уловен в капан въздух, бързащ да се измъкне на свобода. Слоят прах върху седалките бе толкова дебел, та Пул първоначално си помисли, че са сиви, докато не прекара пръст по едната, за да установи, че всъщност са черни.
	Отвори жабката. Пистолет калибър .38, две кутийки патрони и кожен кобур за колан. Документи на вана. Упътване. Наполовина празна опаковка от таблетки против киселини. Нищо друго.
	В поставката за чаши до скоростния лост имаше стара кутийка „Пепси“. Течността около ръба отдавна се бе изпарила, оставяйки след себе си черен пръстен, подобен на катран. На пода, свит на топка, лежеше стар тъмносин тренчкот.
	Пул се покатери и се промуши през металната врата, водеща към задната част на вана, напипа дръжката и откри, че не е заключена. Вратата изскърца на уморените си панти, докато се отваряше.
	Той извади фенерчето отново и огледа вътрешността.
	До калника имаше зелена чанта, на която с черен маркер, избелял от годините, бе написана една-единствена дума.
	_Портър._
	Чанта за фитнес вероятно. Може би торба, с която Портър е пренасял мръсните си дрехи от съблекалнята в полицейското управление в Чарлстън до къщи и обратно. Не беше нещо необичайно, което да откриеш в колата на партньора му. Но не и нещо, което Пул възнамеряваше да пренебрегне. Щеше да я провери след малко, понеже друго привлече вниманието му.
	Някакъв вързоп в най-далечния край. Черни найлонови торби за боклук, в които имаше нещо, омотано с монтажно тиксо, запечатано здраво.
	Тъй като не беше сигурен какво ще открие сред вещите на Хилбърн, Пул носеше ръкавици, но вече бяха скъсани на няколко места и покрити с мръсотия. Той ги свали и нахлузи нов чифт, преди да се промуши до задната част на вана. Вързопът беше дълъг почти метър и половина. Пул още от дете винаги носеше със себе си нож, затова посегна към джоба си механично, но след това се сети, че е летял дотук с граждански полет и трябваше да остави и ножа, и пистолета си в Чикаго, ако не искаше да се озове в някой от списъците на бюрото на специален агент Хърлес. Дори когато слагаха оръжие в чекирания багаж, федералните агенти се задължаваха да обявят, че пренасят пистолет. Тази информация влизаше в база данни, която автоматично се сверяваше с текущите криминални разследвания. Всяка аномалия се отбелязваше, а Пул нямаше намерение да се превръща в аномалия.
	Дръпна края на черния найлон и го проби с пръст.
	Отвътре се прокрадна сладникава миризма. Миризма, която Пул веднага разпозна.
	Отдръпна се и запуши нос.


>	72.

#	Дневникът

C>
	— Мамка му, хлапе, за това се искат топки!
	Винсънт се бе облегнал на бронята на камиона. Кристина стоеше до него. Либи бе седнала на земята до мен. Пол стоеше до вратата, наблюдавайки пътеката, която водеше към къщата. Невестулката и Хлапето си играеха в плевника. Теган беше отишла до града с Финики.
	Като цяло всички знаеха какво се е случило миналата нощ. Аз просто попълвах празнините.
	— Заровиха го в полето. — Пол посочи някъде в далечината. — Докато вървях насам, лесно открих точното място. На пет-шест метра встрани от пътеката, в треволяка.
	— Трябва да се обадим в полицията — каза Кристина. — Те ще отведат Финики. Ще отведат всички.
	Знаехме, че не можем да го направим.
	Винсънт я хвана за ръка. Това като че ли беше първият път, когато го виждах да проявява толкова привързаност към друг човек. Пусна я, когато видя, че двамата с Либи го наблюдаваме.
	— Уелдърман и Стокс са ченгета. Просто ще обвинят Ансън за всичко, точно както казва Финики. След това нещата ще станат още по-лоши за нас, понеже няма да има мърдане оттук. Трябва да се придържахме към плана. — Той тупна камиона с длан. — Ще поправим това чудо и ще се ометем оттук. Всички заедно. Ще отидем в Чарлстън или някои друг голям град, където ще можем да изчезнем.
	Кристина се намръщи:
	— Ще ни преследват.
	— Уелдърман и Стокс са местни ченгета — изтъкна Винсънт. — Веднъж да се измъкнем, няма да могат да ни пипнат. Едва ли ще рискуват да предупредят тамошните власти, понеже няма да са членове на малкия им кръжец.
	— На практика не знаем колко голям е „малкият им кръжец“ — възразих.
	Очите на Винсънт срещнаха моите.
	— И няма и да разберем, докато не опитаме да избягаме. Да изпробваме докъде се простират възможностите им.
	— Просто ще ни очистят — вметна Пол. — Помислете само за онези снимки в къщата. Къде си мислите, че са всички тези хлапета? — Той се обърна към вратата и огледа широкото поле, тревата, бурените, стръковете пшеница, полюляващи се на вятъра. — Аз ще ви кажа къде са. Всички са ей тук някъде, храна за червеите заедно с Бърни, приятелчето на Ансън. Финики все едно е сложила въртяща се врата на това място. Децата идват и си отиват — колко такива сме виждаш? Тръгват една нощ и никога повече не се връщат. На тези стени има стотици фотографии.
	Погледнах го:
	— Миналата нощ спореха дали да ме закарат в болница заради ръката. Чух Уелдърман да казва, че ако не зарасне правилно, ще загубят пари. Можеха да ме убият, както казваш, но не го направиха. Повече са загрижени да няма трайни увреждания.
	Очите на Пол се присвиха.
	— Какво искаш да кажеш? Все едно — както не можеш да продадеш колата лесно, ако си я ударил някъде ли?
	Не бях мислил за това по този начин. Май и не исках да мисля.
	Кристина пребледня.
	— Планират да ни продават ли? Не им ли стигат онези неща, които правят с нас в онзи мотел? Няма начин! Всички сте се побъркали!
	Тя скочи от бронята и закрачи из хамбара. Продължаваше да говори, но не можех да я чуя: думите й бяха прекалено тихи.
	— Двайсет и девети август — изрекох едва чуто.
	Винсънт, който не сваляше очи от Кристина, се обърна към мен:
	— Какво?
	— Датата 29 август е оградена с кръгче в календара в кухнята на Финики. Същото е и в календара в офиса на д-р Огълсби. Каквото и да планират, явно ще се случи тогава.
	— Коя дата сме днес?
	Беше Либи. Бе мълчала през по-голямата част от разговора.
	— Единайсети — каза Кристина.
	Либи прокара пръсти по гипса върху ръката ми.
	— Само след осемнайсет дни. Това няма да заздравее дотогава.
	— Права е — обади се Винсънт — Счупих си ръката преди няколко години и гипсът стоя шест седмици. Няма начин да махнат твоя след три.
	Пол изсумтя:
	— Вероятно няма да им пука, ако не е напълно заздравяла. От това, което чух, по-скоро ги вълнува дали ще изглежда нормално. Последния път, като си чупих ръката, махнаха гипса след две седмици и още две трябваше да я държа в превръзка през рамо. — Вдигна лявата си ръка и я размаха. — Излекува си се прекрасно. Просто трябва да внимавам с нея и да не я натоварвам.
	— Колко от вас са си чупили кости? — попитах аз.
	Всички вдигнаха ръце. Дори Хлапето се надвеси през края на плевника и махна.
	— Добре дошъл в системата на приемните семейства, господин Бишъп — промърмори Пол.
	Никога преди не си бях чупил нещо и определено не планирах да ми се случва отново в бъдеще. Ръката ме болеше ужасно. Не толкова пронизващо, колкото миналата нощ, но все още силно.
	— Имах шест счупени кости — каза Либи зад мен. — Когото нещо подобно се случи, просто те местят в друго приемно семейство, сякаш това с магическа пръчка ще реши всичко. Попълват един-два формуляра и ги заравят на дъното на досието ти. Може да ти отпуснат няколко сесии психотерапия, за да подредят нещата. Сигурна съм, че все някъде има и добри приемни семейства, но лошите са повече.
	Пол завъртя въображаема рулетка.
	— Понякога се пада черно, понякога се пада червено, понякога топчето ти улучва синьо-черното.
	Винсънт отчупи буца засъхнала кал от бронята на кимиона и замери Пол с нея.
	— Ти си пълен идиот.
	Пол отстъпи встрани и буцата прелетя покрай него през отворената врата.
	— Внимавай. Трябва да остана красив за голямата разпродажба. — Той плъзна ръце по тялото си. — Не искам всичко това да отиде при някой любител на намаленията.
	— Ти наистина си един тъп шибан идиот — поклати глава Винсънт.
	— Двайсет и девети август — казах отново. — Ще може ли да подкараш камиона дотогава?
	Винсънт дори не вдигна очи.
	— Нямам представа. Почистих по-голямата част от двигателя. Карбураторът ми вгорчи живота, но мисля, че се справих. Според мен гумите са наред, обаче няма как да знаем със сигурност, докато не пробваме да ги напомпаме, а това не може да стане без помпа. Трябва да сменя няколко маркуча, свещите…
	— Намерихме ти пари — изтъкна Кристина.
	Той я изгледа накриво:
	— Така е. Само дето се оказа, че парите не са вече толкова голям проблем. Открих нещо. — Той скочи от бронята и прекоси хамбара, за да стигне до купчина сандъци в задния ъгъл. Избута няколко настрани и дръпна дървените капаци. Отвориха се доста по-лесно, отколкото би трябвало. Всички отидохме да погледнем.
	Пол беше първият, който подсвирна:
	— Егати…
	Пакетите бяха десетки — купища банкноти, опаковани в найлон. Някои бяха в торби, други — отделно.
	— Всичките тези торби с пари ли са пълни? — обади се едва доловимо Теган.
	Винсънт въздъхна:
	— Ще ми се да бяха.
	Той грабна една червена раница и дръпна ципа. Вътре имаше женски дрехи, мокри и плесенясали.
	— Около половината са пълни с дрехи — момчешки и момичешки. В останалите има кеш. Вероятно има около няколкостотин хиляди долара тук. Опитах се да преровя всичко, без да правя бъркотия. Не искаме да знаят, че сме открили парите.
	— От продажбата на други деца — каза Пол.
	— Да, от някои поне. — Винсънт затвори ципа на червената раница и я остави там, откъдето я бе взел. — Така че няма значение дали имахме всичките кинти на света, ако не можем да си купим онова, което ни е необходимо.
	— Има един магазин за намалени авточасти от другата страна на улицата срещу мотела, недалеч от бензиностанцията. Миналата нощ го видях — казах аз.
	Винсънт бе свел поглед.
	— Аха, и аз съм го виждал. Не че мога да стигна до него. Не и когато ония типове ни следят под лупа. Все едно е на хиляда километра…
	Баща ми би казал да реша задачата. Винаги бе повтарял, че всеки проблем има множество решения, и дори да изглеждат далечни и невъзможни за разгадаване, тези решения са само на една мисъл разстояние.
	Зад мен Либи попита:
	— Кой е следващият, който ще ходи в мотела?
	Кристина посочи към плевника:
	— Тези двамата. Тази нощ. Теган каза, че именно затова Финики е искала да отидат до града днес. Финики била бясна, понеже никой не й бил казал, че трябва да купи нови дрехи за тях. Можела била да купи нещо, когато купувала нещата за Ансън. А вместо това трябвало да се връща днес.
	Оказа се, че не аз бях този, който ще реши задачата, а Либи.
C$


>	73.
>	Пул

	_Ден пети, 21:51 ч._
	Пул знаеше, че ще му се наложи да се обади по теле фона. Да рови незабелязано из изхвърлените остатъци от живота на някого, беше едно, но бе напълно сигурен, че в този найлон има увит труп, а това не беше нещо, с което бе готов да се заеме сам. Дължината на вързопа бе само метър и петдесет, което значеше, че тялото е на дете, жена или пък е разчленено. Сигурен беше, че е прекарало доста време във вана — досети се заради праха. Ако първо бяха вкарали вана в гаража и след това бяха поставили трупа вътре, прахът нямаше да е толкова равно мерно разпръснат. Щяха да се виждат леки размествания, остатъци от следите при влачене и така нататък. А освен причинените от него самия, не забеляза други.
	Шансът Хилбърн да се е обесил именно заради това тяло беше голям.
	Пул запълзя назад бавно, като внимаваше краката и коленете му да попадат в оставените преди следи, за да не замърсява местопрестъплението допълнително. Когато прахът започна да гъделичка носа му, той кихна в свивката на лакътя си, неведнъж, а два пъти, и веднага си помисли колко болен изглеждаше Наш последния път, когато го видя. Как се кълнеше, че това е само грип или настинка.
	Когато се върна при зелената чанта, Пул коленичи и я освети с фенерчето си. Както и при останалото във вана, прахът бе създал плътно и непокътнато покритие — по-дебело и сиво на върха и избледняващо отстрани. Направи няколко снимки с телефона си от различни ъгли, след което дръпна ципа. Вътре имаше светлосиня официална риза, черни панталони, чифт мокасини, тъмна вратовръзка, чорапи и бельо. Дрехите бяха нарязани, някои бяха скъсани, липсваха парчета. Почти всичко беше покрито със засъхнала кръв. Под дрехите откри стар фотоапарат „Канон“ с телеобектив. Имаше и черно-бяла тетрадка като онези, в които бяха дневниците на Бишъп. Беше прихваната с ластиче, което се скъса, когато Пул опита да го махне.
	Приближи фенерчето и се зачете в първите няколко страници.
	Дати, часове, бележки и наблюдения. Това беше някакъв дневник, вероятно от тайно следене на заподозрян. Пул не разпозна почерка. Щеше да се наложи по-сериозно изследване, но от онова, което си спомняше, беше напълно различен от почерка на Бишъп. Като че ли не беше и като почерка на Портър. Може би на Хилбърн, може би на някой друг. Нещата стават трудни с течение на времето. Човешкият почерк се променя. С подходящото изследване експертите биха успели да намерят някои сходства. В торбата имаше и три пачки стодоларови банкноти. Ако числото на бандерола беше вярно, всяка от пачките съдържаше десет хиляди долара.
	Пул обходи с поглед находките си, след което се изправи, опакова всичко обратно в торбата, затвори ципа и я метна на предната седалка. Измъкна се от вана с чантата в ръка. Застана на алеята пред гаража, пое си няколко дълбоки глътки чист въздух и набра един номер.
	— Грейнджър — долетя отсреща груб глас.
	— Здрасти, Франк е. Още ли си на онова езеро край Симпсънвил?
	— Събрахме си нещата преди няколко часа. Върнах се в хотела. Защо?
	Пул знаеше, че в мига, в който каже на специален агент Грейнджър къде е, новината ще кацне при Хърлес. Само че нямаше избор. Обърна се, огледа гаража и прекара пръсти през косата си.
	— Имам вторично местопрестъпление. Може да е свързано с нашите.
	— Къде?
	— Чарлстън. Старият партньор на Сам Портър.
	Обясни набързо какво е открил.
	Грейнджър обмисли чутото, след което попита:
	— Имаш ли нещо, което да свързва тялото от Симпсънвил — онова пред съдебната палата — с Портър?
	_Не още._
	— Не — отвърна Пул.
	— Ще трябва да преразгледаме всичко от този ъгъл. Ако Портър е заподозрян, ще се наложи да преразгледаме всичко.
	Пул не отговори. Телефонът му завибрира — ново входящо повикване. Той погледна дисплея — пишеше „Полиция Южна Каролина“.
	— Трябва да отговоря.
	— Отцепи местопрестъплението. Ще се обадя на местния полеви офис и ще пратя екип при теб. И аз ще се включа, но ще са ми необходими няколко часа — каза Грейнджър, преди да затвори.
	Пул прие другото обаждане:
	— Специален агент Пул.
	— Здравейте, обажда се лейтенант Мигинс от Щатската полиция на Южна Каролина. При нас току-що се получи обаждане за възможно проникване с взлом в онова психиатрично заведение — „Камдън“. Описанието на мъжа, избягал от местопрестъплението, съвпада с вашето описание на Сам Портър. Моите хора са там в момента — казват, че един от кабинетите е оплискан с кръв. Лобито също. Няма труп, няма докладвани наранявания… поне засега, де, но определено нещо се е случило там. Тръгнал съм към мястото, но реших първо да ви се обадя, понеже вие сте вписан като контактно лице.
	— Колко точно сте сигурни, че е бил Сам Портър?
	— Обади се един от охранителите… каза, че е познал Портър от телевизията. Сто процента сигурен. Каза, че Портър отпрашил с тъмен джип, успял е да види част от номера. Изпращам ви го като SMS.
	Пул погледна зелената торба в краката си, после погледна гаража.
	Стори му се, че мерна някакво движение с крайчеца на окото си. Обърна се отново назад:
	— Лейтенант? Ще ви звънна след няколко минути.
	Лейтенантът каза още нещо, но Пул затвори.
	Прожекторите хвърляха сянка върху мъжа, ала Пул знаеше кой е. Беше застанал безмълвен в края на алеята.
	— Какво правиш тук, Сам?
	Портър пристъпи напред.
	— Мислех, че Робин ще знае нещо за нощта, в която получих куршум в главата. Може би нещо, което Дерек й е споменал.
	— Не знае нищо.
	— Бих искал лично да я попитам.
	Пул се помъчи гласът му да звучи спокойно:
	— Може би трябва първо да прибереш оръжието.
	Лявата ръка на Портър беше протегната напред и в нея имаше малък револвер — калибър .30 или .22, не можеше да се каже със сигурност от това разстояние. Пул съжали, че е оставил пистолета си в Чикаго.
	Портър пристъпи още напред.
	— Ти си този, който рови в нечия чужда собственост посред нощ. На място, където нямаш никаква работа. Това няма нищо общо със случая.
	— Имам заповед.
	— Не, нямаш. Ако имаше, нямаше да си сам. — Портър хвърли поглед към къщата. — Къде е Робин? Какво си й направил?
	— Тя ми разреши да прегледам нещата на Дерек. Прибери оръжието и ще поговорим.
	Портър поклати глава:
	— Извади си пистолета, бавно и без резки движения, за ръкохватката, и го хвърли на тревата.
	— Не нося пистолет. Летях с граждански самолет.
	— Свали си сакото и бавно се обърни кръгом.
	Пул пусна сакото в краката си и направи пълен кръг, докато застана отново пред мъжа срещу него.
	Портър махна с дулото към глезените му:
	— Вдигни си крачолите.
	Пул се подчини, показвайки, че не носи оръжие.
	— Това на кръста ти са белезници, нали?
	— Не бива да тръгваш по този път, Сам. И бездруго вече си насочил оръжие към федерален агент.
	— Насочил съм оръжие към служител на правораздавателните органи, който е тук незаконно, за да се възползва от скърбяща вдовица, и в момента претърсва личните вещи на починалия й съпруг без съдебно разпореждане, посред нощ.
	— Всеки момент ще пристигне подкрепление. Обадих се преди малко.
	— Чух те.
	— Следователно знаеш, че вътре има труп. — Пул кимна към вана.
	— Не знам нищо за това. — Той погледна към зелената торба и примижа, докато четеше собственото си име. — Това не е мое. Мразя зеленото. Какво има вътре?
	Пул му каза.
	— Да не си я донесъл със себе си? Искал си да я подхвърлиш във вана? На това ми прилича. Подхвърляш веществени доказателства.
	Пул се насили да продължи да гледа Портър в очите:
	— Защо ми е да го правя? Намерих я. Във вана.
	— Някой се опитва да ме натопи — Бишъп или някой, който работи с него. Може би много хора, които работят с него.
	— Нямам причина да те натопя, Сам.
	— Не съм толкова тъп, че да оставя торба с моето име до труп, който се намира в скапания ван на бившия ми партньор. Как тогава се е озовала вътре? Кой я е подхвърлил, ако не си ти?
	— Била е във вана доста дълго. Още откак е бил паркиран тук.
	— Значи Бишъп. Не съм убивал никого.
	Пул започна да смъква ръцете си, но замръзна, щом видя, че пръстът на Сам се свива около спусъка. Взря се в дулото.
	— Ако не си виновен, свали оръжието и да поговорим.
	— Неее. С мерник върху теб поне ще съм сигурен, че ме слушаш. Не мога да си позволя да рискувам отново да ме арестуват. Точно сега не.
	— Допускаш голяма грешка, Сам.
	Портър размаха револвера:
	— Извади белезниците и си ги сложи. Закопчай се отпред, за да те виждам.
	Пул обмисли възможността за бягство. Ако се метнеше настрани, извън светлината, имаше шанс да се изплъзне, преди Портър да се прицели. Револверите са точни само от около три метра, а Портър беше на двойно по-голямо разстояние. Трябваше да вземе под внимание обаче и факта, че Портър е запознат с огнестрелните оръжия, не е някой любител, а и в момента изглеждаше странно спокоен.
	— Обади се за подкрепления преди седем минути. Местният полеви офис е на повече от двайсет минути път. Ако агентите тръгнат от домовете си, могат да стигнат тук и по-рано. Ще ти дам една минута, за да направиш онова, което казах. Ако не пожелаеш, вкарвам ти един в крака и те изваждам от уравнението. Не мога да си позволя да рискувам отново да ме арестуват. Не и точно сега — повтори Портър и огледа празната улица в двете посоки.
	Пул се втренчи в него:
	— Да предположим, че те послушам. После какво?
	— Ще те взема с мен. Ще разрешим случая заедно.
	Пул не отговори.
	— Ако исках да те убия, щях да го направя точно тук и сега. Знаеш това. Няма свидетели. Екипът ти ще се появи, но съм готов да се обзаложа, че няма да намерят никакви доказателства. Отпечатъците ми дори не са по тези куршуми. Ще изчезна още преди да си изкървил до смърт.
	— Не би ме убил.
	Този път Портър бе този, който замълча.
	Пул посегна зад гърба си.
	Ръката на Портър се стегна.
	— Бавно.
	Белезниците на Пул бяха в кожен калъф, закопчан за колана му отзад. Той го откачи и ги извади. Бавно, за да не подплаши Портър, ги закопча първо за лявата, после за дясната си китка.
	— Стегни ги.
	Пул затегна белезниците. Дори Сам да бе забелязал движение зад прозореца на втория етаж на къщата на Хилбърн, не го показа. Пул видя как завесата помръдна встрани и зад нея се мерна нечия сянка.
	— Сега взимай тази торба и идвай с мен.
	Пул кимна и се подчини.


>	74.
>	Наш

	_Ден пети, 22:02 ч._
	Наш се събуди в колата си без всякакви спомени за това как изобщо се е качил в нея. Дори не си спомняше как си е тръгнал от апартамента на Портър. Все още беше на улицата, където живееше Портър; слава богу, че не се бе опитал да шофира. През тънкия слой сняг върху предното стъкло видя множество полицейски и федерални коли, както и ванове на криминалисти, паркирани на половин пресечка оттук. Двигателят на автомобила му работеше и изкашляше мижави количества топлина спорадично през вентилационните решетки. Беше благодарен, че се е сетил да го запали, въпреки че нямаше спомен да го е правил. Всяка кост в тялото му го болеше. Не можеше да диша през носа си. Усещаше гърлото си така, сякаш дива котка бе прекарала вътре поне час в острене на ноктите си.
	Причината да се събуди бе, че телефонът му звънеше и подскачаше в поставката за чаши.
	Клозовски.
	Наш опипом сграбчи устройството и включи високоговорителя.
	— Н-да?
	— Какво, по дяволите…!? Опитвам се да се свържа с теб вече цял час!
	Телефонът бе адски студен. Все едно държеше кубче лед. Наш пусна парното на най-висока степен и чу как нещо зад арматурното табло изпъшка в знак на протест. Не можеше да спре да трепери.
	— Чувствам се мегаскапано, Клоз.
	— И ти ли? Ох, мамка му. Сигурно си лепнал нещо в къщата на Ъпчърч. Не ти ли казаха да не идваш тук? Не трябва да се размотаваш насам-натам, човече. Сигурно вече си заразил един вагон хора.
	— Трябва да намеря Сам. Трябва да намеря Бишъп. Трябва да намеря… — Наш си спомни, че не трябва да споменава нищо за изчезването на кмета и успя да млъкне по средата на изречението.
	— Кметът е изчезнал.
	Това стигна до съзнанието му с леко закъснение. Мислите му бяха размътени.
	— Откъде знаеш за кмета?
	— Какво?! Не бе, не кметът. Клеър липсва*… — Той замълча за секунда. — Чакай малко. И кметът ли е изчезнал?
	[* На английски думите mayor (кмет) и Clair (Клеър) звучат по сходен начин. — Бел.прев.]
	Наш се поизправи и се помъчи да накара мозъка си да се размърда.
	— Да не би преди малко да каза, че Клеър липсва?
	Клоз въздъхна:
	— Сигурно имаш треска или нещо подобно. Да, Клеър липсва. Нашата Клеър. Отиде до кафенето да се справи с някакъв проблем и оттогава никой не я е виждал. Това беше преди… еха, преди осем часа вече. Шефът на охраната накара неговите хора да я търсят, но с цялата тази карантина работата е доста напечена. Асансьорите са спрени, стълбищата са заключени… Неговите момчета имат ключове, но Агенцията за контрол на заболяванията не разрешава да се ходи от етаж на етаж. Двама от нашите, униформените, също са изчезнали. Почти цял ден ги няма. Та да теглим чертата: имаме два трупа, някой похищава полицейски служители, а сега и Клеър липсва. Забутал съм се в нашия офис, но съм съвсем сам. Даже не знам на кого мога да имам доверие. Няма да се учудя даже и Стоут да я е отвлякъл.
	— Стоут?
	— Боже, изобщо ли не ме слушаш? Стоут е шефът на охраната тук. Който и да прави всичко това, е някъде в болницата. Може вече всички да са мъртви. Ами ако е Бишъп? Представяш ли си какво ще стори на Клеър? Разполагал е с цели осем часа. А ако това е Сам… ако Клеър е видяла лицето му… Не знам какво да правя, човече. Трябва ми помощ!
	Наш погледна отново през предното стъкло към светлините, които примигваха върху фасадата на сградата, където живееше Портър. Тъкмо бе пристигнала носилка, с която да изнесат тялото.
	— Открих трупа на Винсънт Уейднър в апартамента на Сам. Беше във ваната.
	— Знам — прошепва Клозовски. — Следя всичко — текстови съобщения, имейли, радиокомуникациите… Федералните мислят, че Сам го е извършил. Наистина не искам да поемам по този път… продължавам да си повтарям да не се връзвам… но има толкова много доказателства! Пул току-що е открил тяло в Чарлстън, скрито от доста години в гаража на стария партньор на Сам. Имало е и вещи на Сам… както и един куп пари.
	Наш разтри челото си. Опита се да мисли въпреки гъстата мъгла, покрила мозъка му.
	— И можеш да видиш и чуеш всичко това?
	— Майтапиш ли се? Мога да ти кажа кои три порно клипа си гледал за последно на телефона си, ако поискам. Сега не е време да подлагаш способностите ми на съмнение. Трябва да открием Клеър.
	Наш посегна към скоростния лост. Ръката му мина покрай него. Буквално не беше уцелил! Трябваха му още два опита, преди да сключи пръсти около него.
	— Идвам към теб. Скоро ще съм там.
	— Няма да те пуснат. Цялата сграда е под карантина, забрави ли?
	— Болен съм. Ще трябва да ме пуснат.
	Когато Наш се извърна наляво, за да погледне свободен ли е пътят зад него, главата му се удари в страничното стъкло. Усещаше, че всеки момент може да припадне. Изрови от джоба си хапчетата, които му бе дал Айсли, и глътна още три.
	Изгаси двигателя и откри с поглед един патрулираш полицай, който тъкмо се качваше в колата си пред къщата на Портър.
	— Обаче май ще си хвана превоз.
	Той се застави да излезе от колата и махна на полицая. По някое време се сети да затвори телефона на Клоз.


>	75.

#	Дневникът

C>
	Двамата с Либи се бяхме сгушили до прозореца на моята спалня и наблюдавахме как Уелдърман и Стокс спират пред къщата. Беше малко след девет вечерта. Слънцето отдавна беше залязло. Нямаше луна — небето бе черно като петрол.
	— Виждаш ли го?
	Надигнах се леко на пръсти и тя ме дръпна обратно.
	— Недей…
	Светлините в стаята ми бяха угасени, нямаше как някой да ме забележи, но въпреки това се наведох, вдигнах глава само колкото да погледна покрай колата на Уелдърман към камрито на Финики, паркирано вляво от тях. Отначало не го видях, но после забелязах как една дълга черна сянка се изтъркаля отдолу и приклекна зад предната лява врата.
	— Ето го — посочих аз.
	Либи също го бе видяла. Разбрах по начина, по който се напрегна тялото й.
	— Господи, дано да успее!
	— Ще успее — отвърнах аз с цялата увереност, на която бях способен, въпреки че в действителност не бях кой знае колко сигурен. Планът на Либи беше добър, но съдържаше много променливи, всяка от които можеше да се прецака и да обърка всичко.
	Финики изкрещя нещо отдолу. Миг по-късно чух звука от стъпките на Невестулката и Хлапето, които притичаха по коридора и се спуснаха с гръм и трясък по стълбите. Опитах се да не мисля къде отиват и какво ги чака там. На света имаше твърде много Бърнита и в полето бяха заровени твърде малко. Теган беше казала, че е имало повече снимки, и въпреки че бе лошо, имаше и по-лошо.
	Видяхме как отвън Винсънт се промъква към откритото пространство зад колата на Уелдърман. Движеше се бавно и се мъчеше да стои колкото се може по-приведен. Уелдърман още беше зад кормилото. Както обикновено Стокс беше излязъл навън, като бе оставил вратата си отворена, в ръката му димеше цигара. Винсънт се добра до задната лява гума, разви капачката на вентила и започна да изпуска въздуха.
	— Мисля, че го е правил и преди — отбелязах аз тихо.
	— Винсънт е правил доста неща — съгласи се Либи. — Трябва да побърза.
	Надявах се да не изпусне прекалено много въздух. Номерът беше да оставиш точно толкова, че да се отдалечат оттук. В идеалния случай щяха да са на половината път към града, когато джантата щеше да нареже гумата. Либи твърдеше, че номерът ще проработи. Алеята беше чакълена, затова нямаше да забележат спуснатата гума чак докато стъпят на шосето и дори тогава Уелдърман може би щеше да покара още малко, преди да осъзнае, че нещо не е наред. Ако изобщо осъзнаеше.
	Чух как Кристина казва нещо на Финики долу. Двете момчета повишиха гласове уж се караха.
	— Няма да може да ги мотае още дълго — отбеляза Либи. — Винсънт трябва да побърза.
	Това не беше нещо, което да се пришпори. Но ако излезеха от къщата, преди да е свършил, Финики щеше да го види — свит между двете превозни средства, с капачка от вентил в ръка и с пусто изражение на лицето. Камрито й само частично пречеше на видимостта от верандата.
	Чухме как входната врата се отваря. Сетне и мрежестата врата.
	— О, не!
	Ръката й стисна моята до болка.
	Винсънт, изглежда, също чу. Зави капачката на вентила за секунди и се шмугна под камрито. Главата на Стокс се надигна рязко. Огънчето от цигарата бе достатъчно колкото да освети лицето му. Винсънт пролази още по-навътре под колата. Стокс направи няколко крачки в посоката, където беше той, после спря.
	Лампата на верандата светна. Невестулката и Хлапето тръгнаха към колата, фотоапаратът на Теган висеше на врата на Невестулката. Уелдърман им отвори задната врата и размени няколко думи с Финики, след което се върна обратно зад волана. Стокс хвърли цигарата си на земята и я стъпка, след което също влезе в колата и те поеха по алеята. Задницата на шевито на Уелдърман бе наклонена наляво.
	— У кого е пликът?
	— У Хлапето — отвърна Либи.
	В плика имаше списък на всички части, които ни трябваха, петстотин долара в брой и бележка, която Хлапето трябваше да предаде на някого в магазина за авточасти — доставете ни тези неща и ще ви дадем още петстотин долара. Бяхме написали адреса на Финики с инструкции да се отиде направо в хамбара. Освен това бяхме сложили вътре и една доста провокативна снимка на Теган. Това беше идея на Пол.
	— Всеки мъж, който си мисли, че Теган ще го чака в самотен хамбар, няма да е в състояние да устои. Тя владее Силата — бе настоял той.
	Либи въздъхна:
	— Ако отидат на бензиностанцията вместо в магазина за авточасти, сме прецакани.
	— Гаражът ще е затворен по това време, а и научих Невестулката как да повреди помпата отпред. Няма къде другаде да отидат, освен в магазина.
	— Може да има резервна в багажника, може да се обади на някого, може онзи от белия ван да му помогне… един милион неща могат да се объркат.
	Права беше: милион неща можеха да се объркат.
	— Човекът във вана има друга работа. Няма да им помогне. Не мисля, че Уелдърман е от онзи тип хора, които биха помолили някого за помощ, но дори да е така, на кого ще се обади? Трябва да дава обяснение за децата на задната седалка. Винсънт каза, че в малибу като това сигурно държат някоя от онези гуми за временна замяна. Няма как да карат дълго с нея. Ще трябва да я сменят довечера.
	— Ами ако отведат Невестулката и Хлапето в мотела, преди да отидат в магазина?
	— Ако това не свърши работа, ще опитаме нещо друго.
	— Трябваше просто да откраднем колата на госпожица Финики, както предложи Теган.
	Бяхме говорили за това. Всъщност бяхме говорили доста. Но нямаше да стане.
	— Колата й е прекалено малка, за да се поберат всички. А и просто ще я обявят за открадната и ще ни върнат тук. Трябва да избягаме всички заедно, иначе няма смисъл въобще да потегляме. Това е планът Не са виждали камиона. Имаме шанс само ако не знаят какво точно да търсят.
	— Може би трябва да избягаме с теб. Само двамата. Няма да се учудя, ако Винсънт и Кристина го сторят.
	О, как исках само! И сега, като се връщам назад в спомените си, как ми се искаше да й бях отвърнал: „Добре!“. Как ми се искаше да я бях уловил за ръката точно в този момент, да намерехме начин да се измъкнем от къщата и да изчезнем в нощта, помъкнали една торба с пари от хамбара. Двамата. Сами. Не знам защо се поколебах. Вероятно поради същите причини, накарали и нея да размисли. Бяхме обещали на останалите, че ще избягаме заедно. Невестулката и Хлапето нямаше да се оправят сами. Но заедно можехме да се справим. Нуждаехме се един от друг.
	— Помниш ли къде ти казах, че съм израснал?
	Либи кимна:
	— Къща до езерото в Симпсънвил.
	— Ако поради някаква причина се наложи да се разделим, искам да ме чакаш там. — Казах и адреса и я накарах да го повтори, докато се убедих, че го е запомнила — Ще намеря някакъв начин да стигна дотам и ще те чакам.
	Тя се усмихна.
	Усмивката й ми харесваше.
	Кракът ми започна да изтръпва. Опитах да сменя позицията на тялото си и ужасна болка прониза счупената ми ръка. Не й трябваше много, за да се размести. Гълтах тиленол като бонбони, Финики не ми даваше нищо по-силно. Либи сигурно забеляза, понеже ме погали по косата:
	— По-добре ли е вече?
	— Малко — излъгах аз. Сърцето ми се впускаше в лудешки танц всеки път, когато тя ме докоснеше. Либи сигурно го знаеше. Дали всички момичета се раждаха научени, или някое по-възрастно, по-мъдро момиче им преподаваше уроци? Беше облечена в памучна рокля, може би един или два размера по-малка, отколкото трябваше. Полите и се бяха надигнат по бедрото й малко повече, отколкото би трябвало. Не се опита да придърпа дрехата надолу дори когато забеляза, че я зяпам. Не съм сигурен кой се изчерви повече, тя или аз.
	— Ако ти покажа нещо, обещаваш ли, че няма да казваш на никого?
	Кимнах.
	Тя ме поведе към стаята си и затвори тихо вратата зад нас.
C$


>	76.
>	Пул

	_Ден пети, 22:08 ч._
	Пул шофираше все още с белезници на ръцете. Докато ровеше из зелената торба, Портър не изпускаше револвера. Лудешкият му поглед постоянно подскачаше нагоре, за да нагледа Пул, след това към пътя, за да му казва къде да завие. Измъкна подгизналата риза от торбата и я огледа на слабата светлина.
	— Това е ризата, с която бях облечен в нощта, когато ме гръмнаха. И останалите дрехи са оттогава.
	— Трябваше да си сложиш ръкавици. В момента замърсяваш веществени доказателства. Имам няколко чифта в десния джоб на сакото.
	Портър не му обърна внимание и продължи да ровичка. Стигна до фотоапарата.
	— Това не е мое. Никога не съм имал фотоапарат като този. Виж само обектива. Изглежда скъп. Или е бил скъп навремето. Колко стар е според теб?
	Пул сви рамене:
	— Не трябваше да го докосваш.
	— В него има лента. Трябва да намерим ателие, където могат да я проявят. Да видим какво има на нея. — Портър посочи пътния знак със свободната си ръка: — Завий наляво тук по Ийст Бей, след това карай на север.
	— Къде отиваме?
	Портър смръщи вежди:
	— Къде ти е телефонът?
	— В джоба ми.
	— Дай ми го. Веднага.
	— Защо?
	— Знаеш защо.
	— Трябва ти да го извадиш. Не мога да се пресегна така, както съм с белезниците, а не бива да рискувам да пусна кормилото.
	Портър обмисли казаното.
	— В кой джоб?
	— Предният десен на панталоните.
	Портър премести револвера в дясната си ръка, като продължаваше да го държи насочен към Пул, пресегна се и извади телефона. Когато погледна дисплея, се намръщи:
	— Грейнджър ти е звънял. Защо не ми каза?
	Пул не откъсна поглед от пътя.
	— Ще ме търсят. Ако вече не са почнали. Ако унищожиш този телефон, в момента, в който сигналът изчезне, ще се задействат.
	Портър прегледа известията, после удари три пъти телефона в таблото. Когато стъклото се напука, той пречупи апарата надве, свали стъклото и изхвърли устройството в мрака навън.
	— Току-що си го бях купил.
	Портър вдигна стъклото и продължи да проучва съдържанието на торбата. Извади тетрадката и запрелиства страниците.
	— Какво ще правиш с това?
	— Ходи ли до Терапевтичния център в Камдън?
	Очите на Портър се стрелнаха нагоре.
	— Завий наляво по Куин.
	— Отговори на въпроса ми.
	— Защо?
	— Обаждането, което получих след онова на Грейнджър, беше от някакъв лейтенант в Щатската полиция на Южна Каролина. Каза, че нещо лошо било станало в Камдън. Намерили кръв.
	Портър продължи да гледа право напред.
	— Не съм наранил никого в Камдън.
	— Но си бил там.
	Портър се наведе наляво.
	— Отбий тук вляво. Може да паркираш до онази църква.
	Пул погледна голямата църква, но продължи напред:
	— Ох, обърках пътя.
	— Мамка му! — избухна Портър. — Нямаме време за игрички, Франк! Завий надясно по Чърч стрийт. Още един десен завой по Къмбърланд. Ще обиколим квартала.
	— Изглежда, познаваш околността.
	— Това е старият ми район. Моят и на Хилбърн. Като покараш малко по едни и същи улици, ти се запечатват в главата завинаги.
	Пул взе десен завой по Чърч стрийт, подмина две малки паркчета, след това зави надясно по Къмбърланд.
	— Паркирай до банката отдясно. — Портър се пресегна към чантата, извади три купчини банкноти и ги постави върху конзолата в средата. — Не мисля, че съм виждал толкова пари накуп през целия си живот. Банкнотите са били в обращение, серийните номера не са поредни, бандеролите нямат банков печат. Някой ги е опаковал нелегално. Банките са задължени да поставят печат върху бандерола.
	— Чий е този джип? Открадна ли го?
	— Ето тук. Паркирай тук. — Портър махна с дулото. — Под уличната лампа.
	— Добра идея. Ще е жалко някой да открадне крадената ти кола.
	— Не е крадена.
	— Тогава откъде я взе? Не е под наем. Щяхме да засечем това.
	— Паркирай. И изгаси двигателя.
	Пул изпълни нареждането.
	— А сега какво?
	— Сега излизаме на разходка.
	Портър се пресегна към задната седалка, грабна едно черно кожено яке и го облече, като внимателно прехвърляше револвера от едната ръка в другата. След това го прибра в левия си джоб.
	— И за секунда не си помисляй, че това не е насочено към теб, готово за стрелба.
	— Не мисля да бягам.
	— Не ме е грижа.
	Портър излезе от джипа, бързо го заобиколи и отвори вратата на Пул.
	Пул вдигна окованите си с белезници ръце:
	— Някой може да ги види.
	— Ще е много лошо. Предлагам да ги скриеш под сакото си.
	Когато Пул слезе от джипа, Портър кимна към банката:
	— Мини покрай сградата и завий наляво. Точно зад теб съм, не прави глупости.
	Въпреки че банката беше затворена, вътре все още светеха лампи. През един прозорец Пул забеляза охранител. По улицата се мяркаха хора и в двете посоки. Движението беше достатъчно, за да не предизвикат Портър и Пул подозрение у охранителя. Той само им хвърли бърз поглед и се зачете отново в книгата, която лежеше в скута му.
	— Наляво — изкомандва Портър, когато стигнаха до северозападния ъгъл на сградата.
	Пул погледна тъмната уличка. Лампите едва-едва мъждукаха. През средата й минаваше калдъръмен плочник, от двете страни, на който имаше жив плет и цветя в саксии. Отсрещният край едва се виждаше — далечен проблясък между клоните на ниските дръвчета.
	— Тук ли са те простреляли?
	Портър го побутна.
	— Продължавай, да не стоим на осветеното.
	Тръгнаха по тротоара. На половината път Портър му каза да спре. Огледа околните сгради, оградения двор вляво.
	— Тук навремето имаше ресторант — посочи. — Контейнерът за боклук беше точно тук, плътно до стената. Тогава не беше толкова обрасло. Не разрешаваха да ги има всичките тези цветя, а и клоните на дърветата бяха подкастрени повече, за да могат да минават камионите.
	— Какво си спомняш?
	Портър присви устни и коленичи. Прекара пръстите на свободната си ръка по калдъръма.
	— Тук паднах.
	— Разкажи ми какво си спомняш.
	Той замълча за момент, след това погледна в посоката, откъдето бяха дошли.
	— Преследвах това хлапе. Невестулката, от Къмбърланд. Не мисля, че разбра колко съм близо до него. Наведе се тук. Хилбърн заобиколи и дойде откъм Куин. Невестулката се паникьоса, когато видя Дерек, и се врътна. Тогава бях бърз. Бях съвсем близо и той се шашна, когато ме видя. Пистолетът беше в ръката му и гръмна сякаш от само себе си. Куршумът удари контейнера, рикошира и улучи тила ми. Паднах ето тук.
	— И си спомняш всичко това?
	— Всяка секунда от случилото се. Ако притворя очи, ще го видя като на филм. Той не искаше да ме гръмне. Пистолетът дори не бе насочен към мен. Беше по-скоро рефлекс или нещо подобно. Помня удара — като здраво плясване по тила. Стоях тук като идиот. Мислех си, че ще успея да се кача в колата и да стигна до болницата. Докоснах раната, видях кръвта по пръстите си и направих около две крачки, преди да припадна. Точно тук.
	— Странно е човек да си спомня подобни събития — вметна Пул. — По принцип мозъкът има навика да прикрива определени спомени, когато преживеем травмиращо събитие.
	— Помня всяка секунда…
	— … като филм — довърши мисълта му Пул.
	— Мда.
	— А какво ще стане, ако опиташ да пуснеш този филм отзад напред?
	Портър се намръщи:
	— Не схващам.
	Пул направи крачка към него и се приближи до стената, където някога бе стоял контейнерът за боклук.
	— Възпроизведи събитията в обратен ред. Започни, когато си на земята, точно преди да изгубиш съзнание, след това възстанови станалото, само че на обратно. Ако ще ти помогне, затвори очи.
	— Няма да затварям очи.
	— Няма да избягам.
	— Направо ти повярвах.
	— Искам да опиташ. Затвори очи. Ще те прекарам през цялата процедура.
	— Няма да затварям очи.
	Ръката му отново бе в джоба на якето и стискаше револвера.
	Пул погледна в двете посоки на уличката, след това се вгледа отново в Портър.
	— Добре тогава, опитай това. Къде забеляза за пръв път Хилбърн?
	— Хилбърн заобиколи и дойде по Куин.
	— Това го чувам вече за трети път. Сега, преди няколко минути и когато ми разказваше за станалото, докато бяхме в управлението.
	— Защото това се случи — отвърна Портър.
	— Във филма в главата ти Хилбърн беше ли извадил пистолета си, когато влизаше в уличката? Кога за пръв път забеляза оръжието в ръката на Невестулката? Беше ли изваден пистолетът? Каза, че Невестулката е дилър. В кой момент точно изхвърли наркотиците? Винаги изхвърлят наркотиците, когато бягат от полицаи.
	— Не съм… не съм сигурен.
	Пул продължи да го притиска.
	— Хилбърн каза ли нещо, когато влезе в уличката? Изкрещя ли: „Полиция!“, каза ли на хлапето да хвърли оръжието?
	— Да — кимна Портър, но не изглеждаше твърде сигурен.
	— Казваш го, защото наистина си го спомняш, или защото аз го казах и пасва на онова, което е трябвало да се случи? Да не би току-що да добавих сцена в твоя филм? А ти извика ли: „Полиция!“? Каза ли на хлапето да хвърли оръжието?
	— Да… — повтори Портър.
	— Филмът ти току-що се промени, нали? Понеже аз го промених.
	Портър зяпна. Погледна към стената, после към двора.
	Пул пристъпи още по-близо до него.
	— Затвори очи. Започни да си спомняш от средата — тичаш по уличката, стигаш дотук, до тази точка, близо до контейнера и…
	— _„Побързай, те идват“_ — изрече Портър толкова тихо, че Пул едва го чу.
	— Какво?
	Портър беше затворил очи за секунда. Когато ги отвори, те потърсиха погледа на Пул.
	— Това каза хлапето — Невестулката. _„Побързай, те идват“_.


>	77.
>	Наш

	_Ден пети, 22:10 ч._
	Наш подремна за кратко.
	Не че имаше намерение. Мисълта, че Клеър е изчезнала (или нещо по-лошо) някъде в тази болница, беше достатъчна, за да го стресне и от мъртвешки сън.
	Когато очите му се отвориха отново, осъзна, че главата му е облегната на прозореца на патрулката. Капчица слюнка се стече от ъгълчето на устата му и се настани върху ризата му, където нейни другарки вече си бяха спретнали малко езерце. Изправи се, благодарен на предпазния колан за помощта, и погледна през предното стъкло, като мислеше за ризата си.
	— Майка ми няма да остане доволна.
	Думите се изплъзнаха от устата му, без да има представа защо. В главата му беше пълна каша. Поне това успя да осъзнае. Знаеше също и че майка му ще е много недоволна от прясното петно от лиги върху ризата му. Трябваше да я почисти, преди тя…
	Наш отново заспа.
	Не за дълго, може би за около минута. Когато очите му се отвориха, колата бе спряла и полицаят, който шофираше, бе успял някак си да изчезне от предната седалка и да се материализира до вратата откъм Наш чрез някакви харипотъровски магически простотии. Спореше с двама души и гласовете им бяха гневни…
	— … вероятно е бил изложен на ТОРС… първи отзовал се в къщата на Ъпчърч… директен контакт с Лариса Бийл и Кейти Куигли…
	Женски глас.
	— Защо не е бил докаран по-рано? Имате ли представа как се разпространява този вирус? Има ли още такива като него? Заразени хора, които си се разхождат свободно насам-натам? Смехотворно… безотговорно… трябва ми носилка!
	Той пак задряма.
	Отново се събуди, този път върху легло. Прекрасно меко легло. Стените на малката му стаичка бяха от бели завеси, а наоколо всичко присветваше, примигваше, хубави светлинки, съпровождани от какофония от дрънчене, бипкане, пискане, тупкане. Пет-шест души се суетяха около него. Може и повече да бяха. Трудно му бе да прецени, тъй като всичко се въртеше и затрудняваше преброяването. Бяха облечени в бяло, което му се видя доста странно, тъй като не беше Денят на труда. Освен това говореха прекалено много — помежду си, на него… Той наблюдаваше всичко това, сякаш бе попаднал посред любимото си телевизионно шоу и ставаше свидетел на събитията, развиващи се покрай него. Беше изключително вълнуващо, само да не изпитваше толкова голяма трудност да следи случващото се…
	— … за температурата. Трябва да намерим начин да я свалим — каза някой. Жена. — И течности. Сериозно е обезводнен.
	— Взимал е тези…
	Една ръка протегна шишенцето, което му бе дал Айсли. От леглото не успя да види чия е.
	Дълга руса коса влезе в полезрението му.
	Жената погледна хапчетата, сетне погледа и него.
	— Добре. Това е добре.
	И отново изчезна.
	Наш понечи да си вземе хапчетата, но пръстите му уловиха само въздуха. Ръката му беше толкова тежка, че падна обратно върху гърдите му и си взе почивка.
	— Отново се унася.
	Пръсти, които щракат пред очите му. Красиви нокти. Червени.
	— Детектив? Чувате ли ме? Опитайте се да останете буден.
	Наш си каза, че точно това ще направи, само че след още една бърза дрямка. Беше така уморен, а бе толкова адски студено…


>	78.

#	Дневникът

C>
	Когато за пръв път дойдох в прекрасната Къща на Финики за проблемни деца, ми бе казано, че има строги правила: „Никакви момчета в стаите на момичетата“ и „Никакви момичета в стаите на момчетата“. Това се повтаряше по няколко пъти на ден, заедно с други мъдри постулати, които се предполагаше, че ще направят живота ни песен. Независимо от това обаче Кристина прекарваше доста време в стаята на Винсънт, а Пол бе готов да принесе в жертва коза, ако това означаваше, че ще прекара пет минути насаме с Теган. (Нямах представа къде е Пол в този момент, но можех да се обзаложа, че не е в стаята на Теган. Имах чувството, че тя мисли за него единствено и само като за малко сладко кученце, което я следва по петите.) Финики нито веднъж не се качи на горния етаж, за да провери спазваме ли правилото. Това не ме накара да се чувствам по-спокоен, нито ме спря постоянно да хвърлям изнервени погледи към вратата на Либи. Ако слуховете бяха верни, Финики в момента си беше в стаята и беше пила хапче, за да заспи. Надявах се слуховете да са верни.
	Либи метна една блуза върху лампата, за да приглуши светлината, и ме подкани с жест да седна на пода до леглото и. Отиде до скрина и започна да рови из горното чекмедже.
	Никой от нас не бе пристигнал тук с повече от една чанта багаж, но бях забелязал, че всички бяха отделили време да разопаковат вещите си и да „маркират“ местенцето, където обитаваха, като свое. Всички, освен мен. Живях с онова, което измъквах от зелената торба, която ми бяха приготвили в Камдън, докато се изпразни. Чак когато нещата ми взеха да се връщат от пране, почнах да използвам две чекмеджета и отреденото за мен място в дрешника, вместо да пълня торбата отново.
	Либи откри онова, което търсеше, и седна на пода до мен. Беше книга.
	— „Пълни събрани съчинения на Емили Дикинсън“? — Прочетох заглавието на глас и прекарах пръст по релефните букви върху корицата.
	— Обичаш ли поезия?
	Не бях чел поезия досега. Никаква. Бях запален читател (главно на комикси), но поезията никога не бе влизала в полезрението ми.
	— Разбира се — отвърнах, понеже беше невероятно красива и ако ме беше попитала дали обичам да ям живи жаби, пак щях да закимам също така ентусиазирано, ако знаех, че това се очаква да кажа.
	— Дикинсън е невероятна. Думите й текат леко, като поточе. Сякаш… не знам, сякаш знае точно кои думи са създадени една за друга. Все едно си взел един куп думи и си ги разбъркал, а тя знае точно в какъв ред да ги постави.
	— Като пъзел?
	Либи кимна.
	— Да, като пъзел от думи.
	— Може ли да погледна?
	Тя ми подаде книгата. Прелистих страниците. Много от ъгълчетата бяха подвити, а почти на всяка страница имаше подчертан текст. Обърнах на произволна страница, отбелязана от нея, и прочетох:
P>
	Не можех за Смъртта да спра,
	но тя се спря за мене,
	в каляска седнахме — до нас
	безсмъртието беше.
P$
	— Защо „Смъртта“ е с главна буква?
	— Тук тя казва две неща с едно изречение. Намеква, че Смъртта е човек или същество, което я чака, и освен това казва, че това, кога ще умре, не е под неин контрол. Може да се опита да избегне смъртта, но тя рано или късно ще спре за нея. Не може да я избегне, никой не може. Смъртта идва за нас, без значение дали го искаме, или не. Не можеш да се скриеш.
	— Мисля, че ако тя се появи в карета, поне ще се опитам да избягам — отвърнах аз. Опитах се да прелистя страницата и остра болка, която ме накара да потръпна, прониза дясната ми ръка.
	Пръстът на Либи погали опакото ни дланта ми, след което се плъзна по гипса.
	— Когато си счупих ръката, не можех да я движа повече от месец. Научих се да правя всичко с другата. И ти трябва да пробваш. Трудно е, но пък счупеното ще зарасне по-бързо, ако не го натоварваш.
	— Какво е „воал“?
	Бях се загледал в друга строфа:
P>
	По-скоро то задмина нас
	и тръпен хлад усетих,
	че носех рокля — нежен тюл
	и от воал — наметка.*
	[* Емили Дикинсън — „Не можех за смъртта да спра…“ превод Леда Милева. — Бел.прев.]
P$
	— И „тюл“? Какво означава?
	Либи се изкикоти.
	— Кое е толкова смешно?
	— Ти. Това е толкова дълбоко стихотворение, а ти се чудиш от какво е направена роклята й.
	— Добре де, от какво?
	Либи се замисли за момент.
	— Ако ти покажа, обещаваш ли да се държиш прилично?
	Кимнах. Бях любопитен.
	Либи стана и направи нещо, което накара сърцето ми, което продължаваше да препуска бясно, да настъпи газта още повече. Тя разкопча роклята си, остави я да се свлече на земята, измъкна се от нея и пристъпи към мен.
	— Сутиенът и гащичките ми са ефирни, като воал.
	Дъхът заседна в гърлото ми. Опитах се да си поема рязко въздух и звукът изкънтя в тишината на стаята, преди да го спра.
	Сутиенът и гащичките й бяха от тънка бяла материя, която бе почти прозрачна. Знаех, че не трябва да зяпам, но не можех да се сдържа. Очите ми се плъзгаха по извивките на голите й рамене, към гърдите, към зърната й (настръхнали и почти видими, но не съвсем), по плоското и коремче… Имаше белег отляво — почти зараснал, но си личеше, и тя сигурно забеляза, че го гледам, и несъзнателно го прикри с длани. Показалецът й се уви около ластичето на гащичките и ги дръпна с няколко сантиметра надолу по бедрото и. Това отвлече вниманието ми от белега.
	Въпреки че лицето на Либи бе пламнало, тя се усмихваше.
	— Теган ги избра. Каза, че в тях дупето ми ще изглежда добре. Викат им „прашки“. Никога не съм носила такива преди. Малко са неудобни в началото, но се свиква. Каза, че са най-добрият начин да не ти се вижда бельото през дрехите.
	Тя се завъртя бавно, завъртя ми се и главата. Мислех си за госпожа Картър в езерото, съблякла се както я е майка родила за бързо топване в ледената вода. Госпожа Картър в спалнята с майка ми. Майка ми, която съблича госпожа Картър пред огледалото. Снимката на двете заедно, голи, с преплетени ръце и крака. Снимка, която трябваше на всяка цена да си взема от д-р Огълсби или който там я беше прибрал. Помислих си за Теган, излизаща от тоалетната, почти без дрехи… всички тези мисли дойдоха накуп, сетне мигом се върнах при Либи, сладката Либи, която ми се усмихваше, завършила завъртането си, пръстите й игриво подръпваха ъгълчетата на онези гащички. Тя коленичи пред мен и се наведе по-близо. Ръката й се отлепи от тялото и потърси пръстите на лявата ми ръка. Докосна ги, притегли ме към себе си.
	— Тюлът е много мек.
	Тя придърпа ръката ми към лявата си гръд и прекара пръстите ми по ръба на материята. Топлината на плътта й беше влудяваща. Цялото ми тяло затрептя. Зърното и се притисна към дланта ми. Тя затвори очи. И двамата дишахме тежко. Не забелязах кога ръката и се пресегна и разкопча сутиена. В един момент беше там, в следващия вече го нямаше. Усетих, че двамата с нея сякаш сме едно цяло. Този порив да докосна всеки сантиметър от тялото й, да я вкуся… всички тези чувства, които никога не бях изпитвал, бушуваха в мен. Либи задържа лицето ми за момент в ръцете си, след това устните й потърсиха моите. Тя ме целуна. Косата и се стече върху страните ми. Още преди да осъзная какво правя, отвърнах на целувката. Пет минути. Десет. Не знам колко. Загубих представа за времето.
	— Каза ми да се държа прилично — успях да изрека най-накрая. Думите едва излизаха от устата ми, накъсани от тежкото ми дишане.
	— Размислих. Момичетата често правят така.
	Либи се пресегна и разкопча катарамата на колана ми, а след това и най-горното копче на джинсите ми. Устните и се приближиха до ухото ми. Дъхът и беше топъл.
	— Правил ли си го?
	Поклатих глава.
	— Добре.
C$


>	79.
>	Пул

	_Ден пети, 22:12 ч._
	— Какво става тук?
	Портър огледа уличката, но съзнанието му беше някъде другаде.
	Пул се приближи още малко до него.
	— Искам да си помислиш много добре, преди да ми отговориш, като се има предвид, че ти давам възможност да осмислиш всичко. Разказа ми няколко пъти какво се е случило на тази уличка. Каза, че си го спомняш отчетливо. Също така каза, че си загубил други спомени заради куршума в главата и вътречерепното налягане, причинено от кървенето в мозъка. Това често се случва при подобни наранявания. Но твърдиш, че си спомняш как си бил прострелян, всяка секунда. — Пул замълча за миг, подбирайки думите. — Знам, че си бил поставен в изкуствена кома за около седмица след инцидента. Когато излезе от комата, кой беше при теб?
	— Хедър — отсече Портър, без да се колебае.
	Пул кимна.
	— Хедър е била там. Добре. Някой друг? Имаше ли някой друг в стаята, когато отвори очи?
	Портър кимна:
	— Партньорът ми. Хилбърн. Седеше на стол в ъгъла на стаята, до прозореца. Изглеждаше така, сякаш бе прекарал доста време там, все едно е спал там.
	— Какво точно направи той, когато го видя за пръв път?
	— Четеше списание. Мисля, че Хедър каза нещо. Той остави списанието, прекоси стаята и се наведе над мен. Изглеждаше толкова облекчен. Спомням си, че го питах колко дълго съм бил в безсъзнание, какво се е случило.
	— И?
	— … и той ми разказа. Как Невестулката бил много бърз, шмугнал се в уличката, аз по петите му. Той обиколил квартала, излязъл от другата страна. Невестулката го забелязал, извърнал се и се паникьосал, когато ме видял да се приближавам към него. Каза, че хлапето било изнервено и пистолетът гръмнал. Куршумът улучил контейнера за боклук, рикоширал и се забил в тила ми.
	Портър млъкна за момент.
	— Какво още? Като че ли си спомни още нещо.
	— После Хедър се намеси — продължи Портър. — Попита ме кой е президент в момента и аз й отговорих. След това ме попита кой е бил президент преди него и аз не можах да си спомня. Точно тогава дойде някакъв доктор и помоли Хилбърн да изчака в коридора. Направиха ми още няколко теста. Непостоянна предизвикана ретроградна амнезия — така го нарекоха. Казаха, че налягането в мозъка ми е причинило известна загуба на памет и че евентуално всичко ще си дойде на мястото след време.
	— Добре — кимна Пул. — Искам отново да се върнеш мислено на онази уличка. Опитай се да не мислиш за онова, което ти е разказал Хилбърн, когато си се свестил. Опитай се да откриеш някакви собствени спомени. Съсредоточи се върху визуалните образи, звуците, които си чул, миризмите в уличката. Каза, че навремето там имало ресторант. На какво миришеше контейнерът? Спомни си температурата на нощния въздух… всичко, което ще ти помогне да се върнеш назад. Какво стана точно преди да те улучи куршумът?
	Портър се замисли.
	— Спомням си как гонех Невестулката, завивайки на ъгъла на Къмбърланд, и стигнах до уличката. Невестулката спря точно тук, до контейнера…
	Гласът отново секна.
	— Какво има?
	Портър вдигна ръка и затвори очи. Остана така доста дълго. Когато очите му отново се отвориха, изглеждаше уплашен. Погледна към отсрещния край на уличката.
	— Какво?
	— Спомням си как Невестулката спря тук, при контейнера. Обърна се към мен бързо… но… не виждам вече Хилбърн. След това изстрелът…
	Пул коленичи на паважа до Портър.
	— Има нещо друго, нали? Не го оставяй да ти се изплъзне. Кажи ми, преди да си забравил.
	Портър се обърна към него. По челото му бе избила пот.
	— Не си спомням Невестулката да държи пистолет. Мисля, че в ръцете си имаше фотоапарат…
	— Невестулката не те е прострелял?
	— Аз… не съм много сигурен. Не мисля. „Побързай, те идват“, каза той… и после изстрелът.
	Портър впи поглед някъде напред, потънал в мисли. Когато се изправи, бързо тръгна в посоката, от която бяха дошли.
	— Трябва да проявим този филм.
	Пул го последва. Белезниците жулеха китките му.


>	80.
>	Клеър

	_Ден пети, 22:14 ч._
	Клеър бе заспала и не беше особено щастлива от този факт. Проклетият вирус, този гаден нашественик, който се бе настанил в тялото й като у дома си, беше реквизирал ресурсите и енергията й и я беше оставил да гладува. Отдавна се бе предала и бе спряла да си повтаря, че всичко ще е наред. Знаеше, че треската й е достигнала рекордни нива — усещането бе, сякаш стои гола на северния полюс, обдухвана от вентилатор, но въпреки това плувнала в пот. Нямаше представа как тялото й успява да се поти. Беше изключително жадна, вероятно дехидратирана, и въпреки това организмът й я предаваше, като хабеше водата, от която толкова отчаяно се нуждаеше. Гърлото й се бе превърнало в бесен звяр — не само от болестта, но и от крясъците. Те я караха да се чувства по-добре, все едно не стои със скръстени ръце, а прави нещо по въпроса, макар да бе почти сигурна, че единственият, който може да я чуе, е стенещият човек в съседство.
	Той бе притихнал малко преди тя да заспи (всъщност правилният термин бе „да припадне“, само че това щеше да означава, че се е предала, а тя нямаше намерение да признава подобно нещо пред никого, дори пред самата себе си). Крясъците му се бяха извисили до ужасяващо кресчендо, сетне бяха отслабнали и се бяха превърнали в нещо, по-лошо от плач, след това дойдоха стоновете, след това — нищо.
	В един момент Клеър се зачуди дали човекът с черната скиорска маска още е в коридора, заслушан в хоровото им изпълнение. Именно тогава престана да крещи. Ако страданието им му доставяше удоволствие, нямаше намерение да подхранва апетита на извратения копелдак.
	Беше открила отдушника преди няколко часа. Изглежда, бе свързан с помещението, където се намираше стенещият. Беше прекалено тесен, за да пропълзи през него, но когато се приближи плътно, успя да долови приглушените хлипания.
	— Ехо? Чувате ли ме?
	Плачът секна. Не след дълго слаб мъжки глас отвърна:
	— Коя сте вие?
	Това я изненада. Беше се опитала да разговаря с него няколко пъти, но никога не й отговаряше. Опита се да се прокашля и моментално съжали. Сякаш някой бе натикал в гърлото й телена гъба за миене на съдове, след което я бе издърпал с рязко движение.
	— Казвам се Клеър Нортън, детектив от полицията на Чикаго. Кой сте вие?
	— Тя ми отряза ухото! Шибаната мръсница ми отряза ухото. Трябва ми доктор!
	_Тя?!_
	— Искате да кажете, че този, който ни държи затворени тук, е жена?
	— Сигурно е оная курва от агенцията за компаньонки. Няма кой друг да е. Върза ме — дотук добре, само че след това ме инжектира с нещо и съм загубил съзнание. Ухото ми го няма. Мамка му, как боли!
	_Агенция за компаньонки?!_
	— Някой знае ли, че сте тук? — попита Клеър, без да е сигурна, иска ли да научи отговора.
	— Нямам идея… Имате ли представа къде сме? Бях в „Лангам“. Не знам какво е това място. Свестих се и вече бях тук.
	— Хотел „Лангам“?
	— Аха. Моите хора сигурно ме търсят, нали? Казахте, че сте полицайка. Дали поне полицията ме търси? Чакайте, ама и вие сте заключена тук като мен. Знаете ли дали са ме търсили, преди тази откачена кучка да ви спипа?
	— Сигурни ли сте, че е жена?
	— Да не казвате, че съм педал? Разбира се, че беше жена. Не шибам мъже и със сигурност мога да усетя разликата.
	_Задник._
	Стържещ. Самовлюбен. Клеър познаваше този глас. Заради треската й отне известно време да направи връзката, но го беше слушала по телевизията безброй пъти. Чикагски акцент, придобит в добро училище…
	— Кмет Милтън?
	Гласът му се чу по-силно — сигурно беше пристъпил по-близо до отдушника:
	— Каза, че името й е Сара. Помня, как си помислих, че е странно. Те всички имат някакви изчанчени имена като Бранди, Хоуп или Тифани. „Сара“ беше различно. Тя беше различна. Малко по-възрастна от обичайните момичета, които идваха — всъщност направо жена, не момиче, — но не я отпратих. Предположих, че с възрастта идва и опитът. Може пък да беше по-забавна от останалите. А кучката ми заби нещо във врата!
	Това не беше сред нещата, които Клеър обикновено чуваше да излизат от неговата уста, и въобще нямаше да се оплаче, ако до края на живота си (дори въпросният край да настъпеше по-рано, отколкото очаква) не чуеше нещо подобно. Чувстваше се адски гадно. Ако похитителят й дойдеше с оферта да приключи всичко набързо, Клеър не беше сигурна дали ще се съпротивлява.
	— Как изглеждаше?
	Кметът изсумтя.
	— Помня ли… Ниска. Тъмна коса.
	— Сара коя? Каза ли ви фамилията си?
	— Много смешно! Да, каза ми фамилията си, показа ми снимки на децата си, разговаряхме за целите и амбициите й, за климатичните промени… Купонът не беше от такъв вид, детектив. — Той млъкна рязко. — Всичко това е извън протокола. Всяка думичка! Не можете да го споделяте с никого, разбирате ли? Ако го сторите, ще ви взема значката. Разказвам ви всичко това само в случай че ви е от помощ, за да откриете как да ни измъкнете оттук.
	Клеър му показа среден пръст. Знаеше, че няма как да я види, но се почувства по-добре.
	— Опишете ми помещението, в което сте.
	— Каменни стени. Бетонен под. Метална врата с малко прозорче. Малък отдушник на стената — този, през който разговаряме в момента. Освен това няма друга вентилация.
	_Също като тук._
	— Ухото ви кърви ли още?
	— Не мисля. Тя го превърза.
	— Оставете превръзката, за да не се влоши раната.
	— Слушам и изпълнявам, сестра Найтингейл. Какво ще кажете да се съсредоточите върху измъкването ни, а аз ще се грижа за медицинските си проблеми? Предполагам, нямате оръжие, нали?
	— Не.
	— Ама разбира се.
	— Това какво трябваше да означава?
	— Нищо.
	— Кажете ми.
	— Нищо! Оставили сте да ви отвлекат, да ви вземат оръжието, да ви заключат тук… Не сте по-добра от мен. Мен ме хванаха, когато бях уязвим, възползваха се от мен, но вие се предполага да сте тренирана. Нали сте ченге. Очевидно не много добро ченге, иначе нямаше да позволите това да се случи.
	— Ако целта ви е да ме надъхате, за да ви помогна, трябва да ви кажа, че не ви се получава — отвърна Клеър.
	— Вярно е. Само че се налага да ми помогнете. Да си свършите проклетата работа. Ако не го сторите, когато се измъкнем оттук, ще сте щастлива, ако успеете да си намерите работа като сервитьорка.
	Клеър почваше да съжалява, че го бе заговорила. Повече й допадаше, когато пищеше.
	— Казахте „хванаха“. Множествено число. Видяхте ли някой друг, освен онази жена?
	Светлините изгаснаха.
	Навсякъде.
	Нейната стая. Коридорът. От другата страна на отдушника.
	— Не! — изкрещя кметът. — Недей! Разкарай си шибаните ръце от мен!
	Изпищя отново — доста по-силно отпреди. Не това обаче изплаши Клеър. Това, което я вледени, бе колко рязко секнаха писъците.


>	81.

#	Дневникът

C>
	Събудихме се от някаква ужасяваща дандания на долния етаж. Когато чух първия вик, предположих, че съм сънувал. Очите ми се отвориха рязко. Отначало не бях съвсем сигурен къде се намирам. Либи се размърда до мен. Голото и тяло бе притиснато до моето, а кракът й бе обвит около кръста ми.
	Човекът, който крещеше, бе Уелдърман. Чух и как някой плаче. Отначало не осъзнах, че това е Хлапето. Той рядко приказваше. Никога не го бях чувал да се смее. Със сигурност не го бях чувал да плаче.
	— О, не… — прошепна Либи и се изправи, прикривайки гърдите си с чаршафа.
	Двамата скочихме от леглото и започнахме да се обличаме трескаво. Когато отворихме вратата, видяхме Пол, който се подаваше от нашата стая. Гледаше към стълбите. Щом ни забеляза, пребледня като призрак и ченето му увисна. Очите му подскачаха от мен към Либи и обратно. Не съм сигурен дали изглеждаше така, защо видя нас, защото бе чул нещо на долния етаж или и двете.
	— Какво става? — попитах аз колкото може по-тихо.
	Преди Пол да ми отговори, Финики изкрещя:
	— Всички долу! Веднага!
	— О, не, не, не… — запелтечи Пол.
	Либи стисна рамото ми:
	— Сигурно са намерили бележката. Парите. Свършено е с нас.
	— Няма да ни наранят — уверих я аз. — Трябваме им, нали помниш?
	Това изобщо не я успокои.
	Теган и Кристина излязоха от стаята си, прозявайки се. Теган бе облечена в бяла роба, а Кристина — с раздърпана фланелка и розови шорти.
	— Колко е часът? — попита Теган.
	Пол погледна зад рамото си.
	— Четири и петнайсет сутринта.
	— Веднага! Мамицата ви!
	Това беше Уелдърман.
	Вратата на Винсънт се отвори. Той излезе с гаечен ключ в ръката.
	Очите на Кристина се присвиха:
	— Какво възнамеряваш да правиш с това?
	— Каквото се наложи.
	Той затъкна ключа в колана на панталоните си, дръпна ризата отгоре и заслиза по стълбите.
	Последвахме го. На половината път Теган се наведе по-близо до мен:
	— Излезе ли ти късметът?
	Либи я изгледа палаво. Не й отговорихме.
	Открихме всички във всекидневната. Е, почти всички.
	— Седнете — заповяда Уелдърман. — Никой да не обелва и една шибана думица.
	Палтото му беше разкопчано. Виждах оръжието под мишницата му, беше револвер.
	Разпръснахме се из стаята. Ние с Либи седнахме на дивана заедно с Пол. Кристина и Теган се разположиха на фотьойла. Държаха се за ръце. Отначало Винсънт остана прав, но когато погледът на Уелдърман се спря върху него, той придърпа изпод бюрото един дървен стол и се отпусна на него. Мислех си как всеки момент гаечният ключ ще се измъкне от джинсите му и ще издрънчи на пода, но не стана така.
	Уелдърман и госпожица Финики стояха на вратата към кухнята. Свободната ръка на Уелдърман беше върху рамото на Невестулката. Стокс не се виждаше никъде. Както и Хлапето.
C$


>	82.
>	Пул

	_Ден пети, 22:41 ч._
	Паркингът на дрогерията бе празен. Всички лампи бяха изгасени. Това беше третото място, където спираха с надежда да проявят лентата.
	Портър беше зад волана.
	Имаше миг, в който Пул обмисляше да избяга — докато го следваше на излизане от уличката, — но моментът отмина, когато Портър се качи на шофьорското място, пресегна се и отвори вратата отвътре. Пул не мислеше, че Портър ще го нарани, но продължаваше да си напомня, че не е изключено. Нещо в налудничавия поглед в широко отворените очи на онзи го караше да мисли така. Всичко това можеше да е уловка. Ако Портър по някакъв начин бе отговорен за мъртвеца в онзи ван, бе имал на разположение години, за да си изработи приемливо обяснение. Ако наистина бе виновен за смъртта на всички онези хора, можеше да се обърне срещу него за нула време. Пул също така знаеше, че ако за миг го изпусне от поглед, ще изчезне. Единственият му шанс да го арестува бе да стои плътно до него. А бе твърдо решен да го арестува, ако се наложи.
	Пул се бе качил в джипа и бе затворил вратата с окованите си с белезници ръце. В този момент усети, че между тях се ражда неизказано доверие. Доверие, което той можеше да използва.
	Следващата дрогерия също беше тъмна и затворена.
	— По дяволите — измърмори Портър.
	— Не съм сигурен, че на тези места още проявяват филми. Мисля, че ги изпращат някъде.
	Портър включи на задна и със свирене на гуми изскочи от паркинга, като замалко да помете една бяла тойота, докато се престрояваше.
	— В дрогерията срещу моя апартамент проявяват. Хедър отказваше да ползва цифров фотоапарат за важните неща. Казваше, че дигиталната снимка не може да се сравни с трийсет и пет милиметровата лента. Мисля, че на хладилника ми все още има талон за отстъпка.
	— Караш прекалено бързо.
	Портър мина в дясната лента. Ръката му разсеяно потърква лостчето за мигача върху волана още около половин секунда след като направи маневрата. Някой зад тях наду клаксона и го държа натиснат почти половин минута.
	— Какво намекваше одеве? Да не казваш, че Хилбърн по някакъв начин е вкарал тези спомени в главата ми?
	Пул разтри окованата си китка.
	— Нарича се сугестирано, или (само)внушено твърдение. За много кратко, когато мозъкът излиза от състояние насън, вратата между съзнанието и подсъзнанието е широко отворена. Нали знаеш как, когато се събудиш, за частица от секундата сънищата ти изглеждат реалност? След това осъзнаваш, че си сънувал, и всички въпросни мисли биват маркирани като фикция. Или изобщо забравяш за тях. Мозъкът ти е в състояние да разграничи нещата, понеже именно той е създал съня. Ако си под влияние на външна информация — без значение какъв е източникът, — когато тази врата е отворена, мозъкът не може да категоризира правилно. Не си съвсем буден, затова не помниш, че това се е случвало, но мозъкът въпреки това го запазва като спомен. Това е една от причините потиснатите сексуални спомени, открити по време на сеанси на хипнотерапия, да бъдат обявени за неистински — терапевтът несъзнателно вкарва фалшиви спомени в съзнанието на пациента в момент, в който то е податливо на внушение. Без значение умишлено или не, но Хилбърн ти е вкарал подобни спомени в мига, в който ти е казал какво се е случило точно след като си излязъл от комата.
	— Или всичко е съвпадение и просто сега си го спомням погрешно.
	— Възможно е.
	— Или те лъжа за онова, което си спомням, и се мъча да си покрия задника.
	Рязката прямота изненада Пул.
	— Хм, това също е вариант.
	Иззвъня телефон. Портър извади „еднодневката“ от стойката на таблото, преди да осъзнае, че звукът идва от другаде. Извърна се към Пул. Лицето му потъмня.
	— Имаш ли друг телефон?
	Пул не счете за необходимо да лъже.
	— Имам личен телефон и друг, даден ми от Бюрото. Онзи, който унищожи, беше служебният.
	— Господи, не ми казвай, че трябваше да те съблека гол и да те претърся! Дай го насам. Не вдигай. Извади го с два пръста и ми го подай.
	Пул се подчини. Извади самсунга от джоба на сакото си и го подаде на Портър в момента, в който телефонът иззвъня за трети път.
	Портър вдигна и имитира гласа на Пул:
	— Пул.
	— Грейнджър е. Той с теб ли е?
	— Ъхъ.
	— Добре, не казвай нищо. Вдовицата на Хилбърн разпозна Портър от телевизията. Новините, че тялото на Уейднър е открито в неговия апартамент, се разлетяха из цялата страна, така че снимката му е навсякъде. Когато сигналът на телефона ти изчезна, веднага се мобилизирахме. Проследяваме джипиеса на този телефон в момента. Изпуснахме ви за малко на Къмбърланд. Бях накарал момчетата да стоят по-назад, за да не се виждат. Хеликоптерът е на път. Не сме сигурни коя кола…
	Портър смъкна стъклото и изхвърли телефона, докато преминаваха на жълт светофар през кръстовището на Клондайк и Мортин авеню. След това зави рязко надясно, мина по същия маршрут, по който бяха дошли, и по най-бързия начин излезе на I-526.
	Телефонът еднодневка бе паднал на пода, докато взимаха завоя. Портър го вдигна, хвърли още един ядосан поглед на Пул, след което набра някакъв номер. Пул не разпозна гласа на мъжа, който вдигна. Портър каза:
	— Идваме с пълна газ.
	— Разбрано. Приближете се колкото се може повече.
	Портър прекъсна разговора, написа кратко съобщение, след което остави телефона обратно в стойката и се обърна намръщен към Пул:
	— Това беше тъпо.
	— И ти щеше да направиш същото.
	— Дай ми документите си.
	— Защо?
	— Значка, служебна карта, шофьорска книжка. Всичко.
	— Сам, не мисля…
	— Дай ми всичко, веднага, на шибаната секунда!
	Пул извади значката и служебната си карта от джоба на сакото и му ги подаде. Бръкна в портфейла си, издърпа шофьорската си книжка и му подаде и нея. Портър изхвърли всичко през сваленото стъкло.
	— Това беше поредната грешка — каза му Пул.
	— Очевидно правя доста грешки в последно време.
	Вдигна стъклото и увеличи скоростта.
	— Какво са открили в апартамента ми?
	Пул му разказа за тялото на Уейднър и за парчетата гипсокартон. Не скри нищо.
	Портър слушаше мълчаливо. Продължаваше от време на време да хвърля погледи в огледалото за обратно виждане. Когато Пул погледна в страничното огледало, и той я видя — патрулна на полицията на Южна Каролина на три коли зад тях. Не знаеше откога ги следва.


>	83.
>	Пул

	_Ден пети, 22:53 ч._
	— Просто отбий, Сам. Предай се, преди още някой да е пострадал.
	Портър погледна в огледалото. Щатският полицай бе минал една кола назад, през една лента. Сега ги деляха четири автомобила, но въпреки всичко продължаваше да ги следва.
	— Знаеш, че не мога.
	— Ако си невинен, ще измислим нещо.
	И двете ръце на Портър бяха на кормилото. Вече не държеше оръжие. Посочи с глава назад:
	— Има две папки. На пода пред задната седалка. Вземи ги, пъхни ги в зелената торба и се приготви.
	Джипът се движеше с още по-висока скорост отпреди. Пул не беше сигурен иска ли да откопчава предпазния си колан.
	— Давай! Сега!
	— Просто опитай да не ни убиеш, докато не си седна на мястото.
	Пул махна колана и тромаво се промуши между двете предни седалки. Видя папките на пода зад Портър, пресегна се с две ръце, падна напред, опита се да се улови за нещо и се търкали долу.
	— Щеше да е много по-лесно, ако ми беше махнал белезниците.
	— Дръж се.
	Портър изви рязко волана и пресече три платна, за да се насочи към един от изходите.
	Пул се надигна достатъчно, за да види как патрулката се опитва да повтори маневрата, но бе прекалено бавна. Профуча покрай изхода, натисна спирачките и даде на задна, преди да изчезне от погледа му.
	— Даже и да не са ни преследвали преди, вече със сигурност ни гонят.
	Той сграбчи двете папки и се тръсна обратно на седалката. Отдясно покрай тях прелетя табела с надпис, на който пишеше „Летище Чарлстън“.
	— Къде отиваме?
	— Мамка му, мамка му, мамка му…
	Очите на Портър отново бяха впити в огледалото за обратно виждане. От патрулката нямаше и следа, но зад тях се виждаха две коли на полицейското управление в Чарлстън. Все още не бяха пуснали светлини и сирени, но това бързо можеше да се промени. Бяха вече на територията на летището. Ограничението на скоростта падна до трийсет километра в час. Портър беше забавил и се движеше със скорост малко над разрешената. Някакви автомобили се измъкваха от рампите, водещи към местата за краткосрочно и дългосрочно паркиране, но след всеки идваха нови три, които се намъкваха. Трафикът стана по-натоварен, докато се приближаваха към терминалите, и полицейските коли изостанаха. За сметка на това пък друга излезе на трийсетина метра пред тях. Портър забеляза още една в неговото платно на около четиристотин метра от тях.
	— Опитват се да ни обкръжат.
	— Свали ми белезниците и ми дай оръжието си — обади се Пул. — Ще им кажа, че си се предал доброволно.
	Портър се наведе напред. Очите му лудешки се стрелкаха между табелите над главите им и автомобилите около тях. По челото му се стичаше пот. Той присви устни и стиска кормилото толкова здраво, че кокалчетата му побеляха.
	— Дръж се!
	Кракът му натисна рязко спирачката. Джипът поднесе. Предпазният колан на Пул се впи болезнено в гърдите му. Колата зад тях се вряза в бронята им с противно хрущене. Пул чу поне още два удара. Когато погледна в страничното огледало, видя, че пет-шест коли са се сблъскали. Няколко въздушни възглавници се бяха отворили. Виеха клаксони.
	Задръстване отзад, но свободно движение отпред.
	Портър натисна газта до дупка. Зад тях се чу изскърцване на пластмаса, когато бронята на джипа се откъсна от колата, която се бе ударила в тях. Пресякоха останалите две платна вдясно и поеха по един от изходите към частните хангари.
	— Хеликоптер.
	Пул го забеляза пръв. Идваше от изток.
	На Портър очевидно не му пукаше. Приближаваха към малка охранителна будка. Бариерата беше спусната.
	Пул се сви.
	Бариерата се вдигна секунди преди да профучат през нея. Портър дори не натисна спирачката.
	Хеликоптерът се спусна в опит да им препречи пътя, после се издигна по най-бързия начин отново, след като пилотът осъзна, че Портър няма никакво намерение да забавя скоростта. Някой извика нещо през мегафон, но Пул не можа да чуе какво.
	Портър зави наляво. Предните гуми изсвириха гневно и захапаха асфалта. Хеликоптерът се приближи отзад, на около трийсетина метра над земята.
	В далечината Пул забеляза няколко автомобила с пуснати сирени, които с бясна скорост се приближаваха по пистата.
	— Спри, Сам! Спри!
	Вместо това Портър ускори. Насочи джипа към отворената врата на един от хангарите и натисна газта до ламарината. Не докосна спирачките до мига, в който Пул забеляза как хората се изнизваха от хангара. А когато все пак ги използва, го стори с размах. Дясната му ръка се спусна към ръчната спирачка и я дръпна рязко нагоре, като блокира задните гуми. Пул се стегна — щяха да се блъснат в огромния реактивен самолет, който заемаше почти целия хангар. Асфалтът се смени с бетон. Портър изви кормилото отново, запращайки ги надясно. Влетяха в хангара със свирене на гуми. Джипът сякаш всеки момент щеше да се преобърне. Над тях хеликоптерът изрева и набра височина.
	Миг по-късно, когато масивният „Бомбардиър Глобал 5000“ с изписано на опашката „Талбът Ентърпрайсис“ излезе от хангара и започна да рулира, хеликоптерът все още летеше в обратната посока. Колите, които се мъчеха да ги пресрещнат, бяха на половин километър, когато реактивните двигатели изреваха и частният самолет се понесе по пистата. Бяха във въздуха много преди някой да види чий е или да опита да го приземи принудително.


>	84.

#	Дневникът

C>
	— Къде е Хлапето? — попитах аз, тъй като очевидно никой друг нямаше желание (или пък не можеше) да го стори.
	Ръката на Уелдърман стисна рамото на Невестулката още по-силно. Момчето се сви в опит да се измъкне от хватката на мъжа. Това очевидно само раздразни Уелдърман още повече, който заби палеца си в лопатката на Невестулката, докато ме наблюдаваше втренчено. Бръкна в джоба си и извади бележката, която бяхме дали на Хлапето.
	— Това твоя идея ли беше? Ти ебаваш ли се с мен? — Той пусна Невестулката и направи крачка към мен. — Осъзнаваш ли, че с тая счупена ръка нищо не струваш? Предпочитам да те накълцам на парченца и да те заровя в полето, отколкото да се занимавам с простотиите ти.
	Почувствах как ръката на Либи се мушва в моята, но се отдръпнах. Не исках да рискуван Уедърман да забележи. Той не забеляза, но аз пропуснах да видя как госпожица Финики ни наблюдава втренчено. Искаше ми се да я бях видял. О, как ми се искаше да я бях видял!
	— Да — отвърнах. — Идеята беше моя.
	Очите на Уелдърман изглеждаха така, сякаш всеки момент ще експлодират и ще изхвърчат от лицето му.
	— Първо бъркотията в мотела, сега и това? Дай ми една шибана причина да не те гръмна на секундата.
	Не му отговорих, понеже не можех да изтъкна подобна причина. И аз самият бих се гръмнал. Баща ми би ме гръмнал. Майка ми със сигурност би ме гръмнала. Представлявах проблем и Уелдърман знаеше това. Не съм сигурен какво го спираше.
	— Докарай това ситно говно тук! — изкрещя през рамо.
	Очаквах да видя Стокс, но беше човекът от вана. Влачеше Хлапето за яката на ризата. Платът беше разкъсан и осеян с кървави петна. Лицето на Хлапето представляваше безумна смесица от десетки нюанси на червеното, пурпурното и черното. Кожата беше покрита със засъхнала кръв. Лявото му око бе отекло и затворено. Носът му бе видимо изместен встрани.
	От няколко места в стаята се дочуха ужасени ахвания, най-силно откъм Теган.
	Човекът от вана пусна Хлапето на пода така, както някой си изхвърля торбата с боклука. Невестулката успя да се измъкне от хватката на Уелдърман и се втурна към приятеля си.
	Хлапето се срина. Краката не го държаха. Дясната му ръка се помъчи да омекоти падането, но само се люшна безжизнено и той се стовари на пода. За миг си помислих, че е мъртъв, но после той се изкашля. Здравото му око огледа всички ни и след това се затвори.
	Стокс се появи със зелена торба в ръка. Обходи стаята с очи, сетне се обърна към Уелдърман и онзи от вана:
	— В хамбара има камион. Явно от известно време опитват да го поправят. Все още не върви, но и това е щяло да стане след време. Е, сега вече няма шанс, обаче са били близо! — Раздруса торбата: — Явно са открили и парите. Това беше на предната седалка.
	Уелдърман впи гневен поглед във Финики:
	— Как, мамицата му, си допуснала да се случи?! Предполагаше се, че ги наглеждаш. Възложихме ти една-единствена работа. Една проста задача! И въпреки това са намерили време да ремонтират някаква ръждясала купчина ламарини под носа ти? Шибана друсалка!
	Финики отвори уста да възрази, но Уелдърман не и даде възможност. Протегна ръка:
	— Дай ми ключовете. Никой няма да напуска това място, докато не стане време за „Гийон“. Нито ти, нито те… никой.
	Лицето й пламна от гняв:
	— Трябва ли да ти напомням, че все още се налага да се върнеш и спазиш уговорката? Клиентите чакат.
	— Мамицата му! — Той закрачи из стаята, като псуваше под носа си. — Писна ми!
	— Какво е „Гийон“?
	Беше Невестулката. Само няколко пъти го бях чувал да говори. Гласът му звучеше крехък в сравнение с крясъците на Уелдърман.
	— Няма никакво шибано значение какво е „Гийон“! — изфуча Уелдърман. Лицето му бе аленочервено, а в ъгълчетата на устните му бе избила слюнка. Изглеждаше така, сякаш ще ритне Невестулката (или нещо по-лошо), но вместо това грабна от масата фотоапарата на Теган и го напъха в зелената торба. Тикна я в ръцете на онзи от вана и кимна към Невестулката:
	— Заведи им тоя тук, кажи им, че е за сметка на заведението, дай им парите, за да замажеш нещата и се връщай веднага тук. Без други спирки, разбрано?
	Мъжът кимна, сграбчи Невестулката за яката и го измъкна навън.
	Когато излязоха, Уелдърман ритна Хлапето с върха на кубинката си, после се обърна към Стокс:
	— Погледни му лицето само. Какво ти става, мамка му?! Колкото и да ни струва това, ще излезе от твоя джоб.
	Стокс понечи да възрази, но се отказа.
	— Може ли да заведем Хлапето на горния етаж? — попитах аз. — Всичко ни е ясно. Няма повече да опитваме каквото и да било. И преди не трябваше да опитваме. Вече разбираме.
	Гневното лице на Уелдърман се извърна към нас.
	— Да, разкарайте ми го от главата. Не искам никой от вас да ми се мярка пред очите!
	Клекнах и се опитах да помогна на Хлапето да се изправи, но заради счупената ръка не можех да го хвана като хората. Винсънт коленичи до мен и го подхвана под мишниците. Не каза нищо, докато го носеше към стълбите. Теган и Кристина станаха и тръгнаха след тях. Останалите ги последвахме.
	Когато се качихме, Винсънт сложи Хлапето на леглото и нагласи внимателно възглавницата под главата му. Либи донесе леген с вода и кърпа. Нежно почисти кръвта от лицето му, като внимаваше да не докосва счупения му нос. Аз свалих мръсните му дрехи и ги струпах на купчина в ъгъла на стаята. Пол стоеше на прага и ни наблюдаваше. Теган и Кристина бяха зад него.
	— Ще ни избият всички — обади се тихо Теган.
	— Няма да ни убият. Ще ни продадат — отвърна Винсънт — Ето това е „Гийон“.
	Човекът с вана сигурно беше заключил Невестулката във возилото си и се бе върши — чувахме го как спори с останалите долу. Бяха загубили с две деца — само това ги вълнуваше в момента.
	И тогава всички чухме — въпреки препирнята долу звука от приближаваща се по алеята кола. Хрущенето на чакъла под гумите.
	Пол беше първият, който подскочи към прозореца:
	— Ченге е!
	Едва изрекъл тези думи — и Стокс влетя в стаята и размаха пистолет:
	— Разкарайте се от шибания прозорец. Веднага!
	Пол се подчини.
	Аз обаче все още имах видимост. Черно-бялата патрулка спря пред белия ван. В началото никой не слезе.
	Сетне мрежестата врата на входа скръцна и се затръшна. Появи се човекът с вана. Прекоси алеята и се приближи до полицейската кола. Предното стъкло се спусна, той се наведе и заговори с шофьора.
	— Никой да не си отваря шибаната уста! — изръмжа Стокс. Пистолетът му сочеше към Либи, но очите му гледаха мен.
	— Кой е този? — попитах аз.
	— Млъквай, лайно такова!
	— Познаваш го, нали?
	— Казах да мълчиш!
	— Всички ченгета ли сте замесени?
	Стокс вдигна пистолета, готов да ме удари, но не го стори. Загубили две деца. Не мисля, че искаше да разбере какво точно ще му се случи, ако ме нарани допълнително.
	Навън човекът с вана все още говореше с полицая. Можех да различа смътно силуета на шофьора, но заради мрака и разстоянието не виждах лицето му добре. Онзи с вана няколко пъти посочи къщата. Приказваха близо пет минути, след което мъжът се изправи, плесна с длан по тавана на патрулката два пъти и се затича към вана. Когато полицейската кола обърна и тръгна по алеята, бялото возило я последва.
	— Невестулката във вана ли е? — попита Теган.
	Никой не отговори. Всички знаехме, че е там.
	Стокс изчака стоповете да изчезнат, преди да заговори отново:
	— Искам всички момичета в стаята отсреща, а всички момчета — тук. Да ви виждам всичките, постоянно!
	Не забелязах как Винсънт вади гаечния ключ, нито как замахва. Разбрах какво става едва когато чух как тежката стомана се стоварва върху главата на Стокс с гнусно хрущене. Стокс прибели очи и се свлече на килима с тупване, което се оказа прекалено силно.
	— Стокс? Всичко наред ли е? — извика Уелдърман от долния етаж.
	Всички се взряхме в Стокс, който никога повече нямаше да е в състояние да отговори.
C$


>	85.
>	Наш


	_Ден шести, 02:18 ч._
	Когато Наш отвори очи първия път, ярката светлина задращи по сухите му зеници. Той стисна клепачи, примигна няколко пъти и опита отново. Стори му се, че изминаха само няколко секунди. Ако някой го наблюдаваше, щеше да му каже, че между двата опита минаха четири часа. Само че никой не го наблюдаваше. Не и през цялото време, във всеки случай. Когато извърна глава, видя Клозовски, който спеше на стола, вдигнал крака върху леглото.
	— Клоз?
	Клозовски измърмори нещо, пръскайки слюнки, след което отново заспа.
	Наш изрита краката му на земята.
	Клоз едва не падна от стола. Сграбчи облегалките за ръце в опит да запази равновесие и се огледа, преди да осъзнае къде се намира. Когато видя, че Наш е буден, се изправи и извика:
	— Сестра! Сестра!
	— Господи, Клоз, успокой топката малко. — Гърлото на Наш беше ужасно пресъхнало и дращеше. Трудно му бе да говори. — Ще ми налееш ли малко вода?
	Клоз кресна още веднъж „Сестра!“ след което напълни една розова пластмасова чашка с вода от розовата кана, която стоеше на масичката до леглото на Наш, и я поднесе към устните му. Половината се разля по ризата му, но другата половина все пак успя да стигне до гърлото му. На Наш изобщо не му пукаше за ризата. Беше адски жаден. Пое чашата от ръката на Клоз, изпи я до дъно и помоли за още.
	Три чаши по-късно вече седеше в леглото, когато сестрата най-сетне дойде. Червен маникюр, руса коса… май бегло си я спомняше отпреди.
	— Добре дошли отново, детектив.
	— Нямам спомени да съм ходил някъде.
	— Дойдохте с температура 40 градуса. На вашите години това си е опасно.
	— Ще гледам да не забравя да си лепна стикер с напомняне върху проходилката.
	Гърлото все още го болеше, но не толкова силно, както преди да пие вода.
	Сестрата пренебрегна остроумната му забележка.
	— Държим ви постоянно на течности, антибиотици и антивирусни. Сега, когато вече сме овладели положението, имаме протокол за ситуации като тази.
	— Не е ТОРС — обади се Клоз. — Агенцията отхвърли този вариант преди час. В момента ни лекуват. — Той махна към системата, която висеше над стола му. — Не съм сигурен какво точно има вътре, но се чувствам хиляди пъти по-добре.
	Сестрата прокара електронен термометър пред челото на Наш и провери показанията:
	— Спаднала е до 37,7°C. Много, много по-добре.
	— Ако не е ТОРС, какво е тогава? — полюбопитства Наш.
	— Много заразен щам грип. Не толкова смъртоносен като ТОРС, но също с лоши последици, ако не се лекува.
	Наш се опита да осмисли думите й. Мислите му все още бяха леко мъгляви.
	— Значи Бишъп не е инжектирал никого с вируса ТОРС?
	Клозовски погледна притеснено сестрата:
	— Може ли да ни оставите за малко насаме?
	Тя кимна и излезе.
	Когато затвори вратата зад гърба си, Клоз понижи глас:
	— Откакто си в безсъзнание, се случиха доста неща. Сам го е загазил яката.
	— Тялото на Уейднър.
	Наш се насили да стане, като се бореше със замайването, което караше стаята да танцува.
	— Де да беше само това — отвърна Клоз. — „Разглобих“ клипа от „Монтехю Лабс“. Прегледах го кадър по кадър, понеже е прецакан като всички останали, свързани с този случай. Вирусът го е обърнал с хастара навън. Открих кадър на Сам в нощта на проникването. Всичко става бързо, а и трябваше малко да го изсветля, но няма съмнение — това е Сам. — Той наведе глава. — Трябва да го споделя с федералните. Мислят, че работи с нещо като партньор. Между тялото в Симпсънвил и труповете тук просто няма начин да е успял да избие всички. Мислят, че се опитва да покрие нещо по-голямо, нещо, случило се преди години, а цялата тази работа с вируса е само прах в очите. Мислят, че партньорът му е отвлякъл кмета и го е затворил някъде.
	— Знаеш за кмета?
	По лицето на Клоз плъзна сянка на заговорническа вина:
	— Следя комуникациите на федералните. Успях да събера две и две. След това Пул изчезна от хоризонта, а ти се появи тук болен. Вече нямаше как се да покрива историята и шефовете дадоха брифинг. Пул липсва повече от ден и половина. Нещата не изглеждат никак добре.
	— Мамка му.
	— Става и по-зле — продължи Клоз. — Откриха труп в стар ван в къщата на партньора на Сам в Чарлстън. Очевидно е стоял там с години. Не са го идентифицирали все още, но е хлапе. Момче.
	Наш разтри лицето си. Трябваше да се обръсне.
	— И как това е свързано със Сам?
	Клоз му разказа за чантата, скрита във вана.
	— Сам се появил, когато Пул опитвал да отцепи местопрестъплението, и с оръжие го принудил да тръгне с него. Има очевидец — вдовицата на Хилбърн. Федералните се опитват да ги проследят по джипиеса на телефона му.
	— Къде са сега?
	Клоз погледна телевизора на стената в отсрещния крайна стаята. Беше включен на един от двайсет и четири часовите новинарски канали, но звукът беше спрян. На екрана се виждаше реактивен самолет, чийто колесник се спускаше. Отгоре имаше надпис „НА ЖИВО“, а в лентата долу вървеше съобщението: „У4М ВЕРОЯТНО Е НА БОРДА НА ТОЗИ САМОЛЕТ, СОБСТВЕНОСТ НА «ТАЛБЪТ ЕНТЪРПРАЙСИС»“.
	— Някак си Сам е съумял да се качи на този самолет в Чарлстън заедно с Пул и са излетели. Кацат на „О’Хеър“. Долу ги чака цяла армия. Няма къде да бяга. Ще го арестуват на мига.
	На екрана самолетът докосна пистата първо със задния, после с предния колесник и започна да забавя ход. Камерата показа общ план и Наш видя десетки коли в другия край, обкръжени от прожектори, федерални, местна полиция, две пожарни и една линейка. В кадър се мерна и шефът на Франк, специален агент Хърлес. След това камерата се върна на самолета.
	И тогава Наш си спомни. Сърцето му подскочи.
	— Открихте ли Клеър?
	Клоз поклати глава:
	— Не още. Търсихме всичко, за което се сетихме, с помощта на охраната на болницата, но всички са болни, не достигат хора. Все още липсват и двамата униформени. Ни вест, ни кост от тях. Капитан Далтън ми каза, че сега, когато вече е ясно, че си нямаме работа с ТОРС и всеки момент ще отворят вратите, ще прати подкрепления, за да извършим пълно претърсване. Каза ми да чакам помощ.
	— Как така ще отворят вратите? Нали този, който я е отвлякъл, ще се измъкне!
	Наш започна да разлепва лейкопласта около китката си, освобождавайки иглата на системата и монитора за кръвно налягане.
	Клозовски не му обърна внимание. Очите му бяха залепени за телевизора. Самолетът бе спрял, вратата му бе отворена и стълбата бавно се спускаше. Полицаи от спецчастите в пълно бойно снаряжение бяха наобиколили някои от колите и посочваха оръжията си към тъмния отвор в борда на самолета. Клоз наблюдаваше как щурмуват стълбата, приведени, с насочени пушки.


>	86.
>	Пул

	_Ден шести, 02:21 ч._
	— Давай! Давай! Давай!
	Виковете достигаха до Пул през пълния мрак. Чуваше стъпките от кубинки, които приближаваха — първо отвън, после по стъпалата, след това от вътрешността на малкия самолет. Отвори уста в очакване на експлозията от шоковата граната. Беше чувал ужасяващи истории за избити зъби и прехапани езици на хора, които не са отворили уста и не са отпуснали мускулите на челюстта си по време на детонацията. Спомни си, че в Куонтико тренираха именно това, и се подготви.
	Нямаше експлозия. Само грохотът на кубинките и дрънченето на снаряжението на полицаите от спецчастите. Поне четирима, може би шестима Не виждаше нищо.
	— Един! Отдясно! По средата! Изглежда неутрализиран! — изкрещя някой.
	— Влизаме! — И това бе изкрещяно, но иззад затворена врата.
	— Първо ръцете! — Глас на около три метра от Пул. — Бавно! Да ти виждам ръцете!
	Звук от разбита врата. Някой изпъшка и се свлече на пода. Още някой го последва след части от секундата.
	Пул продължаваше да не вижда нищо.
	Кубинки, които трополят покрай него. Някой закачи десния му лакът. Още разбити врати в задната част на самолета. Тоалетната?
	— Чисто!
	— Чисто!
	— Къде е Сам Портър?!
	Без отговор.
	— Къде е Сам Портър?
	— Не е на борда. — Пул разпозна приглушения глас на пилота. Представи си го съборен на пътеката, с лице, притиснато към мокета.
	Някой дръпна превръзката от очите на Пул. Ярката светлина на светодиодния прожектор, монтиран на цевта на щурмова пушка MP510 и насочен право в лицето му, го заслепи, той примигна. Светлината се измести встрани и полицаят от специалните части издърпа кърпата, стегнала устата му.
	— Специален агент Франк Пул, федерално бюро за разследване — изрече с мъка Пул. Трудно му бе да говори, понеже кърпата бе завързана здраво и ъгълчетата на устата му горяха. — Освободете ме. — Ръцете и краката му бяха привързани със „свински опашки“ за седалката.
	— Сержант? — Човекът, застанал до Пул, погледна към един от полицаите, застанали до вратата, в очакване на инструкции.
	Полицаят погледна към лежащия на пода пилот. Беше стъпил на гърба му, за да не може да се изправи.
	— Какво, по дяволите, става тук?
	— Пуснете ме — изфъфли пилотът.
	Полицаят премести кубинката си и му позволи да стане.
	Пилотът изтупа праха от безупречно изгладения си тъмен костюм.
	— Детектив Портър ни каза, че този човек е заподозрян по делото за У4М, и ни нареди да го транспортираме до Чикаго. Беше ни казано, че местните полицейски служители ще са на линия в очакване да го задържат. Определено не ми се нрави подобно грубо отношение. Ще ви бъде изпратена сметка за всички щети, нанесени на самолета.
	Франк го изгледа вбесен.
	— Казах ви — федерален агент съм.
	— Нямате никакви документи, с които да докажете твърдението си. Детектив Портър ни инструктира да не вярваме на нито една ваша дума. — Пилотът се обърна отново към сержанта: — Детективът ни заповяда да обездвижим този човек, тъй като, по думите му, бил извънредно опасен. Направихме точно това, което ни бе казано. Телефонът ми е в пилотската кабина. Запазих текстовото съобщение, в случай че искате да го прочетете.
	Сержантът отиде да вземе телефона.
	Човекът зад Пул държеше в ръката си нож. Зае се да реже „свинските опашки“. Когато го освободиха, Пул слезе на бегом по стъпалата и издири специален агент Хърлес сред наобиколилите самолета служители на реда. Бяха чули размяната на реплики вътре по откритата линия за комуникация.
	Лицето на Хърлес премина през всички нюанси на червеното. Преди да успее да продума, Пул извади двете папки от Терапевтичния център в Камдън, скрити под ризата му, и то подаде на шефа си:
	— Ето как ще го хванем.


>	87.
>	Клеър

	_Ден шести, 02:38 ч._
	Отново стонове.
	Клеър беше задрямала, когато чу кмета от съседното помещение. Отначало стенанията бяха тихи, като скимтене, но ставаха все по-силни, по-настоятелни.
	Може би идваше в съзнание?
	Той изкрещя. Ужасяващ, изпълнен с болка писък, достатъчен, за да изтръгне Клеър от дрямката. Беше легнала в ъгъла, подвила под себе си крака, с ръце, обгърнали тялото и. Крясъкът обаче я накара да подскочи. Тя се приближи до отдушника.
	— Кмет, Милтън? Какво става? Добре ли сте?
	Хлипане.
	Имаше нещо нередно в плача на възрастен мъж — дори този мъж, колкото и противен да беше. Точно в този момент не можеше да го мрази.
	— Бари?
	Знаеше името му от вестниците, но произнесено на глас, прозвуча странно.
	— Тя ми извади…
	— Какво ви извади?
	Още плач, близо две минути.
	— Окото ми — изрече той най-накрая. — Мисля, че ми извади окото. Не съм сигурен. Превързано е, но боли. О, господи, тя сигурно… Трябва да проверя.
	— Ако има превръзка, най-добре ще е да не я пипате. Не мога да си представя усещането, но кой знае — може пък да е почистила раната или да ви е дала някакъв антибиотик. Ако махнете превръзката, рискувате да се инфектира.
	— Трябва да знам.
	Клеър потрепери. Все още й беше адски студено, но не беше толкова зле, както преди. Треската като че ли отстъпваше. Беше жадна.
	— Не го пипайте. Ръцете ви са мръсни.
	— Отлепих лейкопласта от едната страна. Само ще пъхна един пръст вътре. Няма да махам цялата превръзка.
	Докато изричаше през плач тези думи, не звучеше като възрастен, а като малко дете. Малко момченце, което се страхува от онова, което ще последва.
	— Не трябва да го докосвате.
	Не й каза какво е открил. Подновеният плач беше достатъчен.


>	88.
>	Пул

	_Ден шести, 02:28 ч._
	— Разкажи ми пак — каза Хърлес.
	Франк продължаваше да чете, прелиствайки страниците в папките, които бе откраднал от Портър в Чарлстън. Пръстът му летеше по текста с трескава бързина, докато съзнанието му попиваше всяка дума.
	— Нямаме време да ти разказвам едно и също.
	— Нищо, разкажи ми.
	Бяха в комуникационния ван на ФБР, все още на летище „О’Хеър“. Далеч от обсега на камерите и микрофоните на медиите. Въпреки че бяха успели да ги задържат сравнително надалеч, оборудването им бе не по-лошо (ако не и по-добро) от това на Бюрото. Дори от разстояние можеха да уловят картина и звук, а Пул не биваше да рискува изтичане на информация. Хърлес също разбираше това, затова заповяда на почти всички да излязат, така че двамата с Пул да разговарят.
	Докато четеше досието на Портър, Пул отново изложи набързо всичко, което се бе случило в Чарлстън.
	Когато приключи, Хърлес разтри брадичката си и погледна към самолета през един от затъмнените прозорци.
	— Бишъп се е свързвал с полевия ни офис в Чикаго четири пъти досега. Винаги от различен номер. Не стои достатъчно дълго на линията, за да проследим обаждането. Опитва се да преговаря с нас, за да се предаде, но не вярва, че можем да гарантираме безопасността му в достатъчна степен. Не и след онова, което се случи в управлението. Каза, че Портър работи с партньор, може би някой по високите етажи в правораздаването, но не знае кой. Докато се чувства застрашен, няма да дойде.
	— Вярваш ли му?
	Хърлес сви рамене. Изглеждаше също толкова изтощен, колкото и Пул.
	— Трябва да ги задържим и двамата, живи. Да ги арестуваме и да разплетем цялата тази мистерия. Да открием кмета, липсващите полицаи и онази детективка от управлението — да се надяваме, че са невредими.
	— Каква детективка?
	— Клеър Нортън. Изчезнала е от болница „Строджър“ преди около двайсет и четири часа.
	Пул понечи да каже, че според него Сам никога няма да нарани Клеър. Само че вече не беше сигурен в нищо. Пръстът му, който продължаваше да лети по текста, спря.
	— Портър е бил лекуван за значителни психически отклонения, много по-сериозни от загубата на паметта заради онзи изстрел. Говорим за психоза, дори халюцинации.
	Хърлес се намръщи.
	— В досието му от чикагската полиция не е вписано нищо подобно.
	— И в досието му в Чарлстън също. Никога не биха го назначили, ако знаеха, че има подобни проблеми.
	— Възможно е да са нямали достъп. Ако лечението на място като това не е било по съдебно разпореждане или спонсорирано от полицейското управление в Чарлстън, е било третирано като частно и конфиденциално. Портър би трябвало да даде съгласието си, за да бъде отворено досието му.
	— Имаме показания от няколко души от персонала, които казват, че Портър е разговарял с някого, който не е бил там. Поне пет-шест души го потвърждават. Според него е говорил с жена на възраст долу-горе колко него, с кестенява коса до раменете и южняшки акцент — местна, от Южна Каролина. Описанието е идентично с това, което ми дадохте за Сара Уернър. — Пул вдигна очи. — Успяхте ли да намерите нейна снимка?
	Хърлес поклати глава.
	— Имаме един кадър. В съда, когато заедно с Джейн Доу са заминали за Ню Орлиънс. Потвърдихме, че жената, която открихме мъртва в апартамента й, е истинската Сара Уернър. Не разполагаме с нищо за онази, която е била с Портър.
	Пул се замисли.
	— Имаме ли някакво доказателство, че наистина съществува? Нещо различно от показанията му?
	Преди Хърлес да отговори, Пул откри още нещо в началото на дебелата папка.
	— Какъв е бил адресът на Портър, докато е живял в Чарлстън?
	Хърлес извади телефона си и запрехвърля бележките по случая. Когато откри адреса на Портър, го прочете на Пул.
	Пул почука с показалец по формуляра с личните данни на пациента:
	— Ето го, записан тук.
	— Сър?
	Беше един от техниците, насядали пред комуникационното оборудване вдясно от тях.
	— Да?
	— Телефонът, взет от агент Пул в къщата на Форти Уан Плейс, току-що бе включен. Имаме местоположение.
	— Къде?


>	89.
>	Портър

	_Ден шести, 01:01 ч._
	Почти два часа преди самолетът, превозващ специален агент Франк Пул, да се приземи на пистата в Чикаго, Портър стоеше на малък паркинг недалеч от магазин за авточасти, вперил поглед в стената. Ръцете му бяха свити в юмруци.
	В хангара работеха бързо. В мига, в който джипът спря, трима от служителите на Талбът издърпаха Пул от колата и го качиха на самолета. Портър беше набързо прекаран през някаква врата и отведен в задната част на хангара, където вече го чакаше форд „F150“, шофиран от човек на около шейсет с оредяваща бяла коса и опърпана шапка на „Янките“. Зелената торба отиде на задната седалка и още щом самолетът излезе от хангара, фордът потегли бавно. Нямаше защо да се набиват на очи. Шофьорът не беше от най-приказливите — само изсумтя нещо, когато Портър се качи. Докато държеше под око примигващите светлини на полицейските коли, които хвърчаха по пистата, Портър опита да му благодари. Мъжът кимна, но не се представи. И може би така беше по-добре, фордът мина покрай охраната и напусна територията на летището. Шофьорът му махна на охранителя в будката, онзи очевидно не позна Портър. Бе заровил лице в някакво списание.
	Отбиха по улицата срещу летището и спряха на паркинга на „Шератон“, където ги очакваше тъмносиньо BMW. Портър получи ключовете, издърпа няколко банкноти от пачките в зелената торба и се опита да ги предложи на човека с шапка на „Янките“, но мъжът само махна с ръка, без да го гледа в очите.
	— Вече ми беше платено.
	Това бяха единствените думи, които размени с Портър, преди да се отдалечи.
	Портър отвори с дистанционното багажника на беемвето и метна торбата вътре. На седалката до шофьорската откри нов телефон еднодневка и списък с имената на друг екип пилоти, които чакаха на малко местно летище. Дължеше на Емъри много. Съжали я, че се бе забъркала във всичко това. Тя беше добър човек и заслужаваше повече. Запали двигателя и се закле, че ще намери начин да й се реваншира.
	Беше на път само след секунда — горе-долу по същото време, по което самолетът на Талбът с Пул на борда достигна полетна височина.
	Двайсет минути по-късно отново беше в центъра на Чарлстън. След още осем вече бе спрял на този паркинг и бе слязъл от колата.
	Беше забелязал магазина за намалени авточасти, когато звънна телефонът на Пул. Вече бе готов да отбие. И слава богу, че не го направи. Искаше да се довери на Пул, но позвъняването доказа, че това е невъзможно.
	Въпреки че магазинът за авточасти бе привлякъл вниманието му, не той, а мотелът до бензиностанцията отсреща го накара да спре. Занемарена, рушаща се постройка, боядисана в жълто, с яркозелен корниз. Веднага разпозна мястото — опита се да се убеди, че е от описаната в дневниците сцена, но знаеше, че само отчасти е така. Познаваше това място. Бе идвал тук и преди.
	Изглеждаше му _познато_. Щом излезе от колата и вдиша нощния въздух, вече бе сигурен, че е стоял и преди на същото място.
	Беше истинско прозрение.
	Ръцете му все още бяха свити в юмруци, докато се взираше в тухлената стена на магазина за авточасти, където буквите с червен спрей образуваха:
C>
	КЪРВЯХМЕ ЗА ТЕБ, САМ.
C$
	Беше чувал същите тези думи в главата си. Не можеше да обясни защо или кога, но все едно някой му четеше четирите думи на глас. Гласът не бе неговият. Не беше и гласът на Бишъп. Не разпозна гласа, но го _познаваше._
	Портър гледаше думите върху стената.
	_„Кървяхме за теб, Сам“._
	Нямаше истински спомени за мотела. Беше минавал покрай него с патрулката хиляди пъти, но не можеше да се сети да са го викали. Затвори очи за миг и се опита да си представи някоя от стаите или фоайето, или поне автомата за газирани напитки или другия — за сладолед… Не успя. Единствените му спомени за вътрешността на мотела бяха благодарение на онова, което бе прочел в дневниците. Срещата на Бишъп с Бърни. Последиците от нея.
	Не бе присъствал на тези събития, нали?
	Искаше му се да си отговори: „Така е“, но истината бе, че спомените за въпросното време бяха толкова мъгляви, та не можеше да е сто процента сигурен. Допреди няколко часа си мислеше, че си спомня миговете, преди да бъде прострелян, с ярки подробности. Пул му бе показал, че всеки детайл от тези спомени е бил лъжа.
	Можеше да си представи белия ван отсреща. Дори можеше да види Стокс и Уелдърман да отбиват до него своето „Шеви Малибу“ и отвътре да излиза младият Ансън Бишъп.
	Или беше Невестулката?
	Или Теган?
	Кристина?
	Либи?
	Дори Винсънт Уейднър.
	Можеше да го види, ако затвори очи, и това го изплаши. Този ван може би беше на Хилбърн. Колко пъти се бе возил в проклетото нещо? Колко пъти го бе карал? По дяволите, колко пъти го бе заемал?
	_Почти толкова, колкото Хилбърн заемаше палтото ти_, изстреля съзнанието му. _Онзи стар тъмносин тренчкот, който толкова харесваше._
	Опита да не мисли за това.
	Тя беше на отсрещната страна на улицата. Портър не бе сигурен колко дълго бе стояла там. Наблюдаваше го от паркинга на мотела. Тъмната й коса се развяваше около раменете й, подхваната от нощния ветрец. Носеше дълго черно палто. Ръцете й бяха пъхнати в джобовете. Стоеше напълно неподвижна, втренчена в него, докато колите профучаваха на север и на юг по пътя. Дори да изпитваше каквато и да било емоция при вида му, лицето й остана каменно. Приличаше на статуя.
	_Сара Уернър._
	Или поне жената, която той познаваше като Сара Уернър.
	Майката на Бишъп.
	Убийца.
	Лъжкиня.
	Като призрак под лекия ветрей.
	Отвърна на погледа му само за секунда, след което се качи в същия сребрист лексъс, който караше още в Чикаго, и потегли от паркинга на мотела, изгубвайки се в нощния трафик.
	Сам се метна на взетото назаем беемве и някак си съумя да я настигне. Поддържаше дистанция от три, понякога четири автомобила помежду им. Не смееше да се приближи повече.


>	90.
>	Портър

	_Ден шести, 01:27 ч._
	Портър шофираше с отворени прозорци. В Чикаго това би било невъзможно по това време на годината, но температурата в Южна Каролина беше около петнайсетина градуса. Хладният въздух, който свистеше около него, го държеше буден и му помагаше да се чувства жив.
	Отчаяно се нуждаеше да се чувства жив, понеже нещо в този момент му пречеше. Не можеше да го определи точно, въпреки че прекара последните двайсет минути в мисли за това. Чувстваше, че е тук, и в същото време не беше. Ако бе възможно човек да напусне тялото си и да се наблюдава отстрани, то Портър в момента правеше тъкмо това. Беше обикновен наблюдател, случаен минувач, който стои на едно място, докато филмовата лента, съдържаща живота му, продължаваше да се върти.
	Сребристият лексъс на Сара Уернър не нарушаваше ограничението на скоростта. Всъщност дори караше с два-три километра в час под разрешеното. Използваше мигача си там, където беше необходимо, а когато на няколко пъти улучи жълт светофар, спря чинно и изчака, вместо да ускори и да профучи напред. След десетина минути Портър спря да се преструва, че я преследва тайно. Сара знаеше, че е зад гърба й. Ако бяха в града, можеше и да съумее да остане невидим, но отдавна не бяха там. Той я последва по I-26, след това по Седемдесет и осма, след това по няколко по-малки пътища, докато най-накрая се отказа да ги следи. С всеки завой колите около тях намаляваха и сега, докато караше след нея по някакъв тесен двулентов път през полята, двамата бяха сами.
	Също като в паркирането до магазина за авточасти, и в това среднощно шофиране имаше нещо познато. Портър отново си каза, че е така, понеже Бишъп го бе описал подробно в дневниците си. И също като преди не можа да убеди себе си, че не е шофирал по същия този път. Когато минаха покрай два големи силоза, боядисани в зелено и покрити с ръждиви петна, Портър си помисли, че никога преди не ги е виждал, но знаеше, че ги е виждал. Едно малко гласче в дълбините на съзнанието му напомни, че в дневниците на Бишъп не се споменават зелени силози.
	Мигачът на Сара се включи. Ляв завой — от асфалтираното шосе към чакълен път, край който растяха треви, високи колкото Портър. Някога може би това са били царевични ниви. Или тютюневи. Или жита. Майката Природа обаче ги беше изгонила — без предизвестие — преди много години. Дори звездите сякаш бяха изоставили това място. Небето над главата му приличаше на равен, чисто черен гоблен. Портър знаеше, че ако има смелостта да изключи фаровете, ще потъне в мрак, толкова плътен, че би могъл да го вкуси.
	Зави след Сара и чу как чакълът захрущя под гумите му. Тя беше на поне половин километър от него, изчезнала зад плетеница от завои, но това нямаше значение. Знаеше точно къде отиват, нищо че не искаше да повярва.
	Голямата къща, облицована с бели дъски, се извиси застрашително в края на чакъления път така, както чудовище би изпълзяло от дупка в земята. Първо плахо се показаха комините и горната част на ламаринения покрив, след това вторият етаж, последван от първия и най-накрая верандата. Входната врата зееше широко отворена. Отпред мъждукаше светлинка, ала всички прозорци бяха потънали в непрогледен мрак. Докато Портър отбиваше зад празния лексъс на Сара, осъзна, че прозорците не са просто тъмни, а са заковани с дъски. Светлината от фаровете му се пресегна през полето зад къщата и докосна хамбара… поне онова, което бе останало от него. Покривът отдавна се бе срутил. Само три стени бяха оцелели, но едва се крепяха. Един по-сериозен порив на вятъра — и цялата постройка можеше да рухне.
	Портър изгаси двигателя и фаровете на беемвето. Единствената светлинка, която остана, бе от отворената входна врата. Качи се на верандата, дъските скърцаха под краката му, не можеше да си спомни кога е слязъл от колата. Кожата му бе настръхнала. Вената на врата му пулсираше лудешки. Влезе в къщата и всичко наоколо притихна, дори песента на щурците остана отвън.
	Бледото сияние, което бе забелязал, идваше от свещите — десетки свещи, разположени по всички повърхности из къщата. Повечето бяха изгорели до половината. Сара не го бе изпреварила толкова много — вероятно ги бе запалила по-рано тази вечер. Мебелировката бе покрита с бели чаршафи, и то преди доста време. Плътният сив прах се бе набил в тъканта.
	Портър я откри в другия край на сводестия коридор, в помещение, което не можеше да е друго, освен всекидневната, стая, изпълнена със сенки, с една-единствена свещ върху каменната камина.
	Стоеше с гръб към него.
	Коленичила. Черното палто бе заменено с бяла роба. Главата й бе наклонена напред. Докато се приближаваше към нея, видя, че ръцете й са сключени пред гърдите като за молитва. Очите й бяха затворени.
	На сребърен поднос пред нея бяха подредени три малки бели кутийки. Няколко парчета черна лентичка.
	И нож.
	Светлината на свещта влюбено милваше острието му.


>	91.
>	Клеър

	_Ден шести, 01:31 ч._
	Кметът отново беше притихнал.
	Клеър бе почти убедена, че все още е в помещението до нейното, обаче бе спрял да плаче и не отговаряше, макар тя да го повика няколко пъти. Най-вероятно беше в шок.
	Когато лицето се появи на нейната врата — черна скиорска маска с тъмни очила под нея, — Клеър се изправи, отиде до стъклото и впи поглед в него/нея/каквото там представляваше.
	— Кой си ти, мамицата ти?
	Главата леко се килна надясно с бавно движение, след което ръка в ръкавица вдигна бутилка вода към прозорчето. Бутилката стоеше върху дланта на съществото, то протегна другата си ръка и я погали — бавна милувка, все едно демонстрираше нов продукт. След това посочи Клеър и с жест й заповяда да се премести далеч от вратата.
	Последното, което тя желаеше, бе да се подчинява на това чудовище, но бутилката вода беше като златно кюлче, вдигнато пред стар аризонски миньор. Пресъхналото й гърло се сви.
	Клеър отстъпи.
	Съществото не мръдна, продължаваше да държи бутилката пред прозорчето. След миг пръстът му леко се присви, инструктирайки я да се отдалечи още.
	Една крачка назад.
	Две.
	Три.
	Треската й може и да поотшумяваше, но тя не беше напълно здрава. Краката й се олюляваха, тънък слой пот покриваше кожата й, дори най-простите движения й се струваха изтощително сложни. Ако нападнеше съществото, когато то минеше през вратата, не беше сигурна дали ще излезе победител от схватката. Сега не беше време за това.
	Пръстът отново посочи далечния ъгъл на стаята.
	Клеър направи още една крачка назад.
	Лицето изчезна за момент.
	Нещо изщрака.
	Вратата бавно се отвори навътре, пантите изскърцаха.
	Когато маскираната фигура мина през тесния процеп, Клеър забеляза широките рамене и мускулестата гръд. Около метър и осемдесет. Мъж. Вече нямаше място за съмнения.
	Черни джинси.
	Черна риза.
	Черни ръкавици.
	Черна скиорска маска.
	Тъмни очила под нея.
	Държеше бутилката в дясната си ръка. Остави я на пода. Взе кафява хартиена торбичка от коридора и я постави до бутилката. Отново с дясната си ръка.
	Не носеше ключове, но върху самата врата Клеър забеляза секретната брава. Коридорът зад него бе покрит с плочки, въпреки че изглеждаше стар и занемарен. Стените бяха боядисано в убито сиво.
	— Все още съм в болницата, нали?
	Човекът я погледна с насекомоподобните си пластмасови очи, но не отговори. Вместо това направи крачка назад, затвори вратата и завъртя ключа.
	Клеър се втурна към водата.


>	92
>	Портър

	_Ден шести, 01:48 ч._
	Дъхът на Портър се отрони от устните му, сякаш отстъпваше, признал поражението. Когато я видя така на пода, съвършено неподвижна, трябваше да си напомни да диша, понеже тялото му бе станало предател — вече не негова собственост, а нещо отделно със свои собствени мисли и действия.
	Той направи крачка напред. По-близо до нея.
	— Какво е това?
	— Това е дом, Сам. _Неговият_ дом, където бе принуден да живее след ужасяващите събития в Симпсънвил. След като се провалихме като родители, след като не можахме да защитим малкото си момче.
	— Той не е _нашето_ малко момче.
	— Той толкова ти вярваше! Като всяко дете.
	— Не съм бащата на Ансън. Не намеквай, че съм.
	— Той разчиташе на теб. Стараеше се да ти подражава. Ти беше неговият герой. А вместо да го спасиш от този ад, го остави да гори. Остави всички тях да изгорят.
	Портър поклати глава, преди да осъзнае, че е помръднал. Вдигна ръце и обхвана с жест стаята:
	— Нямам представа какво е всичко това. Не знам за какво говориш. Не си спомням нищо.
	— Опитай, Сам.
	— Вече опитах. Нищо.
	— Но познаваш това място, нали? Помниш, че си бил тук? Спомняш си как си стоял точно в тази стая? — Тя изрече това, без да отваря очи. Ръцете й все още бяха сключени пред гърдите. Когато гласът й започна да звучи умолително, тя млъкна за момент. — Спомените са течни, като водата. Могат да изчезнат през най-малката цепнатина в стената, капка по капка, но никога не изчезват напълно, те гноят някъде там вътре, обрастват с плесен, докато един ден повече не могат да бъдат сдържани, намират отвор и потичат към светлината. Спомените ти ще се върнат. Просто трябва да им позволиш. Дори в момента напират отвътре.
	Портър я заобиколи бавно, всяка негова крачка вдигаше облаче прах от килима. Когато се изправи лице в лице с нея, застана неподвижен.
	Очите й се отвориха. Тя хвърли поглед към него, към ръката му, която лежеше върху ръкохватката на .38 калибровия, закачен за колана му.
	— Ще ме убиеш ли?
	— Защо ми е да те убивам?
	— Имам предвид — като останалите.
	Портър не си спомняше да е посягал към оръжието си. Ръката му се отпусна. Опитваше се да не гледа към белите кутийки пред нея. Към ножа.
	— Не съм убивал никого.
	В отговор тя само се усмихна.
	Портър коленичи. Гласът му ставаше все по-уверен:
	— За пръв път те срещнах в Ню Орлиънс. Срещнах Ансън в Чикаго, когато ме повикаха да разследвам онзи странен инцидент с автобуса, с жертвата, която мислехме за У4М. Това, което се опитваш да направиш в момента, е заблуда. Пълна лъжа. С чедото ти играете някаква извратена игричка и аз отказвам да участвам.
	Усмивката й стана по-широка:
	— Сам, ти играеш тази игра по-дълго от всички ни.
	Лицето му почервеня.
	— Какво се случи с бащата на Ансън? Истинският му баща?
	— Застреляха го, Сам. В главата.
	— Както пише в дневниците — намеси се Сам.
	— Не както пише в дневниците — отвърна тя. — Изобщо не беше както в дневниците.
	Сам въздъхна и се изправи:
	— Защо, по дяволите, правиш всичко това?
	Сара най-накрая разплете пръсти.
	— Помниш ли кога за последно беше в тази стая?
	— Никога не съм бил в тази стая.
	Тя кимна към стола отляво.
	— Дръпни чаршафа от това кресло, Сам.
	— Защо?
	— Защото спомените ти искат да излязат навън. Не ги ли чуваш?
	Портър поклати глава. Раздразнението му нарастваше. Той посегна към вехтия чаршаф, дръпна го настрани и го остави да се свлече на смачкана купчина.
	Креслото беше жълто, с висок гръб, с кадифени пискюли и къси дървени крачета. В средата на седалката, по единия подлакътник и почти по цялата облегалка се простираше тъмнокафяво петно. Някой се беше опитал да го премахне, но Портър знаеше, че това е от нещата, които нямат изчистване. Който и да се бе мъчил, само го бе размазал, създавайки дълбоки спиралообразни следи. Когато имаш толкова много кръв, можеш само да свалиш тапицерията, да я изгориш и да сложиш нова.
	_Покрий го с чаршаф и забрави_, прошепна глас в съзнанието му. _Някои неща са по-добре, когато са забравени._
	Тук се бе случило нещо ужасно. Толкова много кръв.
	— И дивана — каза меко Сара.
	Портър вече дърпаше и другия чаршаф. Прахът се надигна на голям сив облак около него, гъделичкаше очите и носа му.
	Петната по дивана бяха по-ужасни и от онези по креслото. Меките части бяха подгизнали толкова здраво, че той се улови да оглежда старата мебел отстрани, за да определи какъв е бил оригиналният цвят, понеже това тъмнокафяво бе успяло да се процеди във всяка гънка отгоре. Нямаше съмнение, че някой е умрял на този диван. Множество хора бяха умирали на него. Кръвта беше прекалено много за един човек. Бе присъствал на достатъчно престъпления, за да е сигурен.
	Посегна към друг чаршаф. Когато го дръпна, откри счупен дървен стол, също покрит с петната на смъртта. Следващият чаршаф разкри бюро с ролетен капак, отрупано с квитанции. Листовете и дървената повърхност носеха белезите на ужасяващо събитие.
	Портър взе свещта от полицата на камината и я поднесе към стените. Видя, че кървавите следи са и там — капки, пръски, линии… И колкото повече се взираше, толкова по-зле изглеждаше всичко. Това, което отначало бе помислил за сложни шарки върху тапета, в действителност беше страховито. Цялата стая крещеше „Смърт!“. Отдавна отминало клане. Истинска масова сеч.
	Портър искаше да я попита какво се е случило тук, но думите заседнаха в гърлото му. Въпреки всичко положи усилие:
	— Убили са Стокс на горния етаж. Там свършват дневниците, които са при мен. Какво се е случило след това? Какво е станало тук?
	Отначало Сара не отговори. Когато той най-накрая се извърна към нея, видя, че вече не е коленичила на пода. Беше се изправила и вървеше по сводестия коридор.
	— Татко, прости ми — прошепна.
	— Какво!? — дрезгаво викна той, гърлото му бе пълно с прах.
	— Когато го попитах, ми каза единствено това: „Татко, прости ми.“. Беше издълбал тези думи върху бюрото. Каза, че ти може и да си забравил, но той не иска да забравя, без значение колко много го боли.
	Портър посегна към бюрото и дръпна ролетния капак. Думите се втренчиха в него от червеникавия махагон — може би единственото място в стаята, недокоснато от кръвта.


>	93.
>	Пул

	_Ден шести, 02:29 ч._
	На адреса, вписан в досието на Портър, се намираше селска къща, разположена на трийсетина минути път от Чарлстън. Все още в комуникационния ван на ФБР, по пътя обратно към полевия офис в Чикаго, Пул и Хърлес заредиха сателитни снимки на местността. Не че имаше кой знае какво да се види. Дори от разстоянието, от което бяха направени снимките, мястото изглеждаше изоставено. Според официалните документи целият имот се простирал на почти осемдесет и една хиляди квадратни метра. Състоеше се от главна къща и полуразрушен хамбар сред полето.
	Мобилният телефон на Пул оживя, щом се свърза с клетката недалеч от къщата.
	Хърлес четеше на глас:
	— Почти десетилетие тук не е имало електричество. Съгласно скицата на парцела имат кладенец, от който черпят вода. Последната реколта, която са събрали, е била от жито, но няма по-нови данни, било е преди почти двайсет години.
	Нотариалният акт бе на името на Сам Портър.
	— Купил е мястото преди седемнайсет години. По всичко изглежда, че го е оставил необитаемо, освен ако няма електрически генератор.
	— Тогава вече е бил в Чикаго — изтъкна Пул. — Нещо не се връзва.
	— Аз например имам малка хижа в Уисконсин, където ходя на почивка през лятото — възрази Хърлес.
	— Никой не си купува селска къща, за да кара ваканциите там.
	— Може пък да е искал да заживее тук, след като се пенсионира.
	— Възможно е — въздъхна Пул. — Или пък е станало същото като с къщата в Симпсънвил. Портър твърди, че Бишъп е фалшифицирал документите.
	Една от техническите сътруднички, седнала на завинтен за пода стол срещу тях, свали слушалките и се извърна към Хърлес:
	— Сър? Мисля, че ще искате да видите това. — Тя посочи към поставено на пауза видео на монитора си. — Това се излъчва на живо по Седми канал в момента.
	Тя завъртя копчето за усилване на звука и от високоговорителите на тавана се разнесе:
	— … източник от управлението, който желае да остане анонимен, съобщи, че Бишъп е пледирал „невинен“, твърдейки, че е само пионка в тайна операция, дело на партньора на детектив Наш — детектив Сам Портър.
	Пул разпозна гласа на репортерката Лизет Лоудън, местната знаменитост.
	— Преди всичко да бъде потвърдено, грешка в системата за сигурност е довела до бягството и на Ансън Бишъп, и на детектив Портър. Местонахождението на детектив Портър все още е неустановено, за сметка на това обаче току-що получихме съобщение от Ансън Бишъп.
	Лоудън замълча и впи поглед в камерата. Образът й на екрана бе сменен от кадри, очевидно записани с мобилния телефон на Бишъп:
	— Не знам към кого да се обърна. Не съм сигурен на кого мога да се доверя и на кого — не. Когато ме заведоха в полицейското управление, обясних всичко на ФБР, всичко, като си мислех, че те ще ме защитят, ще се грижат за безопасността ми. Цялата работа обаче е по-голяма от Портър — той работи с други хора. По някакъв начин тези хора успяха да задействат противопожарните пръскачки в сградата и отключиха всички врати, абсолютно всички, едновременно. — Бишъп прокара нервно пръсти през косата си, след което погледна отново към камерата: — Портър се опита да ме убие. Мисля, че именно той създаде цялата тази бъркотия за отвличане на вниманието — той и хората, които работят с него. Успях да се спася, но трябва да бягам и да се крия — не знам какво друго да правя и на кого да се доверя. Бях под федерален арест и въпреки това той едва не ме уби. Портър няма да спре, докато не ме види мъртъв, вече съм напълно убеден. — Млъкна за миг, сведе поглед към пода, след това обратно към камерата: — Възнамерявам да се предам на вас — на медиите, на хората от Чикаго. Не съм сигурен дали мога постъпя по друг начин. Ще бъда в хотел „Гийон“ в шест сутринта. Не мисля, че Портър ще рискува да ме убие на публично място, не и пред толкова много хора. Искам ФБР да дойдат там. Щатските маршали. Всеки, който смята, че може да ме защити. Всички вие, до един. Единственият ми шанс да съм в безопасност е в броя на хората, които ще бъдат там. Ще съм в безопасност само с вас. Ако детектив Сам Портър ме открие пръв, ще съм мъртъв. Не знам дали, който и да е в правораздавателните органи заслужава доверие. Ще направя каквото зависи от мен, за да остана жив, но ми е необходима помощ. Вашата помощ. Ако не се появя, знайте, че очевидно той — или хората, с които работи — са ме открили преди вас. Нищо друго няма да ми попречи да съм в хотел „Гийон“ в шест сутринта. Нищо.
	Лицето на Бишъп замръзна с поглед, втренчен в камерата.
	На екрана се върна Лизет Лоудън, операторът показа общ кадър, за да видят зрителите, че репортерката се намира на някакъв паркинг, а зад нея се издига масивна сграда. В светлините на прожекторите проблясваха снежинки.
	— Хотел „Гийон“ е построен през 1927 година в неомавритански стил в Уест Гарфийлд Парк на Уест Уошингтън 4000, в част от града, която доста позападна в последните години. Едновремешният дом на радиостанция WFMT и на Бени Гудман също е занемарен от дълго време и независимо от факта, че смени много собственици, които се опитваха да го съживят, продължава да е в същото състояние. През осемдесетте в хотел „Гийон“ е отсядал президентът Джими Картър, който е бил тук заради работата си с „Подслон за човечеството“, която подпомага строежа и подобряването на домове за хора в неравностойно положение. Скоро след това е бил направен опит за превръщане на хотела в жилищен блок с нискобюджетни апартаменти под наем — също неуспешен. От 2005-а някога впечатляващият и зрелищен чикагски хотел е сменил собствеността си поне четири пъти, но си остава необитаем. „Презървейшън Чикаго“, организацията, която стои зад обновените „Роузънуолд Апартмънтс“, вярва, че би могла да възроди сградата, но това тепърва предстои.
	Камерата показа отново лицето на Лоудън в едър план. Тя пъхна един непокорен кичур коса зад ухото си и продължи:
	— Преди два дни бившият детектив от чикагската полиция Сам Портър беше заловен в тази сграда и отведен във федерален арест. По-късно успя да избяга и все още е на свобода. Лично аз ще остана тук, в хотел „Гийон“, и ще изчакам Ансън Бишъп, който ще дойде в шест сутринта, за да се предаде. Това ще се случи след близо три часа и половина. Уважаеми зрители, ако желаете, можете и вие да дойдете, за да станем заедно свидетели на края на тази история. Ако решите да присъствате, съветвам ви да се облечете с по-дебели дрехи. Нелоша идея ще е да си вземете храна и вода — не са останали много заведения и магазини в този квартал, а и повечето от тях в час като този вероятно няма да се справят с такъв наплив.
	Хърлес пребледня:
	— Господи!
	— Тълпа, настроена срещу полицията…
	Хърлес кресна на шофьора:
	— Местим базата! Отиваме в хотел „Гийон“ в Уест Гарфийлд Парк!
	Извърна се отново към Пул:
	— Ще отцепя района. Искам да се свържеш с Грейнджър — екипът му е най-близо до онази селска къща. Обади му се. Искам ги там.
	Пул кимна.
	Хърлес извади телефона си и добави:
	— Наруши пряка заповед, като напусна града. Когато всичко приключи, ще отговаряш за това. Не си мисли, че ти се е разминало.
	И му обърна гръб, като се опираше о тавана със свободната си ръка, докато ванът ускоряваше.


>	94.
>	Портър

	_Ден шести, 02:02 ч._
	— Пет, четири, три…
	Портър беше все още до бюрото, когато жената, която той познаваше като Сара Уернър, започна да брои. Преди това и двамата бяха безмълвни — Сам се взираше в думите „Татко, прости ми“ върху плота, а Сара стоеше зад него. Изминаха две-три минути, може би и повече — беше му трудно да следи подобни неща, съзнанието му бе объркано.
	— … две, едно.
	Иззвъня телефон.
	Портър й хвърли бърз поглед.
	Тя се усмихна:
	— Според мен трябва да се обадиш.
	Звукът идваше откъм бюрото. Той затърси сред хартиите и квитанциите, повечето слепени от кръв.
	Телефонът не приличаше на „еднодневка“. На дисплея бе изписано „НЕПОЗНАТ НОМЕР“. На гърба му бе залепена една от старите му визитки от времето, когато работеше в полицейското управление на Чарлстън, избеляла и покрита с мръсотия. Буквите почти не се четяха. Телефонът иззвъня за трети път. Пръстът на Портър потрепери, когато натисна зеления бутон. Долепи телефона до ухото си.
	— Какво е всичко това, мамицата му?!
	— Сам, знаеш колко мразя грубия език.
	— Не разбирам… какво гледам в момента.
	— Вкъщи си, Сам. Това, което виждаш, е твоят дом. Остави голяма бъркотия след себе си.
	— Никога не съм…
	Бишъп го прекъсна:
	— Не казвай, че никога не си бил тук, Сам. Дори като се вземат предвид проблемите ти с паметта, това си остава лъжа. Трябва да прозреш през всички онези лъжи, които си си казвал през годините, и да откриеш истината. Всичко е в главата ти, някъде отзад, заровено в прахта. Може да потиснеш нещо лошо, само че лошите неща имат навика да си пробиват път с нокти през цялата мръсотия и да се завръщат. Твоите тъкмо в този момент се завръщат. И са ти ядосани. Ти ни пропъди. Отписа ни. Остави ни да кървим.
	— Бях ранен…
	— Всички бяхме ранени, Сам.
	Портър опита да не гледа към кръвта, покрила почти всеки квадратен сантиметър от стаята.
	— Кой е умрял тук?
	— В известен смисъл — всички ние.
	— Откъде намери моя визитка?
	Бишъп не отговори. Вместо това каза:
	— Ти, Хилбърн, Уелдърман, Стокс и кой знае още кой… корупцията и нечистотиите са толкова плътно около теб, та се учудвам, че изобщо си в състояние да се движиш. Поне Хилбърн имаше доблестта да отнеме собствения си живот, да плати за всичките си грехове… А ти? Ти си тръгна без жал, изрисува живота си с кръвта на мъртвите, на измъчваните деца. Колко? Поне знаеш ли колко бяха?
	— Не знам за какво говориш! — изкрещя Портър. Нямаше намерение да крещи. Не искаше да крещи.
	— Видях те, Сам. Всички те видяхме. Чувстваш ли сега погледите им, обърнати към теб? Около теб са. Чуваш ли ги? Аз ги чувам. Не минава нощ, без в главата ми да зазвучи глас, молещ за помощ. През всички тези години съм се връщал в малката ферма на Финики и съм седял дълго във всяка стая толкова пъти, че не можеш да си представиш. Плаках с тях. Гледах ги. Копнеех за още един шанс да подържа Либи в прегръдките си, ала знаех, че е невъзможно. И когато чудото стана, когато най-сетне я открих, ти ми я отне. С твоите приятелчета я измъчвахте и зарязахте поруганото й тяло в собствените й нечистотии в онази къща на Маккейн Роуд. — Замълча, след малко продължи: — Не прави зло, Сам. Възмездието идва. Време е да платиш за греховете си.
	Сара го наблюдаваше безучастно. Въпреки че телефонът не беше на високоговорител, най-вероятно бе чула повечето, ако не и всичко, което изрече Бишъп. Очите на Портър се спряха върху трите бели кутийки на пода. Лентичките. Ножът. Тъкмо тогава тя се усмихна.
	Бишъп продължи, сякаш в момента го виждаше:
	— Кутийките не са за теб, Сам. Смъртта ще е прекалено милостив изход за теб. А ти не заслужаваш милост. Децата плащат за греховете на бащите си; единствено от тази болка бащите страдат също толкова, понякога дори повече. Също както с онези преди теб, е редно заради твоите грехове да умре дете, но ти нямаш деца, нали. Сам? Единствените деца в живота ти са такива като мен, през които си преминал с малката си къща на ужасите заедно с Финики и останалите. Тези деца страдаха достатъчно. Но ти имаш любими хора все пак, нали? Определено имаш.
	Сърцето на Портър се сви:
	— Ти ли уби Хедър?
	— Съпругата не е дете, ала въпреки това е любимо същество. Близко, но недостатъчно. Твърде недостатъчно.
	Кръвта нахлу в главата на Сам и запулсира в слепоочията му:
	— Ти ли уби Хедър?!
	Бишъп въздъхна:
	— Харнъл Кембъл предварително бе решил да обере магазина онази нощ. Аз само предложих да го закарам. В интерес на истината, може и случайно да съм оставил един .38 калибров на седалката. Харнъл направо се влюби в него. Оръжието някога бе на твоя приятел Стокс, но от известно време той не се нуждаеше от него, а добрият стар Харнъл каза, че го иска, та беше тъпо да не му услужа.
	— Ако е истина, защо го уби?
	— Не обичам да оставям свидетели. Баща ми ме научи колко е важно да почистваш след себе си. Той беше боклук и вече не ми вършеше работа.
	Ръката на Портър трепереше толкова силно, че едва не изпусна телефона. Главата му бучеше.
	— Хедър не бе сторила зло на никого — успя да промълви той. Очите му бяха пълни със сълзи.
	— Хедър беше частична вноска по твоя дълг. След няколко часа ще изплатиш и останалото. Може би, когато сме квит, когато всичко е пито-платено, може да се разделим като приятели, но ще те разбера, ако не пожелаеш. Загубих Либи, Невестулката, Винсънт, Пол, Теган, Кристина… А ти кого ще загубиш днес?
	Портър опита да проговори, но думите заседнаха в гърлото му.
	— Качи се по стълбите, Сам. Има нещо, което искам да видиш.
	Портър не желаеше да му се подчини, но знаеше, че няма избор.
	Без да продума, Сара го последва, докато той се изкачваше с омекнали колене по стълбите. Също както пишеше в дневниците, стените, които водеха към втория етаж, бяха отрупани със снимки на деца — момчета и момичета на всякаква възраст. Някои се усмихваха, други не. Една привлече вниманието на Сам.
	— Видя го, нали?
	Наистина го бе видял. Портър се заизкачва по стъпалата. Горе-долу по средата имаше една снимка — единствената, закачена с лице към стената. На гърба с черни букви бе изписано „БМ10 5х“ и два инициала. Сам знаеше какво ще открие още преди да вземе снимката и да я обърне към себе си. Лицето на фотографията беше много по-младо, но въпреки това го разпозна.
	_О, господи, не може да е той._
	— Приятелчетата ти нараниха Хлапето доста зле онази нощ — каза Бишъп. — Той обаче се оправи, просто трябваше да мине време. През годините осъзнах, че беше най-изобретателният от всички ни. Успя да избяга от онези ужаси от детството си и намери начин да балансира везните, да си възвърне онова, което му бе отнето, което бе отнето от всички нас.
	Очите на Портър бяха приковани към снимката.
	— Не е нужно някой друг да умира. Това трябва да спре.
	— Имам нещо твое, Сам. Нещо скъпоценно — отвърна Бишъп. — Веднъж опитах да стигна от тази къща до хотел „Гийон“, за да опитам да спася някого. Не бях достатъчно бърз. Да видим дали ти ще бъдеш. Доста е далеч. Мисля, че част от мен тайничко ти стиска палци. Хедър винаги е вярвала в теб. Дори когато последният й дъх напускаше тялото й, тя продължаваше да таи надежда, че ще я спасиш.
	Разговорът прекъсна. Портър погледна Сара, която го наблюдаваше от най-долното стъпало.
	— Хм… Само ако имаше на разположение самолет — каза тя. — Закъсняваме.
	— Качих Пул на онзи самолет.
	— Хората на Талбът имат друг в „Атлантик Авиейшън“ специално за теб, знаеш това. Не ме лъжи, Сам, не и след всичко, през което сме преминали заедно. Не ти отива.
	Портър поклати глава и набра номер.
	— Звъня на ФБР.
	— Ансън ми каза, че ще опиташ нещо подобно.
	Сара пристъпи до него и извади телефона си.
	— Каза ми, че ще се жертваш, ако се наложи. Поръча да ти покажа това.
	Видеото, което му пусна, бе с изненадващо добро качество. Въпреки че бе снимано отзад, Портър разпозна Клеър. Клипът нямаше звук, но той виждаше как тя крещи, докато удря с юмруци по вратата.
	— Ще изключиш този телефон и ще го оставиш така, докато кацнете в Чикаго. След това може да се обаждаш, на когото си искаш. Ако се опиташ да се свържеш с някого преди това, тя ще умре. Разбра ли ме?
	Портър кимна неохотно.
	— Ако опиташ да звъннеш, на когото и да е, преди да стигнеш в Чикаго, дори кутийките й няма да бъдат намерени. А сега го изключи.
	Той се подчини.


>	95.
>	Пул

	_Ден шести, 03:31 ч._
	Двайсет и осем минути да мобилизира екипът на Грейнджър в Чарлстън. Още трийсет и една, докато стигнат до къщата. Почти час след обаждането на Пул, малко след три сутринта, те заеха позиции. Пул ги слушаше от комуникационния ван, сега паркиран пред хотел „Гийон“.
	— Гуендъл, на позиция.
	— Джордан, на позиция.
	— Суарес, на позиция.
	— Говори Майкълсън, имам видимост към превозното средство на алеята. Сребрист лексъс, регистрационен номер от Илинойс TW84R3. Автомобилът изглежда празен.
	— В къщата е тъмно. Не се вижда никой.
	— Бъдете нащрек — разпореди Грейнджър. — Портър може просто да е заспал.
	Вече бяха претърсили останките от хамбара и не откриха нищо.
	— Самотна звезда Едно на позиция, север и запад.
	— Самотна звезда Две на позиция, юг и изток. Пълна видимост.
	„Самотна звезда“ бяха позивните на двамата снайперисти на Грейнджър. Те не използваха имена по откритите линии за комуникация. Като имаше предвид видяното на сателитните снимки, най-вероятно се намираха на някакво възвишение.
	Всички носеха уреди за нощно виждане, благодарни на прикритието, което им осигуряваха последните няколко часа тъмнина.
	Грейнджър отново заговори:
	— Гуендъл, ти горе. Суарес, долу. Джордан, у теб е играчката. По моя заповед.
	— Прието.
	— Три, две, едно… Действайте.
	— Федерални агенти! — изкрещя някой.
	Пул чу добре познатия звук от полицейски таран. В съзнанието му се оформи картината как Джордан държи тежкия метален цилиндър и замахва с него към вратата. Дървото поддаде с приятен за ухото трясък. Последваха два гръмки взрива — шокови гранати, метнати във вътрешността на къщата, след това тропот на бягащи крака. Още викове.
	— Коридор — чисто!
	— Стълби — чисто!
	— Трапезария — чисто!
	— Спални едно и две — чисто!
	— Всекидневна… не мърдай, не мърдай!
	— Останалите спални и банята — чисто!
	— Суарес, какво става при теб? — попита Грейнджър.
	Никакъв отговор.
	— Суарес?
	— Гуендъл — обратно долу, провери какво става със Суарес!
	Суарес се обади:
	— Всекидневна… чисто… Виждам тяло. Жена. О, мамка му…
	Той повърна. Микрофонът предаде звука с кристална чистота.
	— Джордан е. Суарес е… неразположен. Имаме женски труп. Трийсетина, четиресет години, трудно е да се каже. Къса кестенява коса. Облечена е в бяла дреха от тънка материя, прилича много на нощница. Някой я е накълцал. Много зле. Липсват едно око и едно ухо, на пръв поглед — и езикът. Виждам три бели кутийки, свързани с черна лентичка. Ще оставя на криминалистите да ги отворят. Причината за смъртта по всяка вероятност е прерязано гърло. Използвали са и нещо — скалпел може би, нещо с много тънък връх, — за да я изпонарежат. По цялата открита кожа — лице, врат, ръце… написано е „не виждай зло, не чувай зло, не говори зло, не прави зло“. Ще се наложи да я идентифицираме по отпечатъци от пръсти или по стоматологичния и картон. Това обаче не е всичко. Цялата стая е в кръв. Засъхнала, не от жената. Под прахта. Вероятно е тук от години. И нещо друго. Някой е издълбал „татко, прости ми“, на плота на бюрото. Не виждам стърготини. Трудно ми е да преценя дали е направено скоро, или не.
	— Грейнджър? Гуендъл е. Открих кръв и в една от спалните на горния етаж. Също стара, както изглежда. Не е от скорошно престъпление. Но е доста. Най-вероятно човекът, който е кървил така, е мъртъв.
	Пул включи телефона си:
	— Има ли сол върху или около тялото? Или някъде около другите петна кръв?
	— Сол ли?
	— По кожата й, по дрехите й… изобщо някъде?
	— Изчакайте.
	Джордан се включи след кратка пауза:
	— Няма видими следи от сол. Не мисля, че е мъртва от кой знае колко дълго време. Все още е топла. Кръвта й е свежа.
	— Някакви следи от Портър?
	— Самотна звезда Едно и Две — обади се Грейнджър, — някакво движение навън?
	— Съвсем не.
	— Нищо.
	— Пак е Гуендъл. Стените на това място са покрити със снимки на деца. Открих една, която очевидно е пипана скоро, ако се съди по следите върху стъклото, понеже всичко е покрито с прах.
	— Можеш ли да ми я изпратиш? — попита Пул.
	— Секунда.
	Телефонът на Пул изписука. При вида на младото момче на екрана усети как кръвта се дръпва от лицето му.


>	96.
>	Портър

	_Ден шести, 02:16 ч._
	Портър шофираше, а Сара Уернър седеше тихо зад него, с лице напред, с ръце, сключени пред гърдите. Когато се опита да заговори, думите заседнаха в гърлото му. Не можеше да притвори очи нито за миг: щом го стореше, в съзнанието му изникваше образът на Клеър, която блъска по онази врата. Виждаше Хедър, която го гледа въпросително. Никога не бе могъл да я излъже, дори за най-малкото нещо — тя му мяташе същия този поглед и сърцето му се разтапяше. Можеше да измъкне истината от него, без да издава какъвто и да било звук.
	— Никога не съм бил в тази къща преди тази нощ — най-накрая съумя да изрече той. Каза го не само на образа на Хедър, но и на себе си, и на жената на задната седалка.
	— Искаш да кажеш, че не си спомняш да си стъпвал в тази къща преди тази нощ — отвърна Сара с очи, приковани към прекъснатата осова линия, която тичаше неуморно под джипа им. — И двамата знаем колко зле е паметта ти, Сам. Цял един живот е заключен в главата ти, Сам. Прочете досието, което взе от д-р Уитънбърг, нали?
	Портър се намръщи:
	— Откъде научи за това? Не съм ти казвал.
	Сара се усмихна:
	— Знам доста неща.
	— Досието на Уитънбърг е фалшификат.
	— Дали?
	— Съгласно това досие ти дори не си истинска. Ти си някаква измислена личност, която прецаканият ми мозък е създал. Някакъв „призрак в машината“*.
	[* „Призрак в машината“ — описание, създадено от британския философ Гилбърт Райл за дуализма „материално-духовно“, за който говори Рене Декарт. Райл въвежда термина, за да подчертае виждането на Декарт за това как менталната и физическата активност се извършват по едно и също време, но отделно една от друга. — Бел.прев.]
	Сара се усмихна, но замълча.
	Изминаха почти две минути, преди Портър да заговори отново:
	— Ти истинска ли си?
	Сара се пресегна и улови дясната ръка на Портър. Постави я върху гърдата си.
	— Изглеждам ли ти реална?
	Той се дръпна.
	— Спри!
	— Ако не съм реална, значи си убил истинската Сара Уернър в Ню Орлиънс. Застрелял си я в главата и си я оставил да гние на собствената й кушетка. Спомняш ли си да си постъпвал така, Сам? Може би, за да покриеш още по-голяма част от миналото си.
	— Не съм убивал никого.
	— Продължаваш да го повтаряш, но това не го превръща в истина.
	— Опитвам се да…
	— Какво?
	— Опитвам се да си спомня, но точно тази част от живота ми е толкова мъглява — отвърна Портър. — Все едно се опитваш да си спомниш стар филм, който е вървял по телевизора в ъгъла на стаята, докато ти си четял книга, фонов шум, който е едва доловим. Когато се пресегна за тези мисли, те се отдръпват и потъват още по-надълбоко.
	— В досието си д-р Уитънбърг казва, че мозъкът ти се опитва да те защити. Издига стена между съзнателната ти памет и подсъзнателните спомени за ужасяващите събития в миналото ти, неща, които си извършил, но не искаш да признаеш. Може би именно тук се крие отговорът — трябва да приемеш онова, което си сторил, да се помириш със собствените си действия и тогава пелената над мозъка ти ще се вдигне. — Тя замълча за малко, после добави: — Спомнил си си какво се случи на онази уличка. Останалото също е някъде там.
	Портър не й бе разказвал това. Въобще не бе споменавал уличката. Сигурен беше.
	— Спомних си.
	_Но какво точно си спомни?_
	— Помня как преследвах онова хлапе — Невестулката — добави той. — Помня как паркирах на Къмбърланд, тръгнах след него по уличката, затичах се. Дилърче, което Хилбърн се опитваше да хване натясно от месеци. Той…
	— Какво „той“?
	— _„Побързай, те идват“_ — промърмори Портър, повече на себе си, отколкото на нея.
	— Защо беше на тази уличка, Сам?
	— Преследвах Невестулката.
	— Сигурен ли си?
	Портър се пресегна към телефона в стойката на конзолата.
	— Не можеш да звъниш на никого — напомни му Сара. — Ако го сториш, приятелите ти ще умрат. Не трябва да го забравяш. Наблюдаваме те, Сам. Никога, дори за секунда, не си помисляй, че си сам днес.
	Портър не се опитваше да набира какъвто и да е номер. Вместо това бе обърнал телефона и гледаше визитката, залепена отзад.
	— Откъде го е взел това Ансън?
	— Ето го летището. Ей там вляво — промърмори Сара.


>	97.
>	Клеър

	_Ден шести, 03:39 ч._
	В кафявата хартиена торбичка имаше сникърс, портокал и пакетче бисквити с фъстъчено масло. Не точно закуска за шампиони, но все пак по-добре от нищото, изпълващо стомаха на Клеър. Изяде всичко до трошичка, като си остави само портокала за по-късно, и изпи половин бутилка вода. Опитваше се да яде по-бавно, за да не повърне.
	Беше изяла половината, преди да осъзнае, че е била гладна и това всъщност беше добър знак. Преди няколко часа нямаше желание да сложи нищо в устата си. Стомахът й бе усукан на възел, гореше и болеше така, че дори мисълта да хапне нещо я ужасяваше. Това, че беше гладна, беше добре.
	Когато приключи, Клеър се върна до отдушника.
	— Там ли сте?
	Отначало — никакъв отговор. От помещението до нея не се долавяше нито звук. Когато кметът най-накрая заговори, гласът му бе слаб.
	— Аха.
	— Онзи даде ли ви нещо за ядене?
	— Жена е, не е мъж.
	— Опишете ми я.
	Кметът въздъхна.
	— Не знам… Изглеждаше млада. Първо си помислих, че е на двайсетина-трийсет години, но може и да е била по-възрастна. Понякога наистина е трудно да се каже. Тъмнокестенява коса до раменете.
	— Колко беше висока?
	— Около трийсетина сантиметра по-ниска от мен.
	Клеър прибели очи.
	— А вие колко сте висок?
	— Метър и осемдесет и три.
	— С други думи, жената е била висока към метър и петдесет и три?
	— Не. По-висока. Може би метър и шейсет и два, метър и шейсет и пет…
	— Опишете ми гърдите й.
	— Сериозно? Да не сте минали на другия бряг, детектив?
	На Клеър наистина й се прииска да го удари с нещо.
	— Имаше ли гърди? Жената, която ви отвлече. Онази, която току-що ви даде храна.
	— Естествено, че имаше. Хубавички. Знаеше как да ги накара да изпъкнат под онази черна прилепнала рокля. Харесвам жени, които оценяват собственото си тяло.
	— И сега ли беше носеше черна прилепнала рокля?
	— Ъ? Не. Дънки. Черна риза и някаква безумна маска.
	— Беше ли висока метър и шейсет и два?
	Кметът замълча.
	— Вчера я разпознах, независимо от маската. Но сте права. Може и да е имало нещо различно. Може пък да е било мъж. Не знам. Отрязаха ми шибаното ухо, извадиха окото ми… Не може да искате от мен да съм забелязал всички подробности.
	Клеър се огледа, след което пак се наведе към отдушника:
	— Имате ли нещо, което да използваме като оръжие? Каквото и да е?
	— А при вас?
	— При мен няма нищо — отвърна тя.
	Кметът се приближи още повече към стената. Тя видя как сянката му закри отдушника.
	— Открих един гвоздей — каза тихо той.
	— Дайте ми го.
	— В никакъв случай.
	— Искате ли да се махнете оттук, или не? Подайте ми го през отдушника.
	— Намерете си свой. От къде на къде ще ви давам моя? — Когато Клеър не отговори, той добави: — Ще го използвам, за да се опитам да отворя ключалката.
	— Ако вратата ви е като моята, е от онзи вид, които нямат дръжка, а само секретна брава. Ще ви трябват поне два гвоздея, за да я отворите, да не говорим, че гвоздеят е прекалено дебел. Ако ще импровизирате, ще ви трябва нещо като кламер, за да натиснете щифтовете, и метална пиличка, за да завъртите.
	— Е, тъй като не разполагам нито с едното, нито с другото, ще използвам гвоздея.
	— Ако аз имах гвоздей — продължи Клеър, — щях да намушкам онзи във врата. Ще издълбая цялото му шибано лице, след което ще изляза оттук, ще отключа вратата ви и ще ви измъкна. Ще докарам помощ. Но ако вместо това искате да си поиграете с ключалката, прав ви път. Само да не забравите да дойдете и да ме освободите, като приключите. На ваше място обаче бих побързала — вече взе окото ви, ухото ви… наред е езикът ви. Не мога да си представя как би се оправял политик, който няма език.
	Откъм отдушника се дочу дрънчене на метал. Когато погледна, видя ръждив гвоздей да се подава през отвора.
	— Хванете го, преди да съм го изтървал.
	Клеър го взе. Гвоздеят беше дълъг — към десетина сантиметра. Това беше чудесно.
	Тя свали връзките от двете си обувки и ги намота в ръката си.


>	98.
>	Портър

	_Ден шести, 02:18 ч._
	Офисите на „Атлантик Авиейшън“ бяха близо до въздушната база в Чарлстън, заемаха няколко сгради и имаха на разположение две писти. В този час по-голямата част от съоръжението беше безлюдно. Охраната махна на Портър да продължи напред и го упъти към чакащия „Гълфстрийм“. За разлика от предните този нямаше лого „Талбът Ентърпрайсис“ на опашката — освен идентификационния номер по него нямаше никакви опознавателни знаци. Светлините му бяха включени. Двигателите ръмжаха. До стълбичката стоеше човек, облечен в униформа на пилот, който посочи на Портър два други джипа, паркирани наблизо.
	Помощник-пилотът от предишния полет.
	Имаше угрижен вид.
	Отвори вратата на джипа още преди Портър да изгаси двигателя. Изкрещя, за да надвика шума от моторите:
	— Федералните са поставили под наблюдение всички притежания на Талбът. Взехме назаем този самолет от един приятел. Мога да ви закарам до Чикаго, но не гарантирам, че никой няма да ни чака, когато се приземим.
	— Не искам да забърквам Емъри в неприятности — отвърна Портър. Телефонът все още беше в ръката му. Той го прибра в джоба си.
	Пилотът го хвана за рамото и го поведе към стълбичката.
	— Дори да проследят всичко това, няма да го свържат с Емъри.
	— А вие?
	— Аз съм само наета работна ръка. Следвам заповеди, идващи по електронната поща, препратени между безброй акаунти. Ако се опитат да ги проследят, ще се оплетат в една доста лепкава паяжина. Това не ме притеснява. Ще твърдя, че не съм знаел нищо. — Той кимна към самолета. — Проявих лентата и изкарах копия от онези снимки. Чакат ви вътре. Качвайте се и затегнете колана. Трябва да побързаме.
	— Тя също. С мен е — каза Портър, като се извърна.
	Пилотът проследи погледа му. Лицето му придоби озадачен вид:
	— Коя?
	Сара беше изчезнала.


>	99.
>	Наш

	_Ден шести, 05:01 ч._
	— Значи оттук сте работили?
	Наш стоеше в малкия офис, който Клеър и Клозовски използваха в болница „Строджър“. Все още чувстваше слабост, но беше по-добре. Сестрата в спешното хич не остана очарована, когато той издърпа катетъра от ръката си. Още по-малко се зарадва, когато стана от леглото и заяви, че си тръгва. Тя заплаши да се обади на охраната, а той й отвърна: „Чудесно, но побързайте — кажете им да ме чакат в кафенето, където държат останалите“. По пътя Клоз му разказа за всичко случило се. Когато влязоха в малкия офис, Наш дълбоко в себе си се надяваше, че ще заварят Клеър там — да си почива, да се възстановява или дори да лежи припаднала. Само че от нея нямаше и следа.
	Наш се опита да набере Еспиноза от специалния отряд, но не успя.
	— Покритието тук е ужасно — изръмжа.
	— Точно пред болницата са. По-бързо ще стане, ако отидем дотам — изтъкна Клоз, като отваряше вратата.
	Когато стигнаха до кафенето, Наш усети как лицето му пламва от гняв.
	Помещението беше празно.
	Той вдигна един пластмасов стол и го запокити в стената.
	— Мамицата му!
	Масите бяха изблъскани настрани. Подът бе покрит с боклуци. Все едно бе гръмнала бомба.
	— Не можахме да ги удържим — не и след като падна забраната на ЦКПЗ.
	Наш се извърна към източника на гласа и видя плешив тъмнокож мъж на петдесетина години, който стоеше до асансьорите.
	— Кой, по дяволите, си ти?
	— Джером Стоут, началник на болничната охрана.
	Стоут се приближи и му протегна ръка, но Наш не я стисна. Беше се обърнал отново към празната стая:
	— Оставил си човека, който я е отвлякъл, да си тръгне, осъзнаваш ли това? Позволил си на човек, който е убил най-малко двама души в твоята болница, по време на твоята смяна, да си тръгне. Ако нещо се случи с нея, ако и един косъм е паднал от главата й, ти ще си виновен.
	— Нямах избор. Следвам заповеди, също като вас. Това е болница, не затвор, и докато се мъчехме да удържим всички тук толкова дълго време, едва не избухна бунт. Записали сме имената и начините за контакт на всички.
	Наш прокара пръсти през косата си.
	— О, радвам се, че поне нещо си свършил.
	Асансьорът звънна и от него излязоха трима охранители.
	От другия коридор от срещуположната страна на кафенето се чуваше как някой крещи.
	Антъни Уорник.
	Зад него имаше поне дузина полицаи от управлението, плюс двама от специалните части в пълно бойно снаряжение — Еспиноза и Томас. Еспиноза все още бе блед, но значително по-добре от последния път, когато Наш го видя.
	— Открихме вашите двама липсващи полицаи. И двамата са били в спешното отделение от миналата нощ насам. Аз също прекарах няколко часа там, но сега се чувствам по-добре.
	— Някаква следа от Клеър? — попита Наш.
	Еспиноза поклати глава.
	— Хърлес ни нареди да претърсим болницата стая по стая. Той координира всичко с федералните и всеобщото мнение е, че който и да стои зад това, използва болницата като кота нула. Мислят, че и кметът е тук някъде. Освен ако нямате друго предвид, предлагам да започнем от най-горния етаж. Имам хора, разположени на изходите. Проверяваме документите на всички.
	— А хората, които са били тук?
	— Записали сме всички. Никой не се е промъкнал незабелязан. Имате думата ми.
	Наш стисна рамото на полицая:
	— Благодаря.
	Еспиноза кимна и се обърна към многочислената група зад гърба си:
	— Всяка стая, всеки килер, под всяко легло. Искам всеки милиметър от това място да бъде претърсен. Абсолютно всичко. Ако някой ви каже, че някъде е забранено или нещо подобно, го пратете по дяволите. Ако имате проблеми, насреща съм.
	— Радиовръзката не работи като хората — изтъкна Наш.
	— Това винаги е било проблем тук — обади се Стоут. — Заради оборудването. То пречи на сигнала. — Той посочи към стената вляво: — Виждате ли тези червени телефони? Из цялата болница са. Свързват се директно с моя офис. Използвайте ги, а аз ще координирам действията на всички оттам. Мога да ви свързвам един с друг, мога да използвам интеркома… всичко, каквото ви е необходимо.
	— Разбрано — кимна Еспиноза. Той погледна към Наш и продължи с известно колебание: — Има и нещо друго, и там е проблемът. Няма как да го кажа със заобикалки, затова направо — скорошните доказателства дават основание да се предположи, че който и да е отговорен за смъртта на всички тези хора тук, за отвличането на кмета и за нашата изчезнала детективка, работи директно с детектив Сам Портър и може да е свързан и с други убийства, приписвани на У4М. Бъдете нащрек и внимавайте.
	Сред тълпата се разнесе мърморене. Всички тук познаваха Сам.
	— Давайте! — викна Еспиноза. — Бързо и организирано. Всички да си отварят очите на четири!
	Групата се разпръсна. Някои тръгнаха към асансьорите, други към стълбите. След около половин минута Клоз и Наш останаха сами с Уорник.
	— Имам заповеди да стоя плътно до вас — каза Уорник. — Издирването на кмета остава приоритет.
	Наш се направи, че не го чува, и се обърна към Клоз:
	— Покажи ми къде са видели Клеър за последно.


>	100.
>	Портър

	_Ден шести, 05:04 ч._
	Портър отгърна на последната страница от дневника на Бишъп и изруга.
	Трябваше да разбере какво се е случило, след като бяха убили Стокс.
	Нищо от това нямаше смисъл. Бе препрочитал страниците няколко пъти по време на полета с надеждата нещо в тях да съживи спомените. Напразно.
	Огледа се из празния самолет.
	_Наблюдаваме те, Сам. Никога, дори за секунда, не си помисляй, че си сам днес._
	Майната ти, Сара. И на сина ти!
	Сигурно беше избягала. Трябваше да е избягала. За да не я арестуват. Поне така си повтаряше преди няколко часа, докато самолетът рулираше по пистата и се издигаше във въздуха. Дълго се взира през прозорчето — дали няма да я зърне приклекнала между колите. Може би вътре в беемвето. Скрита. В очакване да отлетят.
	Не му се искаше да приеме алтернативния отговор.
	Нямаше да тръгне по този път.
	— Не съм луд.
	Изрече го на глас, но фактът, че го чу, не му помогна да се чувства по-добре. Дори в мига, в който думите излетяха от устните му, се улови, че се оглежда наоколо, за да види дали някой друг не го е чул.
	Разтърка слепоочията си.
	— Просто имам нужда от малко почивка.
	И това, изречено на глас, не прозвуча по-малко откачено.
	Изяде последното парче бекон. Когато се качи в самолета, на масичката го очаквате цяло пиршество — три яйца на очи, две препечени хлебчета, бекон, наденичка, портокалов сок и кана със силно и ароматно кафе.
	Надяваше се, че ще се почувства по-добре, след като похапне, но главата все още го болеше зверски — мъчителна болка зад двете очи, сякаш някой бе бръкнал в черепа му и се мъчеше да изтръгне спомените от мозъка му. Кракът му подскачаше неволно в нервен тик. На няколко пъти съзнателно го заставяше да спре, само за да открие след няколко минути, че отново е започнал да потропва.
	Когато самолетът започна да се спуска през облаците, Портър поотвори челюстта си, за да намали пукането в ушите. Скоро щяха да кацнат. Трябваше му план.
	Фотографиите, извадени от плика, бяха на малката масичка до него. Около три дузини общо. Първите няколко бяха на две момичета, които позираха в провокативни пози, цупейки се към обектива на една от снимките, разкикотени на друга. Най-вероятно бяха Теган и Кристина, но нямаше как да е сигурен. Имаше снимка и на Ансън. На четиринайсет, най-много на петнайсет години. Беше застанал до младо момиче. Връхчетата на пръстите им се докосваха едва-едва. Нейният поглед бе насочен към апарата, а той наблюдаваше нещо зад него. Портър разпозна всекидневната от къщата на Финики — мебелировката, дивана, бюрото в ъгъла. Ярка слънчева светлина навлизаше през прозорец, който не се виждаше. Нямаше кръв.
	_Още не._
	_Скоро. Съвсем скоро._
	Момичето на снимката най-вероятно беше Либи. На лявата й ръка, малко над лакътя, имаше белези. Почти зараснали, но все още видими.
	Взе снимката на Пол Ъпчърч, който кривеше лице пред обектива. Нямаше нищо общо с човека, когото Портър познаваше. Това момче беше младо, изпълнено с енергия, жизнено. Корено различно от човека в Чикаго. Онзи с бръснатата глава и отвратителния белег.
	Портър се сепна. Снимката все още беше в ръката му.
	Никога не бе виждал Пол Ъпчърч. Нито като дете, нито като възрастен. Откъде можеше да знае как е изглеждал преди смъртта си?
	Той тръсна глава. Сигурно Наш му беше казал. Или пък Пул. Толкова много неща се бяха случили напоследък. Всичко беше мъгляво. Чакай, всъщност Бишъп беше този, който му каза — докато бяха във фоайето на хотел „Гийон“. Тогава Портър звънна на Клеър, каза й за състоянието на Ъпчърч… всъщност повтори онова, което му бе разправил Бишъп. Никога не бе виждал Ъпчърч на живо, само че вероятно мозъкът му бе сътворил образ въз основата на всички тези разговори.
	Имаше и фотография на Финики. Поне нея успя да разпознае, въпреки че беше много по-млада на снимката. Познаваше я като жената, която се бе преструвала на майката на Бишъп. Жената, на която той и Сара бяха помогнали да избяга от затвора само за да я застреля Бишъп най-хладнокръвно след това.
	_Сега вече сме квит_, й бе казал Бишъп.
	На следващите три фотографии отново бяха момичетата — Теган и Кристина. На първата бяха голи, с преплетени ръце и крака, върху легло със зелена завивка в стая с бледожълти стени. Твърде, твърде млади. И двете бяха вперили погледи в обектива. Опитваха се да изглеждат съблазнително, но не успяваха да прикрият страха в умоляващите си очи.
	След това дойде ред само на Теган, увиснала на раменете на мъж, също чисто гол. Отначало Портър не го разпозна — косата му беше по-дълга, не беше посивяла. Мъжът изобщо не беше във форма и въпреки това бе с двайсетина килограма по-лек от човека, когото Портър познаваше. Но вече беше сигурен, че е той.
	Зависи от това, през коя година бе направена фотографията, беше или член на Градския съвет, или все още се занимаваше с частната си практика (корпоративно право, доколкото помнеше Портър). Не следеше много-много политиката.
	На снимките нямаше дати. Бяха правени много преди човекът да положи клетва като обитател на най-престижния кабинет в Чикаго, но Портър беше сигурен, че това е той — сегашният им кмет. На фотографията изглеждаше на трийсетина години. Теган и Кристина вероятно бяха на петнайсет, най-много на шестнайсет.
	Кметът Бари Милтън с Кристина на следващата снимка. Ръцете му бяха вързани с кожен каиш, а в устата му имаше топка. Момичето стоеше зад него.
	Портър остави фотографията настрани. Не можеше да я гледа.
	А имаше и още.
	Бяха още по-зле.
	Млади момчета, млади момичета… Портър не можеше да се насили да погледне и тях. Караха стомаха му да се свива, призляваше му.
	Разпозна и човека на следващата фотография. Не веднага — също както и кметът, и този беше доста по-млад, с буйна коса и без очила. Но какво е правел в Чарлстън? Пътувал е с кмета? Заради това? Може би. Колко отдавна се познаваха двамата? Колко далеч назад се простираше общото им минало? Портър нямаше представа. Човекът седеше на ръба на някакво легло и решеше косата на младо момче, облечено в черен костюм. Стомахът на Портър се преобърна за пореден път. Искаше му се да пусне един куршум в черепа на мъжа.
	След това му хрумна нещо.
	Намери химикалка на масичката отстрани, поставена в улейче, за да не се търкулне. Свали капачката й, написа нещо на гърба на снимката и я сгъна през средата, сетне я прибра в джоба си.
	Последните пет фотографии бяха различни от останалите. Бяха снимани от друг ъгъл. Не бяха на фокус. Обектите не бяха центрирани, понякога дори оставаха извън кадър. Все едно снимащият бе държал апарата от страни на тялото си и бе натискал бутона с палец, без да поглежда във визьора. Тайни снимки.
	Хилбърн.
	Беше застанал до вана и пушеше. Не можеше да отрече, че е той.
	Снимка на мотел „Керидж Хаус Ин“. Фотографът идваше откъм западния край.
	Снимка на паркинга отсреща. Същият, на който Портър бе стоял преди броени часове. „Макдоналдс“ от едната страна, магазин за авточасти от другата. В лявата част на фотографията се виждате паркирана патрулка.
	Последната снимка бе най-ужасната от всички. Мъглява, леко не на фокус. Когато Портър я вдигна, установи, че не е в състояние да вкара въздух в дробовете си, тъй като тялото му не желаеше вече да диша.
	На последната снимка бе самият той, взиращ се яростно в обектива.


>	101.
>	Наш

	_Ден шести, 05:07 ч._
	— Ако се вярва на Стоут, Клеър най-вероятно е поела по тези стълби. Отишла е до кафето да се оправи с някакъв проблем, след това той й се обадил и я помолил да дойде до офиса му. От Агенцията за контрол на заболяванията били заключили асансьорите, затова й се наложило да се качи по стълбите. Тези са най-близо.
	Гласът на Клоз ехтеше из стълбището.
	Наш погледна нагоре, после надолу.
	— Какво е искал Стоут?
	Клоз въздъхна:
	— Съжалявам, не се сетих да попитам.
	С фенерчето на телефона си Наш освети касата на вратата и пода, прокара лъча внимателно по всяка повърхност, но не откри нищо.
	Уорник нервно се разхождаше зад тях.
	— Губите време.
	— Вие сте били голям задник.
	— Прекрасно — изсумтя Уорник. — С онова видео, на което ритате Бишъп, дето се върти по телевизиите, наистина ще ви е необходим приятел от моя калибър. Не съм човек, върху който може да пикаете без последствия.
	— И без това не си падам по подобни извращения, така че майната ти!
	Наш погледна отново нагоре и попита Клоз:
	— Какво изрови за тоя Стоут? Мислиш ли, че може да е замесен?
	— Да не намекваш, че може да я е примамил на стълбището, за да я нападне?
	— Аха.
	Клоз прехапа устни и се замисли.
	— Бивш полицай е. Като че ли е бил добро ченге, но предполагам, че това не… — Гласът му секна. — Трябваше, наистина трябваше да го проверя по-сериозно, но просто не се сетих. Очевидно познава болницата. Определено е някой, който би могъл да я отвлече и да я замъкне, където и да е, без да бъде видян. Познава двете жертви, също както и половината персонал. Но какъв е мотивът? Не мога да си обясня защо му е да я отвлича.
	— Може би е видяла нещо. Приближила се е прекалено много до истината.
	Това здравата стресна Клоз.
	— На този етап знам за случая повече от нея. Може аз да съм следващият!
	— Можем само да се надяваме.
	— Трябва ми пистолет.
	— Виждал съм те да стреляш. Не ти трябва пистолет.
	Наш замълча, след това се обърна към Уорник:
	— Вие имате ли оръжие?
	Уорник отстъпи крачка:
	— Няма да му дам моя.
	— Какво е?
	— .38.
	— Имате ли разрешително? Покажете ми го.
	— Разбира се.
	В момента, в който Уорник посегна към задния си джоб. Наш връхлетя върху него. Удари го с лакът в стомаха и му изкара въздуха. Със свободната си ръка бръкна под сакото на мъжа, извади пистолета му и го опря в брадичката му. Уорник изпусна портфейла си и посегна към Наш. Наш заби дулото на оръжието още по-дълбоко в плътта му.
	— Недей!
	Ръцете на Уорник се отпуснаха. Опита се да каже нещо, но от устата му не излезе нито звук.
	Клозовски бе ококорил очи:
	— Не ми трябва пистолет, Наш. Всичко е наред. Нека си го задържи.
	Наш се наведе по-близо до Уорник и завъртя дулото на .38 калибровия.
	— 203. БЖ15 3х ЛМ. Говори ли ти нещо?
	Уорник замълча.
	Наш спусна предпазителя.
	— Когато питах жената в „Пицата на Кармин“ какво означава това, тя ми каза да питам теб. Ето, питам те. Какво значи това?
	Уорник бавно си пое въздух. Дори да беше изплашен, не му личеше.
	— Какво си мислиш, че значи?
	— Бяла жена, петнайсетгодишна, три хиляди долара, с инициали ЛМ, най-вероятно Либи Макинли — отвърна Наш. — Някой търгува с деца.
	— Откъде разбра? — попита спокойно Уорник.
	— Понеже работя в силите на реда и съм виждал подобни неща много по-често, отколкото би трябвало.
	Уорник се опита да кимне, но му беше трудно заради пистолета под брадичката.
	— А пък аз знам какво означава, понеже работя за кабинета на кмета и контролираме всичко, което вършат силите на реда. Чета същите доклади, които четеш и ти. Даже повече. Трафикът на хора в този град е голям проблем.
	— Според мен ти си част от този проблем. Мисля, че дори печелиш от него.
	— Е, за това не си прав.
	— Мисля, че и кметът печели. Ето защо Бишъп го отвлече и остави снимките.
	— Бишъп не е оставял никакви снимки. Човекът, който работи с Портър, ги е оставил. Ако кметът е замесен, щях да знам. Уверявам те, не е.
	— И за какъв дявол тогава някаква си мадам, която върти бизнес с компаньонки, ще ми казва, че си замесен?
	Уорник махна пренебрежително и се опита да си поеме въздух.
	— Защото е „някаква си мадам“, която върти бизнес с компаньонки. Знае името ми, знае, че ти ще знаеш името ми, затова ти хвърля стръв, за да не й дишаш във врата. Това е жена, която целия си съзнателен живот е манипулирала мъжете. Добра е. Изиграла те е, детектив. Заложила е на глупостта ти и на погрешната ти преценка и е спечелила. Просто още не можеш да го осъзнаеш.
	Двамата мъже се гледаха още близо минута, като никой не желаеше пръв да отмести поглед. Накрая Наш свали пистолета.
	— Ще дам това на Клоз, понеже не ти вярвам. Ще открия по какъв начин си замесен в цялата работа и ще те изоблича. Ако опиташ да направиш нещо глупаво, собственоръчно ще те гръмна. Ще ми достави неизмеримо удоволствие, затова, моля те, дай ми причина.
	Уорник оправи демонстративно сакото си:
	— Свърши ли с пледоарията?
	Наш вдигна предпазителя и подаде пистолета на Клоз.
	Клоз го хвана с два пръста:
	— Ама наистина ли?
	— Пъхни си го в панталоните и гледай да не се гръмнеш. Може и да ти потрябва.
	Клоз изгледа оръжието, първо опита да го затъкне отпред, размърда се неловко, премести го отзад.
	— Не е много удобно.
	Наш не му обърна внимание:
	— Може ли Стоут да е напуснал болницата и после да се е върнал, без никой да усети? И не само Стоут — който и да е?
	Клоз спря да си играе с пистолета и се опита да застане нормално.
	— И Клеър най-напред за това си помисли. Спомена нещо за старите контрабандисти и тунели под града и каза, че Бишъп ги е използвал, за да се придвижва незабелязан с години. Претърси мазето, но не откри нищо.
	— Претърсила е мазето? Сама?
	— Ами… не. Стоут беше с нея, двама или трима охранители също… а и човекът от поддръжката, който по думите й работел долу. Мисля, че името му беше Ърнест Скоу. Всички търсеха заедно.
	— Ако Стоут или някой от охранителите е замесен, може просто да са се престрували, че търсят. Може би дори съзнателно са я обърквали и са я отдалечавали от точното място, докато се откаже.
	— Може и така да е.
	Наш кимна към Уорник и посочи стълбите:
	— Първо ти.
	Уорник се намръщи:
	— В такъв случай ми върни пистолета.
	— Или тръгваш надолу, или те бутам. Ти избираш.
	— Откъде да знам, че не работиш с Портър и не планираш да ме убиеш, когато слезем?
	Наш се усмихна:
	— Това е чудесна теория. Харесва ми начинът ти на мислене. Или пък ще вземем да открием кмета. При всички положения обаче ти вървиш отпред.
	— С кариерата ти е свършено… — каза Уорник и заслиза по стълбите.


>	102.
>	Клеър

	_Ден шести, 05:12 ч._
	— Мамка ти, кучи син! Хайде!
	Клеър подскочи за четвърти път и отново не улучи.
	— Какво опитваш там? — възглухо попита кметът.
	Клеър погледна към отдушника, изпсува тихичко и отново се съсредоточи върху флуоресцентната лампа над главата й. Подскочи за пореден път, замахна и не улучи.
	— Мамка му! — изръмжа.
	Беше свалила връзките на обувките си и ги бе вързала една за друга, получавайки нещо като въже. Стиснала краищата му, тя замахваше над главата си и се опитваше да го закачи за ъгъла на лампата. Между осветителното тяло и тавана имаше само сантиметър и нещо и връзките продължаваха да не го уцелват — плъзгаха се по метала или не достигаха до него. Таваните тук бяха високи към три метра.
	Тя опита отново.
	И отново.
	Силите й бяха намалели, усещаше, че може да припадне. Приведе се надолу за миг, сложи ръце на коленете си и си пое дълбоко въздух.
	Затвори очи и се застави да си представи как връзките за обувки летят във въздуха и закачат лампата. Продължи да го визуализира в съзнанието си и когато сметна, че картината вече е перфектна, преброи до три и опита отново.
	И пак не улучи.
	— Мамка му! — изкрещя.
	Кметът явно я бе наблюдавал през отдушника, понеже се обади:
	— Замахвате прекалено бързо. Вместо да замахвате, когато се оттласквате от пода, изчакайте малко и тогава опитайте.
	— Какво?
	— Виждам, че скачате и замахвате едновременно, замахвате прекалено силно и не ви достига височина. Близко сте, но не достатъчно.
	Клеър въздъхна, приклекна, нави връзките…
	— Преметнете връвта зад гърба си, след това замахнете през глава — все едно скачате на въже.
	Клеър се обърна към отдушника:
	— Нещо друго?
	— Не, това ще е достатъчно.
	С все още свити колене Клеър прехвърли дългата връвта зад гърба си, стисна краищата.
	_Все едно скачам на въже._
	Тя подскочи и замахна колкото можеше. Примката улови горната част на лампата, улучвайки малкото пространство между нея и тавана, и когато Клеър се приземи на крака, я дръпна надолу. Дочу как винтовете се изтръгват, почувства как лампата пада и някак си успя да се гмурне под нея, докато тя се залюля към вратата, удари се и се върна обратно, увиснала над пода на плетеница кабели. Една от флуоресцентните тръби се пръсна със звука на изстрел. Останалите примигнаха, но продължиха да светят. Отгоре обилно се ръсеше прах, Клеър се закашля.
	— Казах ви — подметна кметът. — И сега какво?
	Клеър се надигна и заразглежда люлеещата се лампа. Интересуваше я окабеляването. Баща й бе електротехник и когато беше малка, я водеше със себе си по различни обекти, където работеше вечер или през почивните дни, за да изкара нещо над заплатата от „Кармайкъл Илектрик“. Обикновено правеше дребни услуги на хора от квартала. Петдесет долара тук, сто долара там… всяка сума беше от помощ. Клеър ненавиждаше това — с далеч по-голямо удоволствие би прекарвала времето си с приятели. Но тъй като живееха в южната част на града, място, не съвсем безопасно, последното, което искаше баща й, бе тя да излиза с приятели. Възлагаше й задачи, научи я на основното и въпреки че като малка не беше особено доволна, когато порасна, установи, че може да се справи сама с много от нещата, за които хората викаха майстор като баща й.
	Сега Клеър погледна задната част на лампата и откри точно каквото очакваше — двете осветителни тела бяха свързани последователно и електротехникът, който бе работил тук, бе оставил значително количество намотан резервен кабел, в случай че някой поиска да премести лампата. В самата нея имаше почти два метра кабел — повече от достатъчно.
	Клеър проследи пътя на белия кабел, откри запоената връзка и го откъсна. Лампата угасна. Само светлината, която се процеждаше през малкото прозорче на металната врата озаряваше помещението.
	В средата на вратата имаше метална кукичка, предназначена за окачване на връхни дрехи. Клеър пъхна края на кабела между куката и вратата, след което омота около двете дългата връзка за обувки колкото се може по-стегнато, за да ги удържи. Понеже вратата се отваряше навътре, имаше достатъчно място за кабела. Куката бе над прозорчето, затова бе сигурна, че манипулациите й остават невидими за евентуални наблюдатели отвън.
	Върна се към лампата и издърпа колкото можеше повече от черния кабел. Събу едната си обувка, коленичи и с токчето заби гвоздея в пукнатина на пода. Не до края, само толкова, че да стои изправен и неподвижен, на около трийсетина сантиметра от вратата. След това взе черния кабел и уви оголената мед около главичката на гвоздея.
	Като се върна при лампата, която все още се люлееше от тавана на няколко винта, Клеър сграбчи двата й края и ги дръпна надолу. Остави я в ъгъла вляво от вратата, така че да не се вижда.
	— Какво точно правите там? Не мога да видя нищо — обади се кметът.
	— Създавам електрическа верига. Черната жица е фазата, бялата — нулата. Вратата е метална, тоест електропроводима. Ако планът ми проработи, когато Ски маската отвори вратата и тя направи контакт с гвоздея, свързан с черния кабел, веригата трябва да се затвори. Ако той още държи вратата ще стане част от веригата. Токът няма да го убие, но би трябвало да го зашемети.
	Клеър напипа бутилката с вода и изля съдържанието й пред вратата, където по-рано бе стоял непознатият. Не вреди човек да има и План Б.
	Кметът се замисли.
	— Ами ръкавиците му? Няма ли да го предпазят?
	_Мамка му. Може би. Не знам._
	Счупената флуоресцентна тръба лежеше в краката й. Тя събра остатъците и се загледа в назъбеното стъкло.
	И План В, нямаше да е излишен.


>	103.
>	Портър

	_Ден шести, 05:23 ч._
	Портър прибра снимките в плика. Не можеше повече да ги гледа.
	Грабна зелената торба от седалката отсреща и напъха плика вътре, като зарови фотографиите под мръсните, покрити с кървави петна дрехи. Позна синята риза, черните панталони, мокасините, дори вратовръзката. Носеше ги през нощта, когато бе прострелян. Нямаше представа как са се озовали в тази торба, скрита във вана на Хилбърн през всички тези години. Не беше сигурен как са станали на парцали, обаче подозираше, че в болницата са ги разрязали.
	Тетрадка също изглеждаше позната, но може би защото Бишъп бе използвал същите, за да води дневниците си. Дневниците, които го бяха обсебили. Прелисти няколко страници, зачете част от текста — дати, часове, наблюдения, по-голямата част от тях записана с някакви странни съкращения, подобно на стенография. Имаше усещането, че пред него стои отчет.
	14F, 1k, CH. Платено.
	_Четиринайсетгодишно момиче, хиляда долара, мотел „Керидж Хаус“._
	Думата „платено“ на някои места бе последвана от отметка, на други — от инициалите ДБ.
	Десетки подобни записи.
	ДБ… Дебит?
	Портър нямаше идея защо тази мисъл изникна така внезапно в главата му.
	_Някои са плащали в момента на предоставяне на услугата, други са имали отворена сметка. На добрите клиенти — на постоянните клиенти — е било позволено да ползват кредит._
	Откри името на Теган на една от страниците.
	Свали капачката на химикалката и приближи върха й до хартията. След кратко колебание написа „Теган“ до оригинала.
	Не трябваше да е експерт, за да установи, че почеркът е сходен, но не съвпадаше на сто процента. Не си спомняше да е писал подобни неща.
	_Счетоводна книга. Списък с трансакциите._
	_Моят списък с трансакции?_
	Затвори тетрадката и я прибра в торбата. Натика я под дрехите заедно със снимките и парите. След това прибра и дневниците.
	Досието му от Камдън го нямаше. Както и досието на Бишъп.
	_По дяволите, Пул._
	Самолетът се люшна, щом колесникът докосна пистата. Задкрилките се спуснаха, спойлерите запищяха.
	Портър включи телефона, точно както го бяха инструктирали. Апаратът зазвъня на секундата.
	„НЕПОЗНАТ НОМЕР“.
	— Кажи?
	— Добре дошъл в Чикаго, Сам. Съжалявам, че трябваше да изчезна така.
	_Сара._
	— Защо избяга?
	— Знаеш защо.
	— Писна ми от тези загадъчни отговори.
	— В момента вината в теб се обажда — отвърна тя. — Вината те изяжда отвътре. Ето това представлява болката, която чувстваш в стомаха си. Да признаеш престъпленията си е първата крачка към изцелението и продължаването напред. Готов ли си да си признаеш?
	— Не съм направил нищо нередно.
	— Тоест — още не си спомняш?
	_Спомням си някои неща._
	— Не!
	— Ти стоеше начело на това начинание, Сам. Ти, партньорът ти Хилбърн, Стокс, Уелдърман… всички вие. Вие продавахте тези деца за секс. На всеки, който бе готов да си плаща. „Керидж Хаус Ин“ беше основната ти локация в Чарлстън. Оттам действаше. Стокс и Уелдърман осигуряваха транспорта. Хилбърн наблюдаваше отблизо, за да се увери, че сделките минават гладко, ти им пазеше гърба. Държеше другите ченгета настрани — малкото останали добри, които идваха да душат наоколо. Веднъж в годината водехте децата в Чикаго — онези, които нямаха късмет, биваха продавани, останалите се връщаха при Финики. Ти въведе сина ми в цялата тази бъркотия. Ето това е твоят грях. Ето защо Хедър умря. Ето защо беше прострелян.
	_„Побързай, те идват“._
	— Глупости!
	Сара въздъхна.
	— Има ли телевизор на този скъп самолет?
	Портър се пребори с желанието да й затвори и се огледа. На стената близо до затворената врата на пилот ската кабина имаше трийсет и шест инчов монитор.
	— Пусни го — заповяда Сара още преди да й отвърне, че има.
	Дистанционното бе прикрепено за масата с велкро. Портър го отлепи и натисна бутона за включване.
	— Намери някой новинарски канал.
	Портър се огледа:
	— Виждаш ли ме в момента?
	— Намери новинарски канал — повтори тя, без да обръща внимание на въпроса му.
	Портър започна да превключва каналите. Не му отне дълго да намери онова, което търсеше. Усили звука.
	Репортерката стоеше на някакъв паркинг, пълен с хора. Над главата й падаше сняг, осветен от ярки прожектори и от изгряващото слънце. Вятърът се заигра с тъмната й коса и тя я отметна назад:
	— … започнаха да се събират преди около три часа. Въпреки че температурите са много ниски, изглежда, никой не се притеснява от това. Някои са тук, за да отвърнат на зова за подкрепа на Ансън Бишъп, други — просто за да видят какво ще се случи. Броят на присъстващите расте. Прииждат полицаи и федерални, които се опитват да обезопасят района тук, край хотел „Гийон“, в очакване Ансън Бишъп да се предаде — предполага се, че ще стане след по-малко от два часа. Гражданите разкъсват загражденията и местят барикадите встрани в опит да се приближат колкото се може повече, но самата сграда все още изглежда запечатана. Имаше предложения да се затворят околните улици, ала идеята бе отхвърлена, понеже никой не знае как Бишъп планира да стигне до хотел „Гийон“. Не искат да блокират придвижването му или да застрашат предаването му.
	Самолетът спря.
	Телевизорът премигна и се изключи.
	Портър погледна през стъклото. Очакваше да види дузина полицейски коли и стотина полицаи, които го чакат да слезе, но навън нямаше никой. Само един служител от летището поставяше дървени блокчета под гумите им.
	_„Какво направи с вируса, Сам? Спомняш ли си къде го остави?“_
	Нещо в мозъка му прищрака.
	Разбра какво е замислил Бишъп.
	Той затвори и набра Пул.


>	104.
>	Наш

	_Ден шести, 05:27 ч._
	Уорник бутна стоманената врата в дъното на стълбището и влезе в огромното помещение. Въздухът беше студен, влажен и прашен.
	Заради кашоните, старите мебели и медицинското оборудване Наш не можеше да огледа мястото, където стояха. Голите флуоресцентни крушки над главите им бръмчаха тихо.
	— Как казваш, че било името на онзи от поддръжката? — попита той Клоз.
	— Ърнест Скоу.
	Наш вдигна шепи до устата си и извика през импровизирания рупор:
	— Ърнест Скоу, тук ли сте?
	Заради натрупаните вехтории гласът му не се разнесе толкова надалеч, колкото очакваше. Извика отново, този път по-силно.
	— Закъсняхме. Може да е избягал.
	— А може и да не е — контрира Наш, откопчавайки кобура на беретата. Не я извади, но искаше да е сигурен, че ако се наложи, нищо няма да го забави.
	Клозовски посочи към тавана:
	— Тя каза, че са проследили тези кабели до външната стена — те са за телефоните и за интернет. Телефонните компании наемали пространства в тунелите, затова тя се надявала, че кабелите ще ни отведат до тях. Стената обаче била циментирана. Очевидно през осемдесетте, като са подсилвали основите, са запечатали достъпа до тунела.
	Отпред няколко подлоги, натрупани върху алуминиева носилка, се преобърнаха и паднаха на пода с трясък. Уорник разпери ръце и отстъпи.
	— Съжалявам.
	Наш позна носилките. Бяха се чудили откъде ги намира Бишъп. Наш преброи повече от двайсет само от мястото, където стоеше; вероятно имаше над сто. Бишъп лесно би могъл да вземе няколко, без никой да забележи. Може би дори ги беше върнал, когато приключи с делата си — все едно това бе личният му склад за медицинско оборудване.
	— Тази част от болницата никога не е била свързана с мрежата тунели — каза Уорник.
	Наш прекрачи подлогите и се приближи към него:
	— Знаеш за какво говорим?
	Уорник се ухили самодоволно.
	— Искам си оръжието.
	— Клоз, я гръмни този човек. В крака, може би в коляното. Само за да го накараме да говори.
	За секунди Клоз очевидно си помисли, че Наш е сериозен. След това поклати глава и отново заразглежда окабеляването по тавана.
	Наш блъсна Уорник толкова силно, че едва не го прекатури върху носилките:
	— Изплюй камъчето!
	Уорник изтупа праха от сакото си.
	— В момента се намираме в новата болница „Строджър“. Това крило е построено през 2002 година. Ако контрабандистките тунели са свързани с нещо, то ще е в старата част. Онази, която е била многопрофилната болница на окръг Кук.
	— Откъде знаеш?
	— Предприемачите от години точат зъби за сградата на старата болница. Огромна е, в центъра на града… първокласен недвижим имот, който стои неизползван… Има предложение да се обнови цялото пространство — жилищни сгради, хотел, нов паркинг, офис сграда, мол и така нататък. — Той въздъхна. — Проектът беше многообещаващ, но всичко е в застой след смъртта на Талбът.
	— Артър Талбът е стоял зад този проект?
	Уорник кимна.
	Наш и Клозовски размениха бързи погледи.
	— Как да стигнем дотам? — попита Наш.
	Веждите на Уорник се стрелнаха нагоре. Той се огледа, сетне посочи двойните врати в дъното на мазето.
	— Ако си спомням правилно схемите, тези врати водят към коридор, който свързва двете съоръжения. Когато тази сграда бе завършена през 2002 година, докараха всички пациенти от старата болница тук през този пасаж, след това ги качиха нагоре и ги разпределиха по отделенията. Отне почти цял ден. По-тежките случаи бяха докарани с линейки, но повечето минаха оттук. Старата сграда оттогава е запечатана.
	Тримата прекосиха мазето и стигнаха до двойните врати. Щом наближиха, Наш насочи фенерчето си към пода.
	— Доста народ е минал оттук днес.
	Няколко дузини отпечатъци от обувки бяха нашарили праха и в двете посоки.
	— Вратата е била разбита — посочи Клоз драскотините около ключалката.
	Този път Наш не се поколеба и извади пистолета си.
	— Уорник, зад мен. Клоз, ти зад него. Ако направи нещо, застреляй го. Този път не се шегувам.
	Наш дръпна вратата и бързо прекрачи прага с протегнати напред пистолет и фенерче. Намери ключа за осветлението и го щракна. Над тях с пукане се включиха само около половината от лампите.
	Коридорът беше дълъг около двеста метра, равен, облицован с бели плочки. В далечния край се виждаше още една двойна врата.
	Наш пъхна телефона в джоба си и закрачи по коридора с насочено оръжие. Ако се съдеше по следите в праха, поне трима бяха минавали оттук наскоро. Единият доста по-често от останалите. Освен това се забелязваха и следи от колелца, най-вероятно от носилка.
	— Уорник, старата сграда има ли някаква охранителна система?
	— Няма аларма, ако това имаш предвид. Всички външни врати са или овързани с вериги, или заключени. Болничната охрана ги проверява често, част от редовните им обиколки е. Е, откак е затворена, е в списъка с убежища и знаем, че от време на време хора влизат и излизат.
	— Списък с убежища?
	Уорник махна пренебрежително с ръка.
	— Из целия град има сгради, които се използват от бездомниците. Позволяваме им. Така поне не са по улиците. Едно от нещата в управлението на града, които се премълчават. Хората твърдят, че искат да помагат на бездомните, но малцина го правят. При последното преброяване имахме близо осемдесет хиляди бездомници в и около града. Нямаме необходимата инфраструктура от приюти, за да ги приберем, но все някъде трябва да ги сложим. Никой не иска да ги вижда по улиците. Когато ги виждат, хората се сещат, че има проблем. Затова им предоставяме места, където могат да се подслоняват. Безопасни места. Те се установяват там и никой не ги вижда, ние ги оставяме на мира. Такова е неписаното правило.
	— Прелестно.
	Бяха стигнали до средата на коридора, когато лампите изгаснаха.
	Мракът ги погълна.
	Чу се изстрел.
	Куршумът счупи една плочка на няколко сантиметра от главата на Наш. Той светкавично се хвърли на пода, насочи пистолета напред и зарови из джобовете си за телефона.
	— Клоз, ти ли стреля?
	— Не. Къде е Уорник? Виждаш ли го?
	— Не виждам абсолютно нищо.
	Почти бе издърпал телефона си от джоба, когато някой го срита в корема. Въздухът рязко излетя от тялото му. Телефонът изхрущя върху твърдия под някъде до крака му.
	Звукът на втори изстрел отекна оглушително между плочките, последван от изпълнено с болка изръмжаване.
	— Клоз? Добре ли си?
	За миг настана пълна тишина. Долавяше се единствено тежкото дишане на тримата мъже, които се бореха за глътка въздух.
	— Да — отвърна най-накрая Клоз.
	Някой се затича. Тежки стъпки по коридора към старата болница. Наш чу как вратите в далечния край се отварят и затварят.
	— Съжалявам, Наш — промълви Клоз.
	Ръкохватката на пистолета се заби в слепоочието на Наш. Главата му се удари в стената, след това в пода, когато се свлече на земята, после всичко се превърна в чернота.


>	105.
>	Пул

	_Ден шести, 05:31 ч._
	Пул вдигна телефона, но не успя да каже и дума, защото човекът отсреща заговори с припрян, но тих глас:
	— Франк, той работи с Клоз. Клеър е при тях. Не знам къде точно — заключена е в някаква стая. Видях видео, но това беше преди няколко часа. Бишъп каза, че ще я убие, ако ти се обадя, преди да кацнем, затова ти звъня сега. Знам какво е намислил. Трябва да разкараш всички онези хора от хотел „Гийон“.
	Пул махна с ръка на специален агент Хърлес и произнесе само с устни името на Портър. Хърлес беше на другата линия. Той потупа по рамото трети мъж, седнал зад комуникационния пулт във вана за наблюдение на ФБР, завъртя пръст из въздуха и посочи Пул. Мъжът кимна и започна да проследява обаждането.
	— В момента търсим Клозовски. И Наш, и Клеър — отвърна Пул. — Къде си, Сам? В Чикаго ли си?
	— Вирусната атака в болницата — не беше истинска, нали? — попита Портър.
	— Не. Оказа се лъжа. Спринцовката, която Клеър откри, наистина съдържаше вируса ТОРС, но момичетата са били заразени само с доста мощен грипен щам.
	— Мисля, че Бишъп е използвал болницата за нещо като тренировъчна площадка — да види как ще реагират първите отзовали се. Трябва да разкараш всички от хотел „Гийон“. Веднага.
	Специален агент Хърлес прекъсна разговора си, надраска нещо на листче и го подаде на Пул. Когато го прочете, Пул се намръщи. На Портър каза:
	— Мислиш, че Бишъп планира да разпространи вируса тук?
	Задната врата на вана се отвори и капитан Далтън се покатери вътре. Хърлес му обясни кой е на телефона.
	— Сам ли си в момента? — попита Портър. — Можеш ли да говориш?
	— Специален агент Хърлес е тук. Твоят капитан също. Искаш ли да те включа на високоговорител?
	Портър замълча.
	Пул прочете бележката отново и я подаде на Далтън.
C>
	Потвърдено — Портър е наел стая в „Травълърс Бест“ в Ню Орлиънс, платил за три нощи, откраднатата стъкленица с вируса открита в коша за боклук — празна.
C$
	Без да дочака отговор, Пул включи високоговорителя, за да могат да чуват и останалите.
	— Там ли си още, Сам?
	— Да.
	— Открихме жената в селската къща.
	Портър отново млъкна.
	— Сам, тук, в Чикаго, ли си?
	— Тя каза ли ти къде държат Клеър?
	Пул хвърли бърз поглед към двамата мъже, седнали срещу него.
	— Жената, която открихме… тя е мъртва, Сам. Мисля, че вече го знаеш. Какво се случи там? Можеш ли да ми кажеш нещо за всичката останала кръв?
	— Тя не е мъртва, тя просто…
	— Сам, не си добре. Мисля, че го осъзнаваш. Прочетох досието ти от доктора в Камдън. Знам през какво преминаваш. Нека ти помогна. Кажи ми къде си.
	— Защо не проследите обаждането? Аз лично така бих направил.
	— Нещата ще са много по-лесни, ако се предадеш.
	— Всички са замесени — каза Портър. — Не мога да вярвам на никого.
	— Само така ти се струва. Параноята е част от болестта ти. Ако се предадеш, ще се погрижа да получиш помощ.
	— Не трябва да пускаш Бишъп да припарва до тази тълпа. Той точно това иска. Намери Клеър и я отведи някъде, където ще е в безопасност. Не вярвай на никой от тях.
	Специален агент Хърлес се наведе над телефона:
	— Знаем, че вирусът е у теб. Трябва да се предадеш. Веднага.
	Портър затвори.
	Човекът на комуникационния терминал посочи картата на монитора си:
	— Движи се в посока юг-югоизток.
	— Идва насам — каза Хърлес, като гледаше картата.
	Мъжът кимна.


>	106.
>	Пул

	_Ден шести, 05:35 ч._
	— Имам снайперисти на позиция върху четири от околните покриви, униформени навсякъде и две дузини полицаи под прикритие — каза Далтън. — Няма начин да се промъкне незабелязан.
	— Колко години Портър е бил част от полицията? — попита Хърлес. — Нима смятате, че няма да познае бившите си колеги? Знае методите ви, познава стратегиите ви… Дванайсет агенти вече са тук, още две дузини са на път. Вашите хора само ще ни се пречкат.
	— Мисля, че може да използваме факта, че познава персонала и практиките на управлението, срещу него — каза Пул. — Да го накараме да отиде някъде, може би да го преведем през тълпата към място, където ще може да го арестуваме, без никой друг да пострада.
	Хърлес поклати глава:
	— Ако вирусът е у него, трябва да го заловим в мига, в който го зърнем. Не може да му позволим да се приближава до хората.
	— Ами ако не е у него? Ще го гръмнем и шансовете ни да намерим вируса се изпаряват. Ако болницата е била за отвличане на вниманието, откъде да знаем, че и това не е?
	— Честно казано, дори не съм сигурен за кого точно говорим в момента — обади се Далтън. — Кой е на мушката ни? Бишъп или Портър?
	— Може да работят заедно и планът им е да съберат цялото правораздаване на едно място, докато през това време разпространят вируса в някоя гара, училище или бог знае къде.
	— Трябва да ги заловим и двамата. Да ги изолираме.
	На вратата на вана се почука.
	Далтън се пресегна и дръпна дръжката. Отзад стоеше мъж с бейзболна шапка на чикагската полиция и плътно черно палто. В ръцете си балансираше четири чашки кафе.
	— Мислех, че ще имате нужда от малко кофеин, сър. — Той посочи с брадичка: — Това тук е яко наблъскано със захар, тук има сметана, а тези двете са чисти.
	Хърлес се пресегна покрай Далтън и грабна едната чашка:
	— Захарта е за мен.
	Техникът каза:
	— Чисто, моля.
	Далтън му подаде чашката, прехвърли другото чисто на Пул и взе това със сметаната за себе си.
	Неколцина репортери забелязаха отворената врата и се затичаха към тях.
	Далтън набързо благодари на мъжа и затвори вратата.
	— И Бишъп, и Портър трябва да стоят далеч от камерите. Не може да си позволим това да се излъчва на живо.
	Пул остави кафето на масата и погледна през прозореца. Видя три сателитни чинии, прикрепени към три новинарски вана вляво от техния. Знаеше, че има поне още два на срещуположната страна на паркинга.
	Заради невъобразимия студ всички носеха тежки палта, ръкавици, шапки, шалове… Мнозина бяха нахлузили скиорски маски. На половината хора, които щъкаха наоколо, не се виждаше нищо друго, освен очите им. Не беше сигурен дали ще разпознае собствената си майка, камо ли Портър или Бишъп.
	— Някакъв напредък около възстановяването на онова проследяване? — попита той мъжа, седнал зад терминала.
	Агентът поклати глава:
	— Сигналът изчезна веднага след като затвори. Вероятно е извадил батерията.
	Хърлес, седнал на бюрото отстрани, натисна бутона на микрофона пред себе си:
	— Кармайкъл, на позиция ли сте?
	— Тъй вярно. Открихме вход към тунел в мазето на хотел „Гийон“. Поставил съм двама души на пост. Има очевидни признаци, че е ползван скоро, но няма никакви следи от Бишъп или от онзи детектив. Поне засега. Пратил съм още шестима да претърсят хотела стая по стая, но сградата изглежда безлюдна.
	— Дръж ме в течение.
	— Прието.
	— Не мисля, че ще използва тунелите — обади се Пул. — Бишъп иска всичко да е публично.
	— Но Портър може — вметна Далтън.
	— Едва ли — каза Хърлес. — Знае, че наблюдаваме, и знае, че ще бъде много трудно да се измъкне от тази сграда. Ако вирусът е у него, ще иска да зарази максимален брой хора.
	Друг глас прозвуча по комуникационната система:
	— Сър, Чен е. Открих тяло на мъж в стая на третия етаж. Едно око, едно ухо и езикът са премахнати, всички са сложени в бели кутийки. По цялото тяло е издълбано „Аз съм зло“ — с бръснач или нещо подобно. Мъртъв е… задръжте за секунда.
	Когато не продължи веднага, Хърлес попита:
	— Чен?
	— Сър, имаме още двама в същото състояние. Жена и още един мъж. „Татко, прости ми“ е изписано върху стената на втората стая. Не мисля, че са убити тук — няма достатъчно кръв. Освен това са покрити с някакъв бял прах. Мисля, че е сол.
	Хърлес се обърна към Далтън:
	— Хората ви направиха пълно претърсване на сградата, когато Портър бе заловен тук, нали?
	Далтън кимна.
	— Тези са били докарани наскоро.
	— Тук е капитан Капшоу, пети етаж. И аз открих труп. Мъж, в края на шестдесетте, началото на седемдесетте години. Същото състояние.
	— Сър? Отново засякох Портър.
	Беше техникът.
	— Къде? — попита Пул.
	— Според триангулацията — от кули 191390B, 191391A и 191392B. Това е тук. Някъде навън.
	Хърлес се извърна към микрофона и започна да раздава заповеди с къси излайвания. Далтън правеше същото от телефона си.
	— Излизам.
	Пул отвори задната врата на вана, преди някой да възрази. Беше на половината път към главния вход на „Гийон“, когато едно 12–13 годишно момче задърпа сакото му.
	— Вие ли сте специален агент Франк Пул?
	— Да.
	Момчето тикна нещо в ръката му и изчезна сред морето от хора.
	Снимка, сгъната надве.
	Въпреки че бе правена преди много години, Пул незабавно позна мъжа на нея. Погледът му се стрелна към вана за секунда, след което се върна на фотографията.
	На гърба й Сам беше написал: „Не само Клоз — той също“.
	Пул си запробива път през тълпата към сградата. Надяваше се да открие Портър преди тях.


>	107.
>	Наш

	_Ден шести, 05:37 ч._
	Когато Наш се свести, болката проряза мозъка му като парче нащърбено стъкло. Беше на пода, едната му ръка бе подвита под тялото. Пистолетът му още бе тук — усещаше как притиска стомаха му.
	Още в коридора?
	Не можеше да е сигурен. Прекалено тъмно беше. Но чувстваше, че наистина още е в коридора.
	Когато опита да се изправи, светът се завъртя около него, а стомахът му сякаш се усука.
	Телефонът му не беше в джоба. Спомни си, че се опитваше да го извади секунда преди…
	_Съжалявам, Наш._
	Клоз?!
	Клоз го удари?
	Не, не, не. Не можеше да е Клоз.
	Прецаканите видеозаписи в затвора в Ню Орлиънс, в „Монтехю Лабс“ и в болница „Строджър“. Хаосът в управлението, който позволи на Бишъп и Портър да се измъкнат. Все неща, невъзможни за обикновен човек, но неща, които Клозовски би постигнал с няколко натискания на клавишите.
	Двамата мъртви в болницата.
	Клеър.
	Не можеше да е Клоз. Той не би наранил Клеър, нали?
	Наш прокара ръка по покрития с мръсотия под. Не можа да открие телефона. Или беше някъде извън обсега му, или му го бяха взели.
	Някой изпъшка.
	Стон, изпълнен с някакъв влажен, мляскащ звук.
	— Уорник?
	Определено все още беше в коридора. Стенанието прозвуча отново, този път по-настоятелно, недалеч от Наш. Той се вкопчи в стената зад гърба си и този път успя да се изправи напук на световъртежа и болката. Докосна главата си със свободната си ръка. Пръстите му веднага се навлажниха. Знаеше, че кърви, но не беше сигурен колко е зле.
	Чуваше дишането на Уорник — забързано, на пресекулки.
	Наш се опря на стената и закрачи по посока на звука с насочен напред пистолет.
	Когато стигна до Уорник, замалко не се спъна в него. Мъжът бе скупчен на пода. Раменете му опираха в стената. Ризата и сакото му бяха подгизнали от кръв. Когато Наш напипа ръцете му, усети, че притискат огнестрелна рана в гърдите — точно над сърцето, но отдясно. От това, което чуваше, разбра, че куршумът е пробил белите дробове. И кой знае какво още.
	— Можеш ли да говориш?
	Уорник каза нещо, но не приличаше на членоразделна реч. От устата му пръскаше кръв. Наш усети как капчиците полепват по бузата му.
	Наведе се по-близо.
	— Мобилният у теб ли е?
	Мъжът кимна. Слабо, отсечено движение.
	Наш потупа джобовете му и откри телефона в сакото. Екранът светна, но устройството предупреди, че няма сигнал. Не че Наш очакваше да има в тази дупка, но все пак…
	Тялото на Уорник се сгърчи, замръзна, след което се килна.
	Коридорът притихна.
	Наш порови из телефона, откри бутона за фенерчето и го натисна.
	Мъртвите очи на Уорник се взряха в него.
	Имаше повече кръв, отколкото очакваше. Заедно с белия дроб куршумът може би бе засегнал и белодробната артерия, може би дори сърцето. Беше успял да оцелее досега само благодарение на адреналина. Не че това вече имаше някакво значение. Беше мъртъв.
	Нещо изскърца в края на коридора. Наш вдигна фенерчето.
	В края на коридора, водещ към старата болница, стоеше човек с черна скиорска маска. Очите му бяха закрити от слънчеви очила. На челото му имаше някакво устройство, избутано нагоре и встрани, придържано с каишка — може би уред за нощно виждане. Току-що бе преминал през люлеещата се двойна врата, бутайки носилка.
	Въпреки че лицето му беше покрито, Наш разпозна облеклото. Вдигна пистолета:
	— Не мърдай, да ти го начукам, Клоз!


>	108.
>	Портър

	_Ден шести, 05:39 ч._
	Тежко вълнено палто с цвят на въглен, сив шал и плетена шапка в същия цвят, черни кожени ръкавици. Портър бе открил тези дрехи в онзи „Ескалейд“, който го чакаше на летището. Пистолетът .38 калибър беше в десния джоб на палтото. Всеки път, когато ръката му напускаше този джоб, тя успяваше да си намери път обратно, подчинявайки се на несъзнателното желание да усети докосването на метала. Пистолетът му вдъхваше усещане за нещо познато.
	В лявата си ръка Портър държеше мобилния телефон. Тълпата пред хотел „Гийон“ беше огромна и продължаваше да нараства. Бе паркирал на три пресечки оттук, тъй като не можа да си пробие път по-близо, и бързаше, борейки се със снега. Шансовете му да намери Бишъп бяха нищожни, но нещо му подсказваше, че Бишъп би могъл да го открие благодарение на телефона.
	Над главата му прелетя хеликоптер.
	Хората от най-различни правоохранителни органи бяха навсякъде — униформени, полицаи под прикритие, смесени с тълпата. Не му беше кой знае колко трудно да ги различи — повечето от зяпачите разговаряха помежду си, пускаха майтапи, трескаво се вглеждаха във всяка приближаваща се кола, докато полицаите, които имаха задача да се слеят със събралото се множество, бяха мълчаливи и се взираха в лицата на околните.
	Търсеха го.
	Знаеше, че искат да го заловят също толкова силно, колкото и да спипат Бишъп. Затова Портър бе смъкнал шапката си надолу, а шалът покриваше възможно най-голяма част от лицето му. Обикаляше из тълпата и оглеждаше.
	Ако Бишъп планираше да разпространи вируса тук, щеше да му е нужен някакъв начин за разпръскване. Портър първо си помисли за противопожарните пръскачки, особено след онова, което се случи в управлението, но всички бяха навън.
	Телефонът му извибрира.
	„НЕПОЗНАТ НОМЕР“.
	— Голяма посещаемост, какво ще кажеш?
	Не беше Сара. Този път бе Бишъп.
	Портър огледа бързо лицата на хората наоколо. Знаеше, че Бишъп е наблизо — интуицията му го подсказваше, само че не успя да го забележи.
	— Кажи ми какво се случи с Либи.
	— Много добре знаеш.
	— Знам, че вече е мъртва — отвърна безцеремонно Портър. — Но в дневника ти не се казва какво се е случило с нея след къщата. След като сте убили Стокс. Открил си я, нали?
	— Да не би да ставаш сантиментален, Сам?
	Портър се взря в тълпата — трябваше да е тук някъде.
	— Просто попълвам празните места. Пул откри косата на Франклин Кърби в чекмеджето на къщата, която е наемала тук в Чикаго. Как се е сдобила с нея? Имала е също така снимка на майка ти и госпожа Картър. Пистолет. Фалшиви документи. Какво се е случило с нея след къщата на Финики?
	Бишъп въздъхна:
	— В сърцата ни има специално място за господин Франклин Кърби.
	— Каза, че е избягал с майка ти.
	— И толкова ми се искаше да му благодаря за това. Майка ми бе трудна за проследяване, както сам много добре знаеш, Франклин Кърби, от друга страна, оставяше доста добри следи. Не беше кой знае какъв проблем да го открия. Бях го наблюдавал с години, така че представи си изненадата ми, когато Либи каза, че го е разпознала в мига, в който го е видяла. — Бишъп замълча. — Защо уби приятелите ми, Сам? Защо просто не ни остави на мира? Бяхме преживели толкова много. Наистина ли бяхме просто банкноти за теб? Добитък, който трябваше да закараш на пазара за месо?
	И тогава Портър го видя — набързо, беше в профил, след което се обърна и погледна на другата страна. На около пет-шест метра в тълпата, с телефон, долепен до ухото. Портър си проби път и го сграбчи за палтото.
	Не беше той.
	— Ако сега направиш някоя простотия и те арестуват, Сам, ще пропуснеш цялото забавление.
	Портър погледна извинително мъжа, след което бавно се обърна:
	— Къде си, да те вземат мътните?
	— Наблизо.


>	109.
>	Наш

	_Ден шести, 05:41 ч._
	Въпреки че му каза да не мърда, Клоз мръдна. И то бързо.
	Наш дръпна спусъка. Куршумът се заби в металната врата, точно там, където преди секунда бе кракът на Клоз, след което рикошира из коридора, напука няколко плочки по стената и накрая изчезна в тавана, оставяйки след себе си облаче прах.
	Наш се насили да се изправи, въпреки че краката му бяха като гумени. Стигна някак си до двойните врати и избута носилката, която препречваше пътя. До главата му се заби куршум. Той залегна. Клоз бе някъде навътре, близо до другата врата, с уред за нощно виждане и с пистолета, който бе взел от Уорник, насочен към Наш.
	Наш извади фенерчето. Клоз бързо извърна глава от светлината и се затича към вратата зад гърба му. Наш го последва, като се мъчеше да стои приклекнал, за да не бъде толкова лесна мишена.
	Озова се в друго мазе, изпълнено със застоял въздух, подобно на гробница — място, запечатано и забравено преди много, много време. Изоставеното мазе на многопрофилната болница на окръг Кук. Докато лъчът на фенерчето му обикаляше из помещението, се почувства така, сякаш е попаднал във времева капсула. В мазето беше складирано също толкова много бракувано медицинско оборудване, както и в „Строджър“, но то бе от друга епоха. Стъклени бутилки за интравенозно вливане, висящи от метални пръти. Тръбички, които имаха вид на направени от плат или обезцветена гума, а не от пластмаса, изгнили и разложени. Апарати с огромни циферблати и стрелки, изглеждащи абсурдно големи и тежки, покрити с прах. Върху някои бяха метнати чаршафи, все едно ги бяха оставили да умрат тук.
	Наш долови движение с ъгълчето на окото си. В противоположната страна на помещението някаква врата изскърца с протестиращите си панти.
	Клоз изкрещя:
	— Мислиш си, че познаваш Сам, но си далеч от истината! Той не е човекът, който вярваш, че е! Изобщо не е добър! Не е по-добър от другите. Всеки един от тях беше готов да ни жертва с лека ръка, за да изкара пари. Ето това представлявахме за тях — банкноти. Тъпчехме джобовете им с кръвта си. Пребиха ме до смърт само защото се бях опитал да предам една бележка. Само защото се борех за свободата си и се бях опитал да помогна на приятелите си.
	— Къде е Клеър? — изкрещя в отговор Наш. — Ако я нараниш, кълна се, нещата, които ще ти причиня, ще са по-лоши от…
	— От кое? — отвърна Клоз. — Не можеш да ме нараниш. Вече съм мъртъв.
	Наш се изправи, зае удобна стойка и изстреля три бързи куршума в посоката, от която идваше гласът на Клозовски. Покрай главата му просвистя ответен изстрел. Той отново залегна.
	— Ако ме убиеш, никога няма да я намериш!
	Наш се надигна точно колкото да види как Клозовски притичва по празния коридор и затваря тежката метална врата зад себе си. Прекоси помещението колкото можеше по-бързо, дръпна вратата и се озова в началото на някакво стълбище. Приглушените стъпки на Клозовски звучаха някъде над него.


>	110.
>	Портър

	_Ден шести, 05:44 ч._
	— Колко години продаваха деца точно от този хотел, пред който сме сега, Сам? Ти водил ли си някои тук, или остави това на Хилбърн и другите?
	Портър не му обърна внимание.
	— Как у Либи е попаднала косата на Кърби?
	— Аз й я дадох.
	— Откъде я взе?
	— Майка ми я отряза последната нощ, която прекара с него. Клъцна я, докато той спеше, показа му я, като се събуди, и му каза, че ако опита да я последва, ще отреже в съня му друго нещо — нещо, което няма да порасне отново.
	— Майка ти е направо бонбонче.
	— Такава си е.
	— Постоянно ли бяхте във връзка с нея?
	— Искам да знам как откри Либи, Сам. Искам да разбера защо изпита нужда да я измъчваш. Да я убиеш. Нищо не ти бе направила.
	— Всички тези хора чакат теб, Бишъп. Къде си?
	— Хеликоптерът ли те изнервя, Сам? Звучиш подплашено. Да не би да се чудиш дали ФБР може да проследи телефона ти в тълпа като тази? Чудиш ли се дали не са съвсем близо? Може би те наблюдават отгоре. Чудя се дали компютърните им специалисти са толкова добри, колкото Клозовски. Технологиите му се удаваха още когато бяхме деца.


>	111.
>	Наш

	_Ден шести, 05:46 ч._
	Наш чу някаква врата да се отваря и затваря — най-малко един етаж над него. Стиснал фенерчето и пистолета, следваше Клозовски възможно най-бързо, като оставаше долепен до стените, подготвен да се метне веднага назад, ако го види спотаен в засада.
	Следващата площадка бе пуста. Малката избеляла табелка на вратата гласеше „ПСИХИЧНО ЗДРАВЕ“. Наш отвори вратата бавно, очаквайки поредния куршум. Вместо това чу глас. Гласът на кмета, който се разнасяше някъде по-нататък по коридора. И женски глас. Светлината примигваше.
	Кметът изпищя.
	Жената се разсмя.
	Наш изключи фенерчето на телефона и пусна апарата в джоба си, преди да се промуши през вратата с беретата напред. Озова се в нещо, което някога е било кафене. Из цялото помещение бяха разхвърляни столове и маси — някои счупени, други обърнато. Нито една лампа не светеше. Долавяше се единствено примигването в далечината.
	Кметът проплака отново — смесица от гняв и болка:
	— Талбът финансираше всичко, аз бях просто посредник… всъщност даже и това не бях.
	— Затваряше си очите, докато това се случваше в твоя град — отвърна жената спокойно с лек южняшки акцент. — Печелеше от това. Можеше да ги спреш, когато си поискаш, но вместо това се направи на ударен. Не си по-добър от тях.
	— Мога да ти дам имена — захленчи кметът. — На всички, които бяха част от това. Или мога да ти платя… всички ще ти платят! Няма нужда да го правиш!
	— Искам всички имена, скъпи. Ще ми ги напишеш.
	Гласовете идваха от голям стар телевизор, окачен близо до тавана в далечния ъгъл на кафенето. Един след друг оживяха още три в останалите три ъгъла, като допълнително осветиха помещението.
	Наш се извъртя, очаквайки Клозовски да е около някой от телевизорите, но него го нямаше. На екрана кметът лежеше гол върху някакво легло, за четирите ъгъла, на което бяха завързани ръцете и краката му. Наш разпозна стаята от „Лангам“ — тяхното липсващо видео.
	— Не! Не! Недей! — извика кметът.
	— Тогава разкажи всичко още веднъж, от самото начало — заповяда жената.
	— Добре, добре… — Той си пое въздух през стиснати зъби. — Не знам всички подробности. Вече ти казах. Аз само осигурявах място за срещите, място, от което да ръководят бизнеса си.
	— Дал си им хотел „Гийон“.
	— Не съм им го дал. Просто двамата с Талбът го държахме празен. Той предоставяше на строителната комисия план за възраждане на мястото. Аз помагах да го заринем в бюрократични изисквания. Когато комисията отхвърлеше предложението, неговите хора излизаха с нова оферта. Докато си плащаше таксите, мястото оставаше свободно и под ключ. Държахме другите предприемачи настрана. Ако не беше „Гийон“, щяхме да намерим друго място.
	— И те ти плащаха, за да се събират там? — уточни тя. — За да ръководят бизнеса си?
	Кметът кимна.
	— Всичко е започнало преди мен, нали разбираш? Идеята не беше моя, просто се включих.
	Когато тя не отговори, той продължи:
	— Всяка година водеха купувачите там, след това и децата… не всички бяха хлапета, имаше и възрастни, но повечето бяха деца. Не от добрия вид — такива, които никой не бе поискал.
	— Откъде идваха? Тези деца, които никой не ги е искал? — попита тя презрително.
	Той сви рамене.
	— Бездомни, повечето. Поне така ми казаха. Предполагам, от системата на приемните семейства. Не знам със сигурност. Не съм и питал. Има сайт — той координира всичко, това е, което ти е нужно, аз не съм важен. Адресът е backpage.com*. Ако ги разнищиш, ще имащ всичко, което ти е необходимо. Ето това ти трябва. Може да унищожиш всичко, ако това искаш. Ще ти помогна, може да отидем при федералните заедно, само ме развържи… само спри.
	[* Реално съществувала уеб страница за сексуален трафик на хора, закрита през април 2018 година от ФБР, Министерството на правосъдието, данъчните и пощенската служба на САЩ в резултат на мащабна съвместна акция. Създателят й Карл Ферър се признава за виновен и предоставя на разследващите органи данни за всичките си „клиенти“. — Бел.прев.]
	Ръката й се стрелна напред. Като че държеше скалпел, но се движеше толкова бързо, че не можеше да се каже със сигурност. Острието се плъзна по страната на кмета и там изникна червена линия. Когато той се помъчи да се извърти настрани, тя го поряза отново.
	— Спри! — изкрещя той.
	Тя отново го поряза, този път по рамото.
	Той изкриви лице от болка.
	— Каза, че са взели сина ти? Мога да ти помогна да го откриеш. Мога да ти помогна да си го върнеш! Това ли искаш? Само ми дай името му и телефон, за да се обадя. Няма да правя глупости, обещавам. Ще ти помогна. Познавам федерален агент, на който можем да се доверим.
	Тя го поряза още веднъж — този път под рамото.
	— Стига!
	Видеото спря на пауза. След секунди екранът се изпълни със снежинки.
	Клозовски влезе в кафето. И двете му ръце бяха вдигнати във въздуха. Пистолета го нямаше. В дясната си ръка държеше нещо друго.
	Наш насочи беретата към него:
	— Хвърли го!
	Клозовски поклати глава:
	— Надали ще поискаш да направя точно това.
	Със свободната си ръка той дръпна полите на якето си. Около гърдите му бе привързана жилетка с експлозиви, от която излизаше кабел, свързан с детонатора в ръката му.


>	112.
>	Портър

	_Ден шести, 05:51 ч._
	— Хлапето — каза меко Портър.
	— Да, Хлапето — тихичко се изкикоти Бишъп. — Онзи ден в Щаба, когато обсъждахте моя случай, трябваше да се сдържам с цялата сила на волята си, за да не се разсмея. Бяхме се упражнявали, репетирахме как точно ще го изиграем, но тогава, на момента… това може би е най-трудното нещо, което съм правил през целия си живот. О, ами след това, когато се обади в апартамента ти и ти каза кой всъщност съм! Сам, ако можеше да ме видиш в кухнята, когато звънна телефонът ти…
	Портър чу полицейски сирени в далечината. Приближаваха се от запад. Обърна се натам.
	По телефона Бишъп продължаваше:
	— Застанал там, в апартамента ти, докато ти говореше с Хлапето — Клозовски… Мислех си за всичко, което ни бе причинил — ти, Уелдърман, Стокс, Хилбърн — цялата ви пасмина, и знаех, че ако ти прережа гърлото там, на място, ще се отървеш прекалено лесно. Трябваше да преминеш през всичко това, Сам. Трябваше, за да изкупиш греховете си напълно.
	Всичко изведнъж придоби смисъл. Как не го беше видял по-рано?
	— Самоличността ти като Пол Уилсън, бягството от управлението, проблемите с охранителните системи и видеозаписите… всичко това дело на Клоз ли е?
	— Той ни каза колко зависим е отделът ви от технологиите. Колко сляпо следвате следите и информацията, която ви дават компютърджиите, все едно държат в ръце Светия Граал. Честно казано, мислех, че не може да е вярно. Само че той се оказа прав — по време на цялото разследване постоянно ви мяташе по някое парченце месо и вие му се нахвърляхте и го омитахте като глутница прегладнели псета. Ти направи цялата работа толкова лесна, Сам. Днес разчистваме масата. Днес зануляваме. Вирусът ще отгърне нова страница.
	Портър се замисли за човека, чиято фотография бе дал на Пул. Хвърли поглед към комуникационния ван на ФБР.
	— И после какво? Едва ли очакваш да си тръгнеш невредим от всичко това.
	— Не трябваше да ми отнемаш Либи, Сам. Нито когато бяхме деца, нито в тази къща. Никога. Всичката кръв е по твоите ръце.
	Портър потърка визитката, залепена върху телефона.
	_„Побързай, те идват“._
	— Каква е истинската причина Невестулката да избяга в онази уличка?
	— Знаеш защо, Сам. Заровено е дълбоко в главата ти. Ако искаш отговори, предлагам да го изровиш.
	Портър забеляза как тълпата се мести. Всички се запътваха към паркинга от западната страна на хотел „Гийон“. Той тръгна с тях.
	— Ами тези снимките на нас двамата в „Гийон“? И това ли е лъжлива следа, или просто си очаквал да задействат някакъв скрит в паметта ми спомен?
	Бишъп не отговори.
	— Там ли си още?
	— Да.
	— Кой съм аз за теб?
	Бишъп затвори.
	В далечния край на паркинга тълпата избухна в оглушителна какофония от викове и овации.
	Портър си запробива път по посока на звука.


>	113.
>	Наш

	_Ден шести, 05:56 ч._
	— Държа „прекъсвача на мъртвеца“ — спокойно каза Клозовски. — Ако ме застреляш, и двамата умираме. Имам достатъчно експлозиви по мен, за да срина цялата сграда.
	Наш не свали пистолета.
	— Къде е Клеър? Какво искаш?
	— Искам истината най-сетне да излезе на бял свят. — Клозовски кимна към черно-бялата тетрадка, която лежеше върху една от масите. — Всяко име, което ще ти е необходимо, за да сринеш тази мафия, занимаваща се с трафик на хора, е в тази тетрадка. Хакнах сайта, за който спомена кметът, и открих всички, които стоят зад него. Записани са в тетрадката. Сайтът ме изведе по следите на още четиринайсет като него. Успях да открия и хората, които стоят зад тях. — Той хвърли една видеокасета на пода по средата на стаята. Тя затрака по плочките и спря близо до крака на Наш. — Това са самопризнанията на кмета. Има и още. Тя е… тя е доста обстойна. Показах ти само най-важното.
	— Клоз, това не си ти. Ти си един от нас.
	— Преди това бях един от тях.
	— Ти не си убиец!
	— Уорник не би се съгласил с теб.
	— Обезвреди жилетката и ще поговорим.
	Клозовски поклати глава:
	— Няма смисъл да се залъгваме — и двамата знаем, че нещата са на етап, когато не могат да се оправят с приказки. Минах тази граница много отдавна и съм се примирил с това. — Той кимна към тетрадката: — Заради животите, които ще бъдат спасени, когато тази информация изплува, си струваше. Не съжалявам за нито един от хората, които съм убил, знаейки, че по този начин ще извоювам свободата на толкова много невинни.
	— С други думи, казваш ми, че ти си У4М?
	Клозовски сведе поглед към пода. Ритна някакво старо кенче „Пепси“.
	— Тогава ме наричаха Хлапето. Господи, колко отдавна беше… Нямам идея как Портър ни е издирил всички след толкова години, но успя. Когато уби Либи, бях сигурен, че аз съм следващият. Бях се погрижил да скрия следите ни — нова самоличност и така нататък, — но когато видях какво й е причинил… мъченията… Разбрах, че сигурно му е казала за останалите. Казала му е кой съм в действителност. И кой би могъл да я вини? Беше силна, винаги е била силна, но никой не може да издържи на подобно зверство. Ако не беше избягал, аз щях да съм следващият. Сигурен съм. — Гласът му секна за миг. — Или пък може би ме е оставил за накрая. Вероятно е разбрал, че съм го предал, затова е искал да видя как останалите измират един по един. Кой знае. Не знам какво става в главата му. — Клоз махна с ръка. — Мамка му, та той нае Пол Ъпчърч да напише тези дневници! Сигурно тогава се е сетил кой е. Хич не ме е грижа какво твърдят, че му е причинил онзи куршум — няма чак такава дълбока амнезия. Пол обаче каза, че не го е познал. Каза ми, че всеки път, когато са се срещали със Сам, той си е нямал представа кой стои насреща. — Очите на Клоз се присвиха. — Ще ми е много любопитно някой психолог да задълбае в цялата тази работа. Искам да кажа, ами ако подсъзнанието му е разпознало Пол и това е послужило като катализатор за всичко, което последва? Бях толкова млад, когато ме видя за пръв път. Със сигурност не би ме познал сега… но Пол? Или Ансън? Дори Винсънт, когато го срещна в Ню Орлиънс. Говореше си с него, очи в очи, и въпреки това Винсънт каза, че според него въобще е нямал идея с кого приказва. Трябваше да ме послушат, само че всички толкова искаха да повярват, че наистина не си спомня… Ако ме бяха послушали, щяха да са още живи.
	Пистолетът на Наш не се отделяше от Клозовски, който крачеше бавно из помещението. Наш не знаеше какво друго да направи.
	— Мисля, че през цялото време е знаел кои сме, и е използвал амнезията като прикритие, докато събере достатъчно информация и се подготви за действие. Сам винаги е бил търпелив. — Клозовски спря и се обърна към Наш: — Уби първо Либи. Измъчва я, научи каквото му трябваше и тогава я уби. В случая с Пол сигурно е решил, че може просто да остави природата да си свърши работата, но преди това го използва, за да намери Теган и Кристина. Двамата с Пол подновявахме самоличностите им. И не само техните, на всички — в случай че се наложи отново да бягаме. Сам вероятно е използвал нещо, което е открил в къщата на Пол, за да ги издири. Видя какво им е причинил. Теган, оставена в онова гробище, и Кристина, захвърлена на релсите като боклук. О, човече, колко гняв само… Винсънт се опита да избяга, но някак си Сам откри и него. Сега може да се е вманиачил да залови Ансън, но знам, че е само въпрос на време, преди да погне мен. Няма да чакам това да се случи. Няма начин. Не искам да свърша като останалите. Ако животът ми е към края си, ще си отида така, както аз искам.
	Ръката му се стегна върху бутона.
	— Не ти вярвам — каза Наш. — Сам физически не би успял да избие всички тези хора. Беше в ареста, когато открихме телата на Теган и Кристина. Няма начин да е успял да отиде до Симпсънвил и да се върне.
	Клоз му хвърли изнервен поглед.
	— Работеше с онова лайно от кабинета на кмета, Уорник. И с някакъв федерален. Всички са замесени и сега се опитват да си покрият следите. Освен това Сам беше в ареста, когато _открихте_ телата, не когато са били убити. — Той кимна към прозореца: — Те съхраняваха труповете точно тук, в стария склад, където пазеха солта за размразяване на паркинга. Точно в центъра на града. Никой не ходи вече там. Питай Айсли — солта обърква преценката на патолога относно времето на смъртта. Сигурен съм, че е направил нещо подобно с тялото в Симпсънвил, за да заблуди всички. Сигурно и аз щях да съм в купчина сол, ако Ансън не го залъгваше в момента. Може би ще искаш да провериш склада. Може да има и други трупове.
	— Обезвреди жилетката. Нека да проверим заедно.
	— Това вече не е мое задължение. Имам по-висше предназначение.
	И тогава някой едва чуто изстена.


>	114.
>	Пул

	_Ден шести, 05:59 ч._
	Със снимката в ръка Пул набра номера на детектив Наш. Гласова поща. Не знаеше дали може да вярва на информация, идваща от Портър, но ако фотографията бе истинска и Портър казваше истината, щеше да му е необходима помощ.
	Той прехвърли списъка с контактите и намери друг номер.
	— Еспиноза.
	— Специален агент Франк Пул. В „Строджър“ ли сте?
	— Да, сър.
	Пул погледна към снимката.
	— Искам да ме изслушате много внимателно. Имам сериозни причини да вярвам, че специален агент Хърлес може да е замесен във всичко това. Не съм сигурен до каква степен. Той ръководи екипа в „Гийон“. Не мога да предупредя никого тук, без да рискувам да стигне до него. Имате ли някой, на когото може да се има доверие?
	Еспиноза помълча.
	— Замесен по какъв начин? Къде е капитан Далтън?
	— Заедно със специален агент Хърлес. Двамата ръководят операцията.
	— Той компрометиран ли е?
	Пул се поколеба, не беше сигурен.
	— Не знам. И двамата са в комуникационния ван. Не мога да рискувам да разговарям с него, докато са в едно и също затворено пространство с Хърлес, и не мога да се свържа с него, без да предизвикам подозрение.
	— Половината ми екип е изпонатръшкан от онази гадост, каквато и да е тя, която лепнахме в къщата на Ъпчърч. Мога да пратя Томас и още един-двама. Ако отделя още ресурс, ще закъсам с претърсването на болницата.
	Пул беше достигнал до задната част на хотел „Гийон“. Двама полицаи стояха на пост пред вратата. Тогава тълпата закрещя.
	Нещо ставаше.
	— Изпратете, когото можете и им дайте този номер. Трябва да вървя.
	Той затвори, хвърли поглед към задната врата на „Гийон“ и си запробива път през хората по посока на шума.


>	115.
>	Наш

	_Ден шести, 06:00 ч._
	Наш се извърна надясно, откъдето долетя стенанието. До закованите с дъски прозорци имаше нещо обемисто, високо, върху което бе метнат бял чаршаф.
	Клоз въздъхна:
	— Този човек не ще и не ще да мре.
	Той прекоси стаята и дръпна чаршафа.
	— Статуята се казва „Закрила“ — рече Клоз. — Мислех си, че има някаква ирония в това.
	Статуята изобразяваше жена, извисяваща се сред помещението, стиснала в прегръдки малко дете. Стояха в средата на малко езерце, в което вече нямаше вода. Вместо това из стаята се разнесе острата миризма на бензин.
	Кметът беше завързан за мраморната фигура с дебело въже. Беше прав, ръцете му бяха оковани зад гърба и едновременно с това зад статуята. Беше гол, почти в безсъзнание. Дори от разстояние Наш можеше да разчете думите, издълбани по всеки квадратен сантиметър на кожата му — „не чувай зло, не говори зло, не виждай зло, не прави зло“. На челото му с букви, по-големи от останалите, бе изрязано „Аз съм зло“. Лявото му ухо го нямаше. Черна кръв се процеждаше от празната орбита, където се бе намирало лявото му око. На ръба на езерцето бяха подредени три малки бели кутийки — двете вързани с черна лентичка, третата празна.
	— Оставих му езика. Помислих си, че ще иска да направи самопризнания. Да се покае. Трябваше да се досетя, че няма да стане — каза Клоз. — Време е да си вървиш, Наш.
	Когато погледът на Наш се върна отново към Клозовски, той държеше „прекъсвача на мъртвеца“ пред гърдите си.
	— Не искаш да го сториш.
	Клоз кимна към тетрадката, която все още лежеше на една от масите.
	— Когато прибавиш информацията в тази тетрадка към онова, което Ансън вече ти предаде, ще имаш повече от достатъчно, за да издействаш присъди за всички и да унищожиш цялата мрежа за трафик на хора. — Той погледна видеокасетата в краката на Наш. — И това също — надали ще искаш да забравиш това. В компютъра ми в офиса също има информация. Дай всичко на федералните. Кажи им да търсят в папка, озаглавена „Гийон“.
	— Няма да ти позволя да го направиш.
	Клоз не му обърна внимание и кимна към коридора вдясно.
	— Клеър е заключена в стая B18, ето там. От тази страна не ти трябва ключ. Щом я измъкнеш, качи се по стълбите в края на коридора. Те водят до главното мазе. Ще видиш входа за тунела на западната стена. Няма как да го пропуснеш. — Той млъкна за секунда, после продължи: — Ще броя до сто, преди да пусна прекъсвача. Това ще ти даде достатъчно преднина, ако тичаш.
	— Недей, Клоз. Просто недей.
	— Беше удоволствие да работим заедно, Брайън. И с Клеър също. Кажи й, че съжалявам, моля те.
	— Ти ще й кажеш. Само деактивирай бомбата. — Наш чу умолителните нотки в гласа си, но не му пукаше. — Ела с мен. Свидетелствай. Обясни всичко.
	— Сто. Деветдесет и девет. Деветдесет и осем…
	Наш впи поглед в него за една дълга секунда, прецени дали ще може да го събори, да избие дистанционното от ръката му… знаеше, че няма да стане, Клоз щеше да е помислил за всичко, да се е подготвил. Вместо това грабна видеокасетата от пода и хукна към масата, за да вземе и тетрадката.
	Останалото здраво око на кмета се отвори. Той погледна Наш.
	— Развържете ме — изрече с усилие. Гласът му бе плътен и дрезгав.
	Наш погледна въжето, обвило тялото му, многобройните възли, белезниците…
	Вдигна видеокасетата:
	— Това истина ли е?
	Кметът облиза напуканата кръв по устните си.
	— Няма значение… трябва да ми помогнете…
	Наш знаеше, че не разполага с достатъчно време, за да освободи кмета и да измъкне Клеър. По-късно щеше да използва това, за да оправдае действията си — не само пред другите, но и пред себе си.
	А на кмета просто каза:
	— Да ти го начукам.
	При тези думи Клоз се усмихна:
	— Всички сме У4М, Брайън. Помни това.
	Без да се обръща назад, Наш се затича по коридора, дочувайки как Клоз продължава да брои:
	— Деветдесет и четири, деветдесет и три, деветдесет и две…


>	116.
>	Портър

	_Ден шести, 06:01 ч._
	Портър го видя.
	Този път беше сигурен.
	Бишъп.
	Вече искаше да бъде забелязан.
	Ансън Бишъп. Независимо от студа беше облечен само с черно кожено яке. Без ръкавици, без шапка. Около врата му се ветрееше хлабаво завързан шал. Дъхът му се рееше около главата му — блед облак сред мразовития въздух. Беше пристигнал с бял ван, подобен на вана на Хилбърн, и Портър знаеше, че това не е обикновено съвпадение. Тълпата се раздели надве и пропусна вана, след което отново се събра зад превозното средство, все едно погълна празното пространство. Когато зрителите осъзнаха кой по всяка вероятност е в колата, надигнаха гласове. На около трийсетина метра отзад се виждаше патрулка — източникът на воя на сирена, който Портър бе чул, — но хората не я пускаха. Позволиха да мине само на вана, и то със скоростта на охлюв.
	Возилото се промуши през тълпата и отби до бордюра на ъгъла на Уошингтън и Пуласки Роуд. Страничната врата се плъзна и се появи Бишъп. Огледа насъбралото се множество и скочи на земята. Ванът замина. Портър не успя да види кой е зад волана.
	Портър никога не бе виждал Бишъп толкова нервен. Раменете му бяха приведени и цялото му тяло бе леко прегърбено. Когато очите му се спряха на вана на Седми канал, паркирал по диагонал от мястото, където стоеше в момента, по лицето му се появи нещо, наподобяващо облекчение. Вдигна ръка и помаха натам. Портър забеляза как Лизет Лоудън, очевидно стъпила върху нещо, за да вижда над главите на хората, му маха в отговор.
	Бишъп тръгна към нея.
	В ръката си държеше бутилка с вода.
	Още преди да види как пръстите на Бишъп развъртат капачката, Портър знаеше какво представлява бутилката и какво точно съдържа. Трябваше да го спре, преди да зарази цялата тълпа.
	Ръката му стисна ръкохватката на .38 калибровия в джоба му и той едва не нокаутира някакъв старец, когато си запробива път напред през плътното множество хора.


>	117.
>	Клеър

	_Ден шести, 06:02 ч._
	Когато чу приглушените стъпки, идващи по коридора, преди трийсетина минути, почти недоловими през тежката врата и дебелите стени, Клеър вече беше готова. Беше застанала досами вратата, притиснала се в ъгъла на помещението, сграбчила петнайсетсантиметровото парче от флуоресцентната лампа в ръка, готова за нападение. Капанът й беше готов да нокаутира с електрически удар мъжа в мига, в който влезеше през вратата. Само че нищо не се случи. Стъпките преминаха покрай нейната стая до помещението в съседство. Похитителят й сигурно бе дрогирал кмета отново, понеже освен кратко изскимтяване не се чу друг звук.
	През малкото прозорче видя как мъжът с черната скиорска маска изкара кмета на носилка. Бързаше и погледна към нея само за части от секундата.
	Със силно пукане, подобно на онова, което бе чула преди, лампите в коридора изгаснаха и всичко потъна в непрогледен мрак. Плътна, влажна тъмнина, която все едно се процеждаше през стените и под вратата, обгръщайки я в задушаващата си прегръдка. Опита да се отърси от мрака, но той само затегна хватката си. Докато стоеше сама, завряла се в ъгъла на стаята, се зачуди дали ще може да помръдне, когато дойде моментът, или тъмнината просто ще я държи неподвижна, докато похитителят й работи с острието си.
	Сякаш за да провери това, Клеър прехвърли импровизираното си оръжие в лявата ръка и изтри потта от дясната в джинсите си. Чудеше се дали Емъри Конърс се е чувствала така. В капан, съвсем сама… Както и Лариса Бийл, Кейти Куигли… всички останали преди нея.
	Дали У4М беше някъде из коридора и подреждаше малките бели кутийки и парчетата черна лентичка за нея? Може би проверяваше дали острието му е достатъчно добре наточено?
	Отново стъпки.
	Бързи.
	По-гръмки от преди, тропащи по коридора.
	Някъде светна фенерче, след това изчезна.
	Клеър стисна флуоресцентната крушка още по-здраво.
	Локвичката на пода беше започнала да пресъхва, но все още имаше достатъчно вода, затова внимаваше да не стъпва там.
	Отново фенерче.
	По-ярко. По-близо.
	Клеър затегна хватката си.
	Когато светлината проникна през прозорчето и освети килията й, тя замоли мислено господ да не позволи на мъжа да забележи липсващата лампа и жиците, които висяха от тавана. Цялата работа беше много рискована, но пък това беше единствената й възможност.
	Тъй като не искаше да мърда от мястото си, преди да й се удаде възможност да нанесе удар, Клеър повече усети лицето, притиснало се към стъклото, отколкото го видя. Имаше видимост само с крайчеца на окото си.
	Стисна оръжието си още по-здраво и се опита да прецени силата си, за да не се разтроши стъклената тръба в ръцете й.
	Топката на бравата помръдна.
	Клеър проследи с поглед тънките кабели, чудейки се…
	— Клеър?
	Когато чу името си, първата й мисъл бе, че си въобразява. За кратко дори се замисли дали в действителност не е припаднала отново и само да е сънувала звука, гласа… но след това го чу отново. Този път викаше.
	Наш.
	Ключалката изщрака.
	Вратата се отвори.
	— Не! Не! Недей!
	Краят на вратата докосна гвоздея. Няколко искри изскочиха със силно изпукване.
	Клеър очакваше Наш да бъде отхвърлен назад, може би да бъде разтресен от конвулсии, когато електричеството премине през тялото му, но нищо подобно не се случи — той стоеше неподвижен, замръзнал, и тя си припомни всички истории, които баща й беше разправял, за хора, ударени от ток, как не можели да помръднат, вцепенени, докато електричеството овъглява плътта им отвътре навън. Беше готова да се втурне напред, да го отблъсне с цялата тежест на тялото си, за да прекъсне веригата…
	Тогава Наш отстъпи.
	Държеше пистолет в ръка и телефон, чието фенерче обливаше всичко с ярка светлина.
	Беше бутнал вратата с коженото бомбе на обувката си. Изобщо не бе докосвал дръжката.
	Клеър откъсна белия кабел от куката на вратата и го метна настрани, отвори широко вратата и се метна в обятията му с такава сила, че едва не го събори. Лицето й все още бе заровено в гърдите му, когато той я сграбчи и я издърпа в коридора.
	— Бягай!


>	118.
>	Пул

	_Ден шести, 06:03 ч._
	Пул забеляза Бишъп. Видя го да изскача от белия ван само за да изчезне отново сред тълпата. Преди това обаче размениха погледи с онази жена от Седми канал. Пул се запъти натам, но както изглеждаше, хилядите сеирджии около него бяха решили да тръгнат в същата посока. Тълпата бе толкова гъста, че Пул едва дишаше.
	На няколко метра вляво от него някаква възрастна жена загуби равновесие и падна. Тълпата я подхвана за момент, след което жената изчезна някъде долу. Пул разблъска околните с лакти, приближи се до нея и й помогна да се изправи. Още секунда и щяха да я стъпчат. Видя малко момиченце на не повече от девет годинки в ръцете на майка си, притиснато до гърдите й. Майката се опитваше да върви в противоположна посока, но също като възрастната жена бе понесена от множеството. Пул стигна до нея и изкрещя да върви зад него. Тя го последва, но сетне изчезна някъде, след като малкото празно местенце, което бе освободил, се запълни с хора за едно мигване на окото.
	Отпред, там, където би трябвало да е Бишъп, се разнасяха оглушителни викове, които неизвестно как съумяваха да стават все по-силни. Не само възгласи „Бишъп!“, но и „Махни се!“, „Спрете!“, „Помощ!“
	Пул най-накрая съзря Портър. Беше на поне десетина метра от него и се насочваше към Бишъп. Мерна го бегло, но беше сигурен, че е той. За кратко очите им се срещнаха. В този миг всичко наоколо изчезна. Пул видя напрегнатото рамо на Портър, проследи ръката му до джоба на сакото. Тогава Пул осъзна, че Портър има пистолет. Всичко — за по-малко от секунда. След това отново го изгуби от поглед. Посегна машинално към оръжието си и разкопча раменния кобур, в който стоеше глокът му.


>	119.
>	Портър

	_Ден шести, 06:04 ч._
	Лизет Лоудън беше на пет-шест метра вляво от него.
	Ансън Бишъп — на десетина крачки.
	Детектив Сам Портър извади .38 калибровия от джоба си, вдигна оръжието над главата си и стреля три пъти във въздуха.
	Тълпата замръзна.
	Гласовете секнаха.
	Заедно с ехото от изстрелите човешкото множество се люшна и се понесе в обратна посока, вместо към Бишъп. Когато пространството между тях се освободи, Портър насочи пистолета към другия мъж.
	— Остави бутилката. Веднага!
	Бишъп застина и се извърна към Портър. Бутилката, вече без капачка, трепереше в ръцете му.
	Портър се прицели. Пръстът му се стегна върху спусъка.
	— Няма да повтарям.
	Бишъп кимна, приклекна и остави отворената бутилка върху напукания асфалт.
	— Това е просто вода, Сам.
	— Хвърли оръжието!
	_Пул._
	Специален агент Пул се провря през тълпата, излезе на разчистеното пространство и насочи пистолета си към Портър.
	— Хвърли го! Веднага!
	Портър поклати глава и изкрещя към Бишъп:
	— Отдръпни се от бутилката!
	Към Пул изрече:
	— Вирусът е в тази бутилка!
	Бишъп поклати глава:
	— Просто вода. Ти донесе вируса тук, Сам, не аз. Никога не бих направил нещо подобно.
	— Искаше да зарази всички — настоя Портър.
	Бишъп пристъпи крачка напред.
	— Как беше закуската, Сам?
	Понечи да направи още една крачка. Портър изкрещя:
	— Не мърдай!
	Бишъп се приближи още малко.
	— Ти донесе вируса тук, не аз. Ако някой зарази всички тези хора, това ще си ти.
	_Как беше закуската, Сам?_
	Изстрелът отекна силно и рязко. Портър го чу секунда след като куршумът прониза гърдите му. Дойде от покрива на една от околните сгради. Не си спомняше да е падал на земята, но докато мозъкът му се мъчеше да осмисли какво се случва, се беше озовал там. Пул беше над него. Тъкмо изритваше пистолета му встрани.
	След това се чу експлозия. Плътен тътен, който се разнесе откъм болницата.


>	120.
>	Пул

	_Ден шести, 06:05 ч._
	— Побързай, те идват.
	Отначало Пул си помисли, че не е чул добре. Но Портър повтори същата фраза миг по-късно. Слюнката му бе обагрена в червено.
	Пул притисна раната на гърдите му и се наведе по-близо:
	— Кой идва?
	— Невестулката… той ми се обади… каза, че има доказателства… да се срещнем…
	Пул се намръщи.
	— Доказателства за какво? Говориш несвързано, Сам. Опитай се да помълчиш — губиш много кръв.
	Разтвори сакото му.
	Куршумът, изстрелян от един от снайперистите по Уошингтън, бе улучил Портър в горната дясна част на гръдния кош. Дишането му беше затруднено и накъсано.
	— Мисля, че куршумът е пробил белия ти дроб. Стой спокойно, линейката ще пристигне всеки момент.
	— Изядох закуската — промълви Портър. — Заразен съм. Стой далеч.
	Той опита да отблъсне Пул, но хватката на агента бе здрава.
	— Татко, прости ми — прозвуча женски глас някъде зад Пул. Тя хвърли една черно-бяла нотна тетрадка върху гърдите на Портър и изчезна в тълпата, преди Пул да я е огледал. Нищо, освен кратък проблясък на кестенява коса. Бутна тетрадката и продължи да притиска раната.
	На около три метра вляво от Пул четирима униформени бяха затиснали Бишъп на земята, а покрай тях стояха изправени двама агенти от Бюрото. Ръцете на Бишъп бяха зад гърба му, пристегнати с пластмасови белезници тип „свински опашки“. Докато го изправяха на крака, очите му бяха приковани в Портър и в пистолета на сантиметри от безжизнената му ръка. Погледът му срещна очите на Пул за секунда, преди да го повлекат през тълпата към патрулката.
	Голям облак черен дим се издигаше в небето над града — идваше от посоката, където се намираше „Строджър“, ако не и от самата болница.
	Портър се закашля.
	Кръвта опръска ризата му.
	Очите му се обърнаха.
	На земята до него се отпусна парамедик. Още един застана от другата му страна.
	Пул се обърна към първия — жена на двайсетина години с къса червена коса:
	— Аз съм от ФБР. Мисля, че куршумът е засегнал белия му дроб. Беше в съзнание преди броени секунди.
	— Пулсът му е слаб. Кръвното е седемдесет и три на петдесет и пет. — Беше разтворила ризата на Портър и оглеждаше раната. — Отдръпнете се, моля. Ще се погрижа за него.
	Пул се подчини.
	Другият парамедик й подаде пакетче с кръвоспиращи превръзки и погледна към Пул:
	— Току-що от вашия комуникационен ван дойде новината, че специален агент Хърлес е отровен. Нещо в кафето му, предполагаме. Сигурно ще искате да отидете да видите какво е положението.
	Пул хвърли поглед към вана. Хърлес, Далтън и техникът, който проследяваше телефона на Портър — всички бяха там. Той се обърна към младежа:
	— Ами Далтън и техникът?
	Парамедикът сложи инжекция на Портър.
	— Само Хърлес. Другите са добре.
	Пристигна трети парамедик, който домъкна носилка. Сложи я на земята успоредно на Портър.
	— Диша ли? — попита Пул.
	Никой не отговори.
	С добре отработено движение двамата извъртяха Портър на една страна, докато третият намести носилката под него.
	— Оставам с него — отсече Пул.
	— Направете път! — каза жената. Държеше система за интравенозно вливане над Портър. С другата ръка докосна първо китката, а после врата му. Когато забеляза, че Пул я наблюдава, пръстите й се отпуснаха. Избягваше погледа му.
	Заедно си проправиха път през тълпата до линейката, паркирана до тротоара. Окървавеният дневник бе затъкнат в колана на Пул.


>	121.

#	Дневникът

C>
	Стокс бе мъртъв.
	— Някой да вземе оръжието му — каза Винсънт, загледан е безжизненото тяло на пода.
	— Стокс? Какво става там? — извика Уелдърман от долния етаж.
	Стокс беше мъртъв. От тила му, там, където го бе ударил Винсънт, бе изтекла малко кръв, но виждах бялото на черепа му под сплъстената коса и разкъсаната кожа. Костта се беше пукнала.
	— Вземи проклетия патлак! — повтори Винсънт. Той застана до вратата и притисна гръб в стената, готов да удари следващия, който влезе в стаята.
	С трепереща ръка Либи се пресегна и взе оръжието.
	Взех го от ръката й. Знаех какво ще последва и не исках да разбере какво е да отнемеш човешки живот Не исках никога да познае подобно чувство.
	От леглото долетя стенанието на Хлапето.
	Лицето на Теган бе смъртнобледо. Кристина се бе притиснала в нея, все още неспособна да откъсне очи от безжизненото тяло на Стокс.
	— Стокс? Качвам се.
	— Побързайте! — изкрещях аз. — Мисля, че получи сърдечен удар!
	Бързо коленичих до Стокс, за да не може от коридора да се види разбитата му глава. Скрих оръжието зад тялото му. Пръстът ми беше на спусъка. Не разбирах много от оръжия, но този определено беше револвер, затова мислех, че няма предпазител. Надявах се да няма предпазител.
	Винсънт се притисна толкова плътно до стената, та помислих, че всеки момент ще се разтвори и ще изчезне в тапета. Кимна ми припряно. Гаечният ключ беше вдигнат над главата му.
	Уелдърман се изкачи по стълбите, взимайки по две стъпала наведнъж. Преди да го видя, мярнах сянката му, която нарастваше с всяка негова стъпка. Когато стигна до коридора, времето изведнъж забави ход. Не съм сигурен какво точно го накара да спре — дали видът на Стокс, който лежи на пода, или изплашеният поглед на Теган, или Пол, застанал в ъгъла, или аз, коленичил до тялото, — но Уелдърман просто замръзна в коридора.
	Винсънт очакваше той да влезе в стаята и вече бе замахнал, когато звукът от стъпките му се чу точно пред вратата. Ако Уелдърман бе продължил, гаечният ключ щеше да разтроши челюстта му. Но понеже спря, Винсънт го удари по ръката, точно под рамото, и то не с пълна сила. Уелдърман залитна назад, посягайки към пистолета си.
	Вдигнах револвера на Стокс и дръпнах спусъка — три бързи изстрела. Нямах време да се прицеля и първият куршум се заби в стената на няколко сантиметра от главата му. Заради отката вторият и третият също не улучиха — единият отиде още по-нагоре в стената, а другият в тавана.
	Уелдърман се метна назад към стената на коридора. Снимките започнаха да падат около него. Той се претърколи на една страна и изчезна надолу по стълбите, когато стрелях за четвърти път.
	— Дай ми това. — Винсънт издърпа револвера от ръцете ми и се затича след него.
	Чух още два изстрела. Нито един не бе произведен от Винсънт.
C$


>	122.

#	Дневникът

C>
	Исках си ножа. Но не беше у мен — Огълсби ми го беше взел. Баща ми би предложил да използвам гаечния ключ, затова го стиснах и последвах Винсънт.
	Мярнах го до долния край на стълбището. Той се извърна към всекидневната. Проехтя още един изстрел. Куршумът се заби в мазилката до входната врата и вдигна облаче прах във въздуха.
	Някой горе изпищя. Мисля, че беше Кристина.
	Винсънт приклекна пред всекидневната в мига, в който се разнесе поредният изстрел. Припряно ми посочи входната врата. Схванах — имаше само два начина да се излезе от къщата, а Уелдърман се бе насочил към задната врата в кухнята.
	Още един изстрел. Толкова близко, че чух как куршумът просвистя покрай главата ми.
	Винсънт стреля към всекидневната.
	Хвърлих се на пода и изкрещях, когато остра болка прониза счупената ми ръка. Пропълзях до входната врата, отворих я и се претърколих по верандата, по стъпалата и по тревата пред къщата. Докато спра да се движа, болката вече бе толкова силна, че ми причерня. Може би си бях счупил ръката отново. Нямаше как да съм сигурен заради гипса.
	Заставих се да се изправя и се затичах около къщата към задната врата.
	Открих Финики в кухнята. В ръката си държеше месарски нож.
	— Ти, малко лайно такова…
	Нахвърли се върху мен — доста по-бързо, отколкото очаквах. Размахваше ножа с някаква смесица от умение и страх — бързи движения напред-назад на нивото на ръката ми в опит да ме изтика назад. Вместо това се метнах към нея с цялата си сила. Ножът полетя към мен. Вдигнах гипсираната си ръка и замахнах към нея. Успях да отклоня острието, след което гипсът я удари под брадичката. Главата й се люшна назад, тресна се в кухненския плот и тя се стовари на пода.
	Не беше мъртва, но дишането й беше накъсано и тежко. Дясната й ръка потрепваше спазматично.
	Пуснах гаечния ключ и взех ножа й. Не беше моят нож, но все пак нож. Усещането беше приятно.
	От всекидневната се чу още един изстрел. Не можех да бъда сигурен дали от оръжието на Уелдърман, или на Винсънт.
	По лицето ми се стичаше студена пот. Ръката ми пулсираше в ритъма на сърцето — тежко туптене, което сякаш всеки момент щеше да разбие гипса отвътре. Опитах се да не обръщам внимание на болката, да я прогоня със силата на волята си, както ме бе учил баща ми.
	Прекосих кухнята.
	Вратата между кухнята и всекидневната беше затворена. Беше с двойни панти, направена така, че да се отваря и в двете посоки. Не беше достатъчно плътна, че да спре куршум. Нямах видимост какво се случва от другата й страна.
	Още един изстрел. Гърмежът бе по-силен от онзи, който се разнасяше, когато стреляше Винсънт. Реших, че това е Уелдърман. Винсънт имаше револвер. Въпреки че никога не бях стрелял с такъв до днес, бях чел за тях в много от комиксите. Повечето разполагаха само с шест патрона. Бях изстрелял три на горния етаж и видях Винсънт да стреля още веднъж. В най-добрия случай имаше още два. Може би и по-малко, ако някой от другите изстрели, които бях чул, бяха от неговото оръжие. Баща ми би претърсил Стокс за резервни боеприпаси, преди да хукне по стълбите. Аз не бях баща ми.
	Още два изстрела.
	Определено Уелдърман, не Винсънт. Ако Уелдърман есе още стреляше, това означаваше, че Винсънт е жив. Вероятно бе в коридора пред всекидневната.
	Ритнах вратата. Тя се отвори към стаята. Заради адреналина всичко ми изглеждаше като на забавен каданс. Сетивата ми попиха всичко наведнъж. Винсънт почти невидим, точно срещу мен в коридора. Уелдърман, клекнал зад дивана, извърнат на една страна, с вдигнат пистолет. Когато ме видя, се обърна към мен и започна да стреля. Винсънт се метна в стаята, хвърли се на земята и изстреля два куршума под дивана, може би ни два-три сантиметра над пода. Първият изстрел проби перваза вляво от мен, вторият улучи десния крак на Уелдърман.
	Уелдърман падна на дивана и вече бе готов да се изправи, когато се затичах към него и скочих.
	Той дръпна спусъка отново и нещо нажежено прониза бедрото ми.
	Месарският нож се заби в шията му на два сантиметра под адамовата му ябълка. Държах ножа така, както майка ми ме беше научила — с длан, притисната към дръжката малко под острието, така че да не ми се изплъзне, — и усетих лек натиск, когато върхът проряза кожата и мускулите, след това по-силно съпротивление, когато проби трахеята му. Острието заседна в костта зад гърлото му. Кръвта бликна навсякъде. Усещах горещината й по кожата си.
	Отпуснах се на дивана до Уелдърман и се изтърколих на пода.
	Приземих се върху счупената си ръка. Този път болката победи. Не си спомняли кога съм припаднал. Единствено помня как изрекох във въздуха, без да се обръщам към никого конкретно: „Невестулката още е във вана“.
C$


>	123.

#	Дневникът

C>
	Пол ме зашлеви.
	Когато очите ми се отвориха, видях как ръката му се приближава към лицето ми за втори път и се извърнах точно колкото да избегна удара.
	— Дойде в съзнание! — изкрещя Пол през рамо. Седеше върху гърдите ми, притискайки ме към пода. — Не мърдай — този педераст те простреля.
	Усетих ужасяващо парене по бедрото си. Когато надигнах глава, видях как Либи излива кислородна вода върху крака ми през скъсаното място на панталоните ми.
	— Куршумът само те е одраскал. Можеше да е много по-зле.
	Тя попи раната с кухненска кърпа и измъкна руло бинт от аптечката. Нямах представа къде я е намерила. Превърза здраво крака ми, като омота бинта няколко пъти, преди да го затегне.
	На дивана Винсънт пребъркваше джобовете на Уелдърман и трупаше намереното на масичката отстрани. Уелдърман гледаше в нищото с мъртъв, пуст поглед. Дрехите му бяха подгизнали от кръв, също както и диванът, и другите мебели, вероятно бях улучил югуларната му вена — само това обясняваше цялата тая кръв. Месарският нож лежеше на пода до краката му.
	— Финики е в кухнята — изрекох с усилие аз, като се опитах да погледна натам.
	— Намерихме я. Теган и Кристина я връзват в момента — каза Пол. — Още е жива. Трябваше да я удариш по-силно.
	— Би ли станал от гърдите ми? Не мога да дишам.
	— Извинявай.
	Пол се изправи.
	Либи приключи с крака ми и се зае да бърше кръвта от лицето ми. Изражението й бе някаква странна смесица от загриженост, страх и безпокойство, но въпреки всичко някак си съумяваше да се усмихва. Усмивката й бе най-прекрасното нещо, което бях виждал. Наведе се над мен и ме целуна. Устните й бяха меки, топли… съвършени.
	— Мисля, че те обичам, Ансън Бишъп.
	Каза това тихо, колкото да го чуя само аз. За този кратък миг забравих за болката в крака си и за счупената си ръка. В света бяхме само тя и аз. Казах й, че и аз я обичам.
	Оказа се, че и Пол ни е чул. Лицето му пламна и той се извърна настрани.
	— Намерих ключовете му — обади се Винсънт откъм дивана. Беше взел пистолета на Уелдърман и един резервен пълнител. — Отивам за Невестулката.
	Опитах се да седна.
	— И аз идвам.
	— Никъде няма да ходиш — намръщи се Либи.
	Насилих се да стана. Това отново възпламени болката в бедрото и в ръката ми.
	— Трябва.
	— Остави Винсънт и Пол да отидат.
	— Всички трябва да се махнем оттук — каза Пол. — Не знаем на кого и кога ще му хрумне да се върне тук. — Очите му се спряха на плувналия в кръв Уелдърман. — И той, и Стокс са ченгета. Имаше и един друг от техните. Всички са корумпирани. Не трябва да ни намират в къщата.
	— Не ме изоставяй — примоли се Либи, като ме милваше по лицето.
	Отидох до бюрото и надрасках на едно листче адреса си в Симпсънвил. Тикнах го в ръката й и отметнах косата от челото й:
	— Помогни на Теган и Кристина. Когато приключите с Финики, вземете парите от хамбара и ги натоварете в колата на Финики — толкова, колкото се поберат. Ако не се върнем след два часа или пък се наложи да тръгнете по-рано, ще се срещнем на този адрес. В караваната, която е зад останките от къщата. — Наведох се по-близо до нея и понижих глас: — Ще се махнем оттук. Далеч оттук. Както планирахме. Обещавам ти.
	Винсънт затъкна пистолета на Уелдърман в колана си. Подаде револвера на Либи:
	— Празен е, но Стокс може да има още патрони по джобовете си.
	Либи хвана револвера внимателно, все едно пареше.
	— Кристина може да стреля, ако не си сигурна — каза й той.
	— Може да се наложи да закарате Хлапето в болница. Ако отидете, не използвайте истински имена.
	Пол бе застанал на входната врата.
	— Имат преднина от десетина минути. Ако ще тръгваме, сега му е времето.
	Целунах Либи отново.
	— Ще се видим скоро.
	Очите й плувнаха в сълзи. Вероятно разбираше, че няма как да ме разубеди. Само кимна.
	Вдигнах ножа от пода до дивана и избърсах острието в една от възглавниците. Чувствах как очите на Либи прогарят гърба ми, но не можех да се обърна. Чувствах, че ако го сторя, желанието ми да тръгна ще се изпари, а се налагаше да вървя.
	Тримата с Винсънт и Пол се затичахме към шевито на Уелдърман.
	Винсънт седна зад волана и подкара по алеята. Къщата скоро се разтвори в мрака зад нас.
	Знаехме къде са отишли.
	Стиснах здраво дръжката на ножа и зачаках да се появят светлините на Чарлстън.
C$


>	124.

#	Дневникът

C>
	— Ето! — изкрещя Пол. — Ето ги там!
	Винсънт нямаше голям опит в шофирането. Това се видя особено ясно на някои от по-тесните шосета. На два пъти едва не ни обърна в канавката, а когато подмина един знак „стоп“ до Булфорд, някакъв трактор с ремарке едва не ни отнесе задницата. Докато стигнем до магистралата, карането му леко се подобри. Съвсем леко.
	Караше прекалено бързо.
	Целите бяхме в кръв. Имахме оръжие, принадлежащо на мъртъв полицай, както и нож. В къщата, останала зад нас, имаше трупове. Всяко от тези неща щеше да ни вкара в доста повече неприятности, отколкото имах желание да си представя.
	Именно на магистралата ги забелязахме — белия ван отпред, патрулката на чарлстънската полиция след него, няколко автомобила по-назад. Винсънт се намъкна зад тях, на дистанция от две-три коли. Каза, че знаел пътя за мотела, затова нямаше смисъл да рискуваме да сме прекалено близо.
	Десет минути по-късно, когато стигнахме до мотела, нещата се объркаха здравата.
	— Спри тук — казах на Винсънт, сочейки към паркинга между „Макдоналдс“ и магазина за авточасти. Знаех, че оттам се открива добър изглед, без да се приближаваме на опасно разстояние. Планът, който измислихме, бе прост — да ги изчакаме да заведат Невестулката в някоя от стаите, двамата с Пол да го измъкнем, а Винсънт наблюдава човека с вана и ченгето и да се покаже само в случай на крайна необходимост. Пистолетът беше последен вариант, но щяхме да го използваме, ако се наложи. Готови бяхме да направим каквото се налага, за да измъкнем Невестулката.
	Нищо от това не се случи.
	Ванът спря на паркинга пред мотела. Патрулката отби зад него.
	Ние все още бяхме в движение, когато задната врата се отвори и оттам изхвръкна Невестулката и се затича в противоположната посока. В ръцете му бе зелената торба, а около врата му се люлееше фотоапаратът на Теган, който се удряше в гърба му. Невестулката профуча през паркинга и изчезна между двете редици постройки зад мотела.
	— Мамка му! — изкрещя Винсънт, като включи на скорост.
	Той прескочи една гърбица на пътя със свирене на гуми и някак си успя да пресече Кресънт В същото време патрулката потегли по Клондайк, а белият ван зави по Бойз. Очевидно се опитваха да приклещят Невестулката.
	Погледът на Винсънт се мяташе между двете коли:
	— След кого да тръгна?
	Забелязах Невестулката в далечината. Тичаше между няколко паркирани коли и зави към някаква сграда от кафяв камък.
	— Тича между постройките. Слизаме!
	— Не може да го настигнеш с този крак, той е…
	Не чух какво каза след това. Изскочих от колата още преди да е спряла напълно. Пол ме последва със сумтене. Затичахме се към задната част на мотела, накъдето бе избягал Невестулката. Зад нас гумите на шевито отново изсвириха. Винсънт натисна твърде силно газта, едва не се блъсна странично в някакво комби, след което изправи колата и тръгна след белия ван.
	Пол беше доста по-бърз от мен. Опитвах се да не изоставам, но всяка стъпка с ранения крак предизвикваше вълна от силна болка. Нищо обаче не можеше да се сравни със счупената ми ръка, която се удряше във вътрешността на гипса. През последните няколко часа пръстите ми се бяха подули и бяха почервенели. Чувствах ги като нажежени. Въпреки че не виждах какво става в гипса, си представях, че ситуацията е повече от плачевна. В съзнанието ми изникваше картина на двата счупени края на костта, които се трият един в друг, разкъсват мускули и бог знае какво още. Представих си, че ръката ми продължава да се подува и се опитах да не мисля какво ще се случи, ако гипсът отеснее прекалено много.
	Изтиках всички тези мисли от главата си. Със силата на волята прогоних болката и се затичах след Пол, докато той преследваше Невестулката. Тримата почти се загубихме сред лабиринта от сгради, странични улички и алеи зад мотела.
	На няколко пъти изгубвах Невестулката от поглед. Веднъж дори Пол изчезна от полезрението ми. Той постоянно се обръщаше към мен, забавяше ход и аз му махах да продължи. Бях покрит с пот и главата ми започваше отново да се замайва. Дишането се превърна в трудна задача и се наложи да поспра и да се наведа напред с ръка върху коляното, отчаяно опитвайки да си поема въздух.
	Когато се изправих, мярнах Пол далеч напред. Беше по средата на някаква тясна уличка, когато чарлстънската патрулка наби спирачки на Къмбърланд. Униформеният полицай изскочи от нея и заобиколи колата, преди да изчезне по калдъръмената уличка отсреща.
	Пол се движеше толкова бързо, че се блъсна в патрулката и почти прелетя над предния капак. Успя обаче да запази равновесие и се затича по уличката.
	Все още бях на грешната страна на Къмбърланд, когато прокънтя първият от трите бързи изстрела. Бам, бам, бам!
C$


>	125.

#	Дневникът

C>
	Докато стигна до патрулката, Пол вече изскачаше от уличката, като ми махаше с две ръце.
	— Бягай! — изкрещя той.
	— Какво стана?
	Стоях до багажника на полицейската кола. Вратата откъм шофьора беше отворена. Двигателят работеше. От радиото вътре се разнасяха някакви приглушени гласове.
	Пол не отговори. Притича покрай мен, към тротоара на Къмбърланд. Не забави ход нито за секунда.
	Погледнах назад към уличката, но от мястото, където бях застанал, не успях да видя нищо.
	Все още държах в ръка месарския нож, затова се приближих до отворената врата, мушнах се в патрулката и прерязах кабела на микрофона. Когато излязох, забих острието в предната лява гума, преди да се затичам след Пол с цялата бързина, на която бях способен.
	От уличката се дочу вик. Приличаше на човека с вана, но не се обърнах да проверя дали наистина бе той.
	Отпред покрай ъгъла на Чърч стрийт се появи Винсънт. Той спря колата, като почти блокира кръстовището. Пол дръпна припряно задната врата и се метна вътре. Наоколо свиреха клаксони. Със залитане се добрах до шевито, буквално паднах върху седалката и успях някак си да затворя вратата зад гърба си. Винсънт натисна газта до ламарините и се понесохме по Къмбърланд. Когато минахме обратно покрай уличката, човекът с вана беше изчезнал. Опитах се да се вгледам, но беше твърде тъмно.
	— Къде е Невестулката? — попита Винсънт, приведен зад кормилото. Направи толкова рязък десен завой, че Пол се изтърколи върху мен.
	Пол се тресеше целият. Лицето му бе мъртвешки бледо. Измънка нещо, но не можах да разбера какво точно.
	Сграбчих го за рамото и го обърнах към себе си:
	— Какво стана? Къде е Невестулката?
	Пол ме погледна. Устата му се отвори, но от нея не излезе нито звук.
	— Пол!
	Той заговори в паузите между резките вдишвания и издишвания:
	— Той е… о, господи… той го застреля… мъртъв е… Невестулката е мъртъв…
	Опитах се да го накарам да разкаже какво се е случило с подробности, но той зарови лице в ръцете си и избухна в сълзи.
	Друга полицейска кола с пуснати светлини и сирена ни подмина в насрещното, очевидно насочена към Къмбърланд.
	— Трябва да се махаме — каза Винсънт и зави по някаква пряка.
	Още две патрулки се приближаваха. Сирените виеха като полудели.
	Винсънт погледна към часовника на радиото.
	— Изминаха почти четиресет минути. На половин час път сме.
	— Казах на Либи два часа. Връщаме се.
	Винсънт кимна.
	Стигнахме за рекордно време.
	Колата на Финики я нямаше.
C$


>	126.

#	Дневникът

C>
	Карахме до Симпсънвил в абсолютно мълчание. Нито Винсънт, нито аз проговорихме. На задната седалка Пол се бе свил до вратата — воплите му се сляха в ридания, те се превърнаха в скимтене, докато най-накрая притихна.
	В жабката на колата Винсънт откри шишенце с ибупрофен. Глътнах четири хапчета без вода, а след половин час — още две. Болката в ръката и крака ми бе намаляла до тъпо пулсиране и въпреки че отокът не бе напълно изчезнал, бе спаднала видимо. Бях благодарен и на това.
	Наблюдавах как светлините на различни градове помръкват зад нас, докато плътният покров на нощта обви всичко. И тримата отчаяно се нуждаехме от сън, но не можехме да си позволим нито миг почивка.
	— Бензинът ни свършва — обади се Винсънт
	— Още малко остава — отвърнах аз.
	И така беше наистина.
	Моята улица, моята гора, моята къща — всичко си беше така, както го бях оставил. Чакаше ме да се завърна.
	— Завий тук — казах аз.
	Той отново се бе привел над волана.
	— Къде?
	— След пощенската кутия вдясно.
	Винсънт подсвирна, когато фаровете на колата осветиха руините на старата ми къщи — обгорелите останки от детството ми.
	— Ето я колата на Финики. Успели са — каза Пол и посочи караваната на семейство Картър отстрани. Това бяха първите му думи, откакто бяхме напуснали Чарлстън.
	Спряхме до останките от колата на баща ми. Бурените я бяха обявили за своя собственост. Хубаво. Не исках да я виждам. Винсънт изгаси двигателя. Ръмженето му отстъпи място на тихите цъкания, докато моторът изстиваше.
	Предната врата на караваната на Картърови беше отворена. В пръстта до колата на Финики се въргаляха няколко раници и торби.
	Винсънт излезе пръв. Изкачи стъпалата тичешком, стиснал пистолета на Уелдърман.
	— Кристина! Теган! — изкрещя той. — Либи!
	Гласът му секна изведнъж:
	Нещо не беше наред. Мисля, че и Пол го почувства. Когато излизахме от колата, въздухът наоколо бе натежал от някакво мрачно предчувствие.
	След малко Винсънт излезе, на лицето му имаше озадачено изражение.
	— Няма ги.
	Слушах го с половин ухо. Стори ми се, че виждам някого на задната седалка на колата на Финики.
	Искаше ми се да вярвам, че това са момичетата, заспали може би. Разбира се, че ще заспят в колата, докато ви чакат, обади се глас в съзнанието ми. Толкова ми се искаше да е истина, но докато се приближавах, знаех, че не е.
	Тялото на задната седалка беше на мъж.
	— Това е Уелдърман — каза Пол.
	Открихме трупа на Стокс на седалката до шофьора. Предпазният му колан беше закопчан.
	Винсънт сложи ръце до устата си и изкрещя:
	— Кристина!
	Тя не отговори.
	Никой не отговори.
	Винсънт отвори вратата откъм мястото на шофьора и всички видяхме кръвта по волана. Не можех да кажа със сигурност дали е на Уелдърман, Стокс или на някой друг.
	— Това не е добре — каза Пол, отстъпи и се огледа наоколо.
	— Отвори багажника — казах аз и пристъпих към задната част на колата.
	Пол и Винсънт не помръдваха.
	— Някой да отвори багажника!
	Винсънт откри лостчето и го дръпна.
	Чу се рязко изщракване. Капакът на багажника се надигна.
	Не ми се искаше да поглеждам вътре, но се насилих. Пулсът ми запрепуска, когато се навеждах напред.
	Празно.
	За миг почувствах облекчение. След това видях медальона на Либи в пръстта до краката си.
	— За ризата на Стокс е закачена бележка — произнесе Винсънт от вътрешността на колата.
	— Какво пише?
	— „Имате час да изхвърлите боклука, след това звъня на местните. Забравете за момичетата. Не тръгвайте след нас“. Подписано е „Сам Портър“.
C$


#	Шест месеца по-късно

>	127.
>	Портър

	_Ден сто деветдесет и осми, 15:18 ч._
	Портър премести тежестта на тялото си и това му спечели около трийсет секунди облекчение, преди твърдото дърво на пейката да се заеме с другата половина на задника му, щастливо, че има нещо ново, което да задъвче. След почти три месеца процес би следвало вече да е свикнал. Трябваше да си донесе възглавница.
	Стая 209 на сградата „Джордж П. Лейтън“ на наказателния съд, Саут Калифорния авеню 2600 в Чикаго, беше най-голямата в съдебната палата. Можеше да побере почти двеста души. Днес не се виждаше нито едно свободно място. Както и през цялото време, откакто бе започнал процесът.
	Първоначално бе имало искания, делото да се гледа другаде. Адвокатът на Бишъп, Къртис Руланд, бе изтъкнал, че клиентът му няма да бъде съден безпристрастно, ако процесът е в Чикаго. Вероятно беше прав, но целият му екип, както и прокурорите, и съдията не успяха да намерят подобно непредубедено място. Бишъп и убийствата на У4М бяха известни из цялата страна още преди 17 февруари 2015 година, но събитията от точно този ден бяха се превърнали в сензация. Залавянето на У4М беше навсякъде — вестници, телевизии, фейсбук страници на домакини, генерираше огромна част от глобалния интернет трафик.
	На 17 февруари 2015 година в хотел „Гийон“ бяха открити почти дузина тела в различни стадии на разложение. По едно око, едно ухо и езикът на всички бяха премахнати, върху челата им бе изрязано „Аз съм зло“, а думите „Татко, прости ми“ бяха открити изписани близо до тях. Самоличността на жертвите съвпадаше с имената в последния дневник на У4М — онзи, който Клозовски бе дал на Наш. Всеки от мъртвите бе имал определена роля в огромната мрежа, занимаваща се с трафик на хора, описана в дневника. ФБР откри още трима, заровени в солта в склада зад болницата, точно където Клозовски бе казал.
	Във видео, открито в служебния му компютър в полицейското управление, Едуин Клозовски признаваше извършването на всички тези скорошни убийства. Предоставяше доказателства за престъпленията на жертвите си, както и информация за това — как ги е открил. Твърдеше, че смъртта на всеки ще изплати малка част от греха, който са сторили. Клозовски признаваше още, че е извършил убийствата на Станфърд Пенц и Кристи Алби. Причината — след като получил множество наранявания при побоя, нанесен му от Уелдърман и Стокс, Хлапето бил докаран в съмнителния частен кабинет на д-р Станфърд Пенц. С помощта на Кристи Алби, Пенц стабилизирал Клозовски, след което го натоварил на задната седалка на колата си и го откарал в най-близкото спешно отделение.
	Клозовски не забравяше лица.
	Кметът Милтън бе мъртъв.
	Специален агент Фостър Хърлес бе мъртъв. Отровен. Въпреки че Пул успя да даде доста детайлно описание, нито ФБР, нито чикагската полиция (които най-накрая бяха намерили начин да работят заедно) съумяха да открият каквато и да е следа, която да ги доведе до човека, донесъл кафетата въпросния ден. Онзи е знаел, че Хърлес пие кафето си със захар. Освен това е бил готов да рискува някой от другите да посегне към чашата с отрова.
	Както кметът Милтън, така и специален агент Хърлес бяха толкова замесени в трафика на хора, че в книгата им бяха посветени почти двайсет страници. Бяха използвали властта и влиянието си за чадър и за средство за извършване на престъпленията си. Скоро след смъртта на шефа си специален агент Франк Пул откри офшорна сметка, принадлежаща на Хърлес, с почти три милиона долара в нея. Тези средства, както и повечето от активите на кмета, бяха конфискувани.
	Едуин Клозовски бе мъртъв.
	Бомбата, привързана към гърдите му, бе изтърбушила бившата многопрофилна болница на окръг Кук. Пламъците не бяха оставили нищо, освен обгорелия скелет на сградата. Частичните останки на кмета бяха открити, все още привързани към статуята, наречена „Закрила“.
	Докладът на Наш описваше в детайли последните мигове на Клозовски, признанието и обвиненията му. Бе отделил място и на фаталната огнестрелна рана, причинила смъртта на Антъни Уорник в тунела между „Строджър“ и старата болница. Ден по-късно, когато жилището на Уорник бе претърсено от ФБР и полицията, бяха открити достатъчно доказателства, за да не остане ни най-малко основание за съмнение — по заповеди на кмета Уорник системно бе тормозил Кристина Нивън и Теган Савала, бе ги убил и бе поставил телата им в гробището и в метрото. Намериха също така и кашони с информация за Винсънт Уейднър, Пол Ъпчърч и Ансън Бишъп. Нямаше доказателства, но се смяташе, че той е убил Уейднър и е оставил тялото му в апартамента на Портър. Уорник бе притиснат от собствениците на сайта backpage.com да открие всички деца от къщата на Финики и да направи смъртта им да изглежда така, все едно са убити от У4М.
	Когато Портър за пръв път се бе свестил в болницата, където го бяха поставили в изкуствена кома след три операции, почти седмица след като бе прострелян. Наш бе до него. Каза му, че Клозовски до самия край с настоявал, че Портър работи с Уорник и двамата опитват да проследят децата от приемния дом на Финики и да ги накарат да замълчат. Наш сподели, че не смята да вписва това в доклада си. Портър настоя да го впише.
	— Стига толкова тайни — бе казал на партньора си едва чуто. — Не пропускай нищо.
	Наш неохотно се бе съгласил.
	Беше описал всичко.
	Въпреки че Портър бе чел тези доклади, откри, че няма как нито да потвърди, нито да отрече обвиненията — не помнеше нищо. От време на време имаше някакви проблясъци, но нищо, което дори бегло да наподобява пълна картина. Дори нямаше спомен да е срещал Уорник.
	_„Побързай, те идват“._
	Пул му бе предал думите, които Портър бе прошепнал веднага след като го простреляха, но дори и те бяха изчезнали от паметта му. Бегъл поглед върху миналото му, скрито отново зад затворена врата.
	Пул му съобщи още, че в хотелската стая на Портър в Ню Орлиънс са намерили празно шишенце, съдържало ТОРС. Още две подобни шишенца се губеха някъде. Портър каза, че няма представа как е попаднало там, пито пък къде са останалите.
	Портър не беше заразен.
	Още щом го докараха в болницата, незабавно го поставиха под карантина. По време на операциите и последващите процедури бяха взети допълнителни мерки за сигурност, докато не стана ясно, че вирусът не е в организма му. Когато най-накрая бе в достатъчно стабилно състояние, което да позволява разпит, Портър бе предал на ФБР онова, което му бе казал Бишъп по телефона — че вирусът е бил в закуската му на самолета. Когато претърсиха самолета, не откриха никаква следа от вируса, нито пък доказателство, че Бишъп е стъпвал там. Храната отдавна бе изчезнала. Пул не бе там, когато провеждаха разпита. Агентът, който разговаря с него, взе показанията му с каменно изражение и си тръгна. Портър знаеше, че не му вярват.
	От вратата вляво излезе приставът и се обърна към тълпата в залата:
	— Всички да станат за почитаемия съдия Хенри Шмит.
	Портър, заедно със специален агент Франк Пул и всички останали, се изправи на крака. Веригите, с които бяха оковани ръцете и краката му, го караха да се привежда леко напред.


>	128.
>	Портър

	_Ден сто деветдесет и осми, 15:21 ч._
	Заедно с адвоката си Ансън Бишъп седеше на масата, разположена в предната част на помещението. Косата му бе подстригана специално за процеса. Беше облечен в тъмносин костюм. Портър наблюдаваше тила му от мястото си на третия ред, като се надяваше, че Бишъп ще се обърне. Той не се обърна.
	— Може да седнете — изрече приставът.
	Портър остана прав миг по-дълго от другите. Усети на рамото си ръката на Пул, която го притисна към пейката. Раната от куршума в гърдите му все още наболяваше, макар и не постоянно — само откъслечни проблясъци болка, които да му напомнят колко близко е бил до смъртта. Отслабваха с всеки изминал ден, но до края на живота му щяха да се появяват, за да му напомнят за 17 февруари.
	От самото начало на процеса Бишъп твърдеше, че е невинен по всички обвинения. Докато свидетелстваше, нито веднъж не прояви ни най-малко колебание. Да, смених си името, но не съм убивал никого. Детектив Портър ми каза, че съм част от операция под прикритие, предназначена да залови истинския У4М. По време на заключителната пледоария адвокатите на Бишъп пуснаха на запис самопризнанията на Клозовски и завършиха с една простичка мисъл — той призна, че е убил толкова много хора. Трудно ли е да повярва човек, че той всъщност е онзи, който е убил и Кали Тремел, и останалите? Всички онези, за чиито убийства сега обвиняват Ансън Бишъп? В края на краищата Клозовски признава, че е подправял видеодоказателства, че е заблуждавал разследването, че е убивал хора като наказание за предишните им грехове… толкова ли е трудно да повярваме, че Едуин Клозовски — а не техният клиент! — е отговорен за всичко?
	Отдясно седяха съдебните заседатели. Седем мъже и пет жени, на възраст от двайсетина до седемдесет и три години. Четирима тъмнокожи, петима бели, двама латиноамериканци и една азиатка. От три месеца бяха настанени в хотел близо до съдебната палата, без достъп до интернет или телевизия. Бяха проверили членовете на семействата им, за да се уверят, че няма да отсъдят предубедено поради една или друга причина. Всеки божи ден съдия Шмит им напомняше, че трябва да вземат под внимание само доказателствата, представени в тази зала. Малко след началото на делото стана ясно, че доказателствата са доста по-оскъдни, отколкото се бе надявал водещият прокурор.
	Портър взе бележника си от пейката. Беше започнал да си води записки още в болницата и искаше да ги даде на обвинителя, но от кабинета на окръжния прокурор не пожелаха да се възползват от тях.
	На корицата на черно-бялата тетрадка бе изписано „доказателство“.
	В началото на първата страница с големи главни букви бе написано: „Признание на Уест Белмонт 314“.
	Когато Портър бе открил Бишъп на единайсетия етаж на офис сградата на Талбът, тогава още в строеж, Артър Талбът бе близо до смъртта си, окован към офис стол, докато Ансън Бишъп признаваше престъпленията си. Емъри Конърс бе много под тях — в дъното на асансьорната шахта. В миговете, предшествали убийството на Талбът, Бишъп бе казал на Портър как е обвинявал магната за разрушаването на семейството му, как човекът дърпал конците на множество нелегални занимания. Портър се бе опитал да го спре, но не успя — Бишъп бе бутнал Талбът в празната асансьорна шахта, където той бе загинал на място.
	Един месец след началото на процеса „Чикаго Икзаминър“ бе публикувал на първата си страница огромен материал, в който се описваха действията на Портър и белите петна в паметта му. Въпреки че отказаха да назоват източниците си, в статията бяха цитирали стенограми на разговори между Портър и лекуващите го лекари, които се предполагаше, че трябва да са конфиденциални. Проклетите неща определено хвърляха светлина върху времето, което му се губеше. Защитата на Бишъп успя да издейства съдебна заповед и се сдоби с копия от медицинското досие на Портър. В резултат му разпоредиха да се срещне с назначен от съда психолог, който да определи текущото и миналото му ментално състояние.
	Не му разрешиха да свидетелства, понеже го счетоха за ненадежден. Тъй като единствено той бе станал свидетел на изповедта на Бишъп в сградата на Талбът, писменият му доклад бе изключен от списъка с доказателства.
	В бележника си Портър зачеркна „Признание на Уест Белмонт 314“.
	Въпреки че бе описал с подробности как Бишъп го е намушкал в апартамента му, това също бе изключено от доказателствата.
	Телефонни обаждания.
	Разговори.
	_Ненадеждни._
	Ако не се намереше трета страна, която да потвърди информацията, всички взаимодействия между Портър и Бишъп оставаха изключени от доказателствата.
	В бележника си откри и зачеркна и:
	_Признание в хотел „Гийон“._
	_Убийство на Джейн Доу / Роуз Финики._
	Всяко телефонно обаждане.
	Фокусът на процеса се бе изместил върху физическите доказателства — главно върху отпечатъка на Бишъп, открит върху вагонетката, използвана за транспортиране на тялото на Гюнтер Хърбърт в тунелите под сградата на „Мълифакс Пъбликейшънс“. В показанията си Бишъп твърдеше, че не е стъпвал там. Отпечатъкът от пръста му доказваше, че е бил на местопрестъплението. Защитата бързо се справи и с това. Отпечатъкът бе взет от Марк Томас, член на специалния отряд, и даден на детектив Портър. Доказателството е било у детектив Портър… колко дълго? Часове. След това го е дал на детектив Наш да го отнесе в лабораторията — _между другото, не е ли това тук, на записа, детектив Наш? Онзи, който рита моя клиент?_
	Портър не таеше особени надежди за отпечатъка. Зачеркна и него.
	Няколко души в парка „А. Монтгомъри Уорд“ бяха видели Бишъп по времето, когато е била отвлечена Емъри Конърс. Никой не бе достатъчно уверен, за да се яви на разпознаване.
	Приятелят на Емъри, Тайлър Матърс, не можеше да идентифицира Бишъп.
	Самата Емъри, държана в дъното на асансьорната шахта, никога не бе виждала лицето на похитителя си.
	Произходът на дневниците на У4М също бе поставен под съмнение. Макар Портър да настояваше, че никога не е наемал Ъпчърч да ги напише, че никога не е срещал Ъпчърч, се сблъска с недоверие и подозрителност от страна на прокуратурата. Не им се рискуваше, затова изобщо не допуснаха дневниците като доказателства.
	Слухове.
	Предположения.
	Косвени доказателства.
	Стъпка по стъпка защитата бе разбила делото на пух и прах. Портър продължаваше да зачерква, докато накрая остави бележника настрани.
	Съдебните заседатели обмисляха заключението си над шест часа.
	Съдия Хенри Шмид удари с чукчето си.
	— Тишина в залата!
	Лариса Бийл и Кейти Куигли седяха една до друга на втория ред.
	Клеър и Наш бяха в редицата на Портър, от противоположната страна на Пул. Когато Портър им хвърли бегъл поглед, забеляза, че се държат за ръце.
	Съдията се извърна към съдебните заседатели:
	— Госпожо председател, стигнахте ли до единодушно заключение?
	Азиатката се изправи:
	— Да, Ваша Чест.
	Съдията погледна Бишъп и разпореди:
	— Моля станете и се обърнете към съдебните заседатели.
	Ансън Бишъп се изправи, закопча сакото си и се извърна към дванайсетимата.
	Съдията огледа залата строго:
	— Когато присъдата бъде прочетена, очаквам всички вие да запазите самообладание и да уважавате факта, че се намираме в съдебна зала. Няма да толерирам изблици от какъвто и да било вид. — Той погледна отново азиатката: — Какво е вашето решение?
	Тя изгледа присъстващите, но когато стигна до Бишъп, бързо извърна очи, прокашля се и зачете картончето в ръката си:
	— По дело 15–85201008, окръг Кук срещу Ансън Бишъп, намираме обвиняемия Ансън Бишъп за невинен по обвинението за нарушаване на член 187, алинея „а“ от Наказателния кодекс за престъпление срещу Кали Тремел. Невинен по обвинението за нарушаване на член 187, алинея „а“ от Наказателния кодекс за престъпление срещу Ел Бъртън. Невинен по обвинението за нарушаване на член 187, алинея „а“ от Наказателния кодекс за престъпление срещу Миси Лумакс. Невинен по обвинението за нарушаване на член 187, алинея „а“ от Наказателния кодекс за престъпление срещу Барбара…
	Портър не чу останалото. Думите й бяха заглушени от кръвта, нахлула в главата му, и от кънтящия в ушите му пулс. Залата гръмна от крясъци и възклицания. Някои заръкопляскаха, други избухнаха в сълзи.
	Пул го потупа по рамото и кимна към вратата вдясно в другия край на помещението.
	— Трябва да вървим.
C>
#	Бележки на Портър

#	ЖЕРТВИ НА АНСЪН БИШЪП

	Кали Тремел
	Ел Бортън
	Миси Лумакс
	Сюзън Девъроу
	Барбара Макинли
	Алисън Крамър
	Джоуди Блумингтън
	Емъри Конърс (жива)
	Гюнтер Хърбърт
	Артър Талбът
	Роуз Финики
	Детектив Фреди Уелдърман
	Детектив Езра Стокс
	Д-р Джоузеф Огълсби


#	ЖЕРТВИ НА ПОЛ ЪПЧЪРЧ

	Флойд Рейнълдс
	Ела Рейнълдс
	Рандъл Дейвис
	Дарлийн Бийл (жива)
	Лариса Бийл (жива)
	Кейти Куигли (жива)
	Уесли Харцлър


#	ЖЕРТВИ НА ЕДУИН КЛОЗОВСКИ

	Кметът Бари Милтън
	Антъни Уорник
	Станфърд Пени — болница „Строджър“
	Кристи Алби — болница „Срроджър“
	Една дузина + в хотел „Гийон“


#	ЖЕРТВИ НА АНТЪНИ УОРНИК
#	(ПО ПОРЪЧКА НА „БЕКПЕЙДЖ“)
#	(деца от къщата на Финики)

	Либи Макинли
	Теган Савала — гробище „Роуз Хил“
	Кристина Нивън — релсите на Червената линия / метростанция „Кларк“
	Винсънт Уейднър — оставен в апартамента на Портър


#	ЖЕРТВИ НА УЕЛДЪРМАН, СТОКС, ХИЛБЪРН

	Невестулката


#	ЖЕРТВИ НА НЕИЗВЕСТЕН ИЗВЪРШИТЕЛ

	Том Ланглин — стъпалата пред съдебната палата в Симпсънвил
	Джейн Доу — къщата на Финики
C$


>	129.
>	Портър

	_Ден сто деветдесет и девети, 15:18 ч._
	— Не искам да чувам и думичка повече за проклетите дневници!
	Капитан Хенри Далтън удари с ръка по масата. Лицето му бе яркочервено. Хвърли гневен поглед към Портър:
	— Ти с твоите книги… Не знам кое е по-лошото — фактът, че според хората си накарал някой да ги напише, или възможността да не си го направил и да си оставил брътвежите на някаква откачалка да провалят това разследване.
	— Не съм…
	Далтън насочи треперещия си пръст към него:
	— Достатъчно!
	— Трябва ли да ви напомням, че клиентът ми се съгласи на тази среща доброволно и по никакъв начин не е длъжен да е тук?
	Беше назначеният му от профсъюза адвокат — Боб Хеслинг, към петдесетгодишен, със зле боядисана изтъняваща тъмна коса. Той се обърна към окръжния прокурор:
	— Вашият екип прибърза с насрочването на процеса. Вие оставихте медиите да ви притискат. Вие решихте да съдите Бишъп за всички убийства едновременно, вместо едно по едно. Той е на свобода заради начина, по който вие решихте да си спестите малко работа, а не заради действията на моя клиент.
	Окръжният прокурор присви очи:
	— Не ние осигурихме доказателствата, а малкото, което ни дадоха, се оказа компрометирано. Трябваше да групираме делата заедно — нямаше да издържат и пет минути поотделно.
	— А сега Бишъп е на свобода и не можете да го съдите повторно. Прекрасна работа!
	— Ако клиентът ви предпочита да се върне в килията си, аз лично нямам нищо против. Мисля, че свърши достатъчно поразии тук.
	— Мога да помогна — каза Портър меко.
	— Млъквай — отсече Далтън.
	От срещуположния ъгъл на масата специален агент Франк Пул въздъхна.
	— Трябва да ни кажеш за жената, Сам. Онази, която открихме в къщата.
	— Къща, която е ваша собственост, между другото — добави окръжният прокурор.
	— Къщата не е моя. Също както и имотът в Симпсънвил.
	— Но не отричате, че сте били там с въпросната жена?
	Хеслинг сложи ръка върху рамото на Портър:
	— Не отговаряйте.
	Портър бутна ръката му.
	— Бях там с майката на Бишъп — жена, която познавах като Сара Уернър. Двамата заедно си тръгнахме оттам. Минахме заедно през всичко това. Не знам кого сте открили.
	Окръжният прокурор метна няколко снимки през масата:
	— Ето кого са открили.
	Портър вече бе виждал тези фотографии, но въпреки това стомахът му отново се преобърна. С бръснач или с нещо друго, също толкова остро, някой бе изрязал навсякъде по тялото й „Аз съм зло“. Окото, ухото и езикът й бяха поставени в малки бели кутийки с черна лентичка, също както при останалите жертви на У4М. Пръстовите й отпечатъци не бяха в системата, а лицето й бе толкова обезобразено, че нямаше никакъв шанс за идентификация. Никой не се надяваше на съвпадение в базата данни с ДНК.
	Портър вдигна поглед от снимките:
	— Тръгнах си от къщата със Сара Уернър. Нямам представа коя е тази жена.
	— Възможно ли е това да е жената, която си познавал като Сара Уернър? — попита го Пул.
	Портър сви рамене:
	— Същата коса, същото телосложение, но не е тя. Беше жива, когато тръгвахме.
	— Тогава коя е тази жена? — продължаваше да настоява окръжният прокурор.
	— Не знам.
	В стаята се възцари мълчание. След това Пул се обърна към окръжния прокурор:
	— Възнамерявате ли да му кажете?
	Онзи махна с ръка:
	— Давайте.
	— Какво да ми кажат?
	— Истинската Сара Уернър — онази, която открих убита в апартамента си в Ню Орлиънс, — е била замесена до ушите с хората, който стоят зад backpage.com. Представлявала е някои, оказвала е правни услуги на други. Клозовски е описал много подробно престъпленията й в бележките, които е оставил.
	— Значи е била корумпирана.
	— Аха.
	Портър се обърна към окръжния прокурор:
	— Значи ако по някакъв начин успеете да идентифицирате онази жена от къщата, мисля, че ще откриете, че и тя е корумпирана. Жената, която познавам като Сара Уернър, все още е на свобода. — Той потупа по най-горната снимка. — Това не е тя.
	— Не можете да бъдете сигурен.
	— Изгубих я на летището.
	— Изгубили сте я на летището — повтори окръжният прокурор. — Жената, която освен вас никой друг не е видял.
	— Точно така.
	От куфарчето си Пул извади дебела палка, която Портър веднага позна. Досието му от Камдън. Пул я плъзна през масата към него:
	— Според това досие тя е плод на въображението ти.
	— Това досие с пълна глупост.
	Пул погледна окръжния прокурор, след това — Далтън и Хеслинг, преди да се обърне отново към Портър:
	— Знам.
	Портър се беше приготвил да спори и тъкмо бе отпорил уста, но като чу това, не каза нищо.
	— Не мисля, че са те лекували в Камдън — продължи Пул. — Мислим, че Ъпчърч е изфабрикувал това досие, вероятно с помощта на Клозовски. Фалшиво е. Терапевтичният център в Камдън е затворен от близо три години.
	Портър изглеждаше объркан.
	— Но аз… срещнах се с доктора. Беше там преди няма и…
	Очите на Пул не се отделяха от него.
	— Срещнал си се с човек, който се е представил като д-р Виктор Уитънбърг. Човек, който е твърдял, че те е лекувал след огнестрелната рана. В списъка със служителите на Камдън няма д-р Уитънбърг. Когато си бил там през февруари, някой доста се е постарал да изглежда, че Камдън все още функционира, но в действителност не е така. Нахлули са с взлом вътре и са си тръгнали малко след теб. Знаели са, че идваш. Кръвта, която бе открита там, доказателството за престъпление, извършено след твоето посещение… всичко е било номер. Кръвта дори не се оказа човешка. Котешка беше.
	— Котешка?
	— Да.
	Котката на Бишъп.
	Пул също схвана.
	— Бишъп те е натопил. Разбрах го, след като открих Огълсби.


>	130.
>	Портър

	_Ден сто деветдесет и девети, 10:21 ч._
	— Открил си Огълсби?
	— Е, открих документи, в които се споменава за д-р Огълсби — поправи се Пул. — Бил е част от персонала на Камдън близо единайсет години, но не е оставил кой знае колко хартиени следи зад себе си. Повечето от документацията им е конфиденциална. Успях да потвърдя, че се е разписвал на множество доклади, но не мога да се добера до съдържанието им. Мислим, че е изчезнал през 1995 година, но няма полицейско досие по случая. В документите от Камдън като причина за прекратяването на трудовия му договор е вписано „оттегляне“, но като цяло папката му е доста тъничка.
	— Ще го намерите в езерото в Симпсънвил — каза меко Портър.
	— Ти ли го изхвърли там? — попита директно окръжният прокурор.
	— Там би го изхвърлил Бишъп. След като си е прибрал ножа, предполагам.
	Пул и окръжният прокурор размениха бърз поглед, след което прокурорът попита:
	— Ти ли уби Том Ланглин в Симпсънвил?
	Пръстите на Портър стиснаха здраво ръба на масата.
	— Не съм убивал никого — овладя се той.
	Окръжният прокурор изпусна въздишка на разочарование и кимна към Пул:
	— Просто му кажете.
	Пул потропа с пръсти по масата и се обърна към Портър:
	— Жената в къщата е била мъртва поне от две седмици, може би дори повече. Тялото й е било съхранявано в сол, също както останалите. Не мислим, че си я убил. Не мислим, че си убил Ланглин или когото и да било другиго. Аз лично смятам, че е бил Бишъп или Клозовски, или някой от другите. Ако я идентифицираме, съм почти сигурен, че ще излезе свързана с backpage.com и мрежата за трафик, също като онези, които открихме в хотел „Гийон“.
	— Значи майката на Бишъп все още е в неизвестност — промълви Портър повече на себе си.
	— Ако изобщо е съществувала — ухили се окръжният прокурор.
	Портър рязко вдигна глава:
	— Фотографираха я в затвора в Ню Орлиънс. Когато ни изработваха посетителски пропуски. Трябва на всяка цена да намерите тази снимка.
	Още не беше довършил, а Пул вече клатеше глава. Извади от куфарчето си фотография и му я подаде. Снимка на тъмнокожа жена на средна възраст.
	— Какво е това? — намръщи се Портър.
	— Това е фотографията, съхранена в централния сървър на затвора.
	Портър захвърли снимката настрани.
	— Клозовски. Няма начин да не е той.
	Далтън, който бе мълчал, докато траеше тази размяна на реплики, се обади:
	— Том Ланглин е човекът, който е прехвърлил собствеността на къщата в Симпсънвил на твое име. Шериф Банистър успя да потвърди, че е имал достъп до физическите копия на нотариалните актове в общината. Мислим, че Клозовски е хакнал електронните копия на нотариалния акт на къщата на Финики, след което е прочистил всичко. Вероятно са убили Ланглин като…
	— Излишно бреме — прекъсна го тихо Портър. _Баща ми ме научи колко е важно да почистваш след себе си._
	— Вероятно — кимна Далтън. — Мислим, че той е замесен и в създаването на финансовата връзка между теб и Ъпчърч. Все още проверяваме.
	Окръжният прокурор измъкна някаква жълта пощенска картичка, потупа по края й няколко пъти и я метна върху масата.
	Картичката беше адресирана до Портър.
	— Какво е това?
	— Открихме я в пощенската ти кутия.
	— Ровили сте ми в пощата?
	— Основен заподозрян си в много текущи разследвания. Не само ровихме из пощата ти, ами я и каталогизирахме. Имахме заповед.
	Портър прочете картичката и се намръщи. Беше известие за просрочена книга от библиотеката.
	— Не посещавам библиотеки.
	Пул сложи четирите парчета гипсокартон на масата, всяко запечатано в прозрачен найлон. Портър знаеше за тях. Знаеше, че Наш ги бе открил под фотьойла в апартамента му.
	— Всички тези стихотворения са отрязани от стената на зелената къща на Форти Уан Плейс, нали? Където бе убит партньорът ти?
	Пул кимна и посочи известието за просрочената книга:
	— Книгата, за която става дума тук, се казва „Красотата на смъртта, смъртта на красотата“. Сборник стихотворения, съставен от човек на име Франсиско Пеняфиел. Последният, който е взимал тази книга, е Барбара Макинли. — Пресегна се и сложи ръка върху едно от парчетата гипсокартон. — Почеркът върху тези тук съвпада с нейния.
	Портър не разбираше.
	— Барбара Макинли, сестрата на Либи и пета жертва на Бишъп, е написала това?
	Пул кимна.
	— Върху стената на къщата, където беше убит Дийнър?
	Пул кимна отново.
	— Кога?
	Пул нямаше отговор на този въпрос.
	— Искате да кажете, че е още жива?
	Стаята потъна в мълчание.
	Пул извади библиотечната книга от куфарчето си. Тънко томче, не повече от стотина страници. Плъзна го по масата към Портър.
	— Открихме я в апартамента ти сред няколко други с твърди корици.
	Портър придърпа книгата.
	— Онези бяха на Хедър. Обожаваше да чете. Тази обаче никога не съм я виждал. — Той кимна към парчетата гипсокартон: — Тези стихотворения включени ли са?
	Пул кимна:
	— Всичките. Отбелязал съм страниците. Отвори я.
	Портър я отвори. Продължаваше да не схваща. Обърна на първата страница с подвито ъгълче — стихотворението на Емили Дикинсън, озаглавено „Каретата“. Някой бе нарисувал с черен маркер огромна осморка на цялата страница. Когато прелисти книгата, Портър откри, че на всички отбелязани от Пул страници е изрисуван същият символ.
	— Символът на безкрайността — каза с равен глас Портър. — Татуировката. — Той погледна Пул: — Какво означава?
	Пул сви рамене:
	— Не знаем.
	Бишъп бе татуирал същия символ върху лявата китка на Емъри Конърс. Откриха го и върху Джейкъб Китнър, и върху жената, която Портър познаваше като Сара Уернър, и върху останалите.
	Никой не продума доста дълго.
	— Има и още — обади се най-накрая Пул. Той се пресегна към куфарчето си и извади мобилния телефон с визитката на Портър, залепена за гърба му. Онзи, който Бишъп бе оставил за Портър в старото бюро с ролетен капак в къщата на Финики. Беше в найлоново пликче за веществени доказателства.
	— Това е моят телефон. Бишъп го взе, когато ме удари. — Пул се поколеба за момент, след това допълни. — Когато го заредих и го включих тази сутрин, имаше съобщение. Ново. От теб.
	Портър се наведе напред:
	— Може ли да го видя?
	Пул погледна окръжния прокурор, който кимна. Извади телефона от пликчето и го подаде на Портър.
	Дъхът на Портър заседна в гърлото му.
	Съобщението гласеше:
C>
	Липсват ми обажданията ти, Сам.
C$
	Портър откри, че му е трудно да произнесе дори една дума.
	— Това… това е номерът на стария телефон на Хедър.
	— Съпругата ти? — попита Далтън.
	Портър кимна:
	— След като почина, звънях на този номер само за да чуя съобщението на гласовата й поща. За да чуя гласа й. Аз… Закрих номера й преди месеци.
	И преди някой да го спре, той набра номера на екрана и включи на високоговорител. Телефонът не иззвъня, а директно се прехвърли на гласова поща. Този път обаче от другата страна не се разнесе познатият до болка глас на Хедър.
	Този път гласът беше на Бишъп.
	— Здравей, Сам. Никога не получих възможността да ти кажа „сбогом“ и искам да ти се извиня за това. Беше грубо и неучтиво, а родителите ми не са ме възпитавали така. Зададе ми въпрос на паркинга на хотел „Гийон“, нещо, което усещам, че трябва да обсъдим сега, когато вече времето позволява. Тогава бях малко притиснат от обстоятелствата, но след като всичко вече е зад нас, включително неприятните подробности около процеса, можем да разговаряме колкото си поискаме. А аз с най-голямо удоволствие бих си поприказвал с теб, Сам. Попита ме кой си ти за мен. Предполагам, че след всичко, през което преминахме заедно, очакваш доста сложен отговор на този простичък въпрос. Но да ти кажа честно, отговорът също е много елементарен. Кой си ти за мен? Ти си нищо, Сам. Ти си никой. Ти си една мръсна избеляла визитка, която Теган откри на пода на вана, принадлежащ на партньора ти. Ти си човекът, който можеше да помогне, но не го стори. Ти си човекът, който поглеждаше встрани тогава, когато трябваше да гледа напред. Ти не си нищо друго, освен начин да сложим край. Наказанието ти ще бъде да прекараш остатъка от живота си, осъзнавайки какво е причинило бездействието ти. Всеки път, когато застанеш пред надгробния камък на Хедър, искам да помниш едно простичко нещо. Че ти си онзи, който я вкара в гроба.
	Портър се чувстваше така, все едно се смалява и потъва в стола. В гърлото му бе заседнала буца.
	Всички очи бяха насочени към телефона, където Бишъп продължаваше:
	— Важно е да разбереш какво значи загуба, Сам. Важно е да го разбереш по същия начин, по който и аз го узнах. Родителите ми ги няма. Либи Макинли, единствения човек на света, за когото ме е било грижа, го няма. Невестулката, Винсънт, Пол, Теган, Кристина… всичките ги няма. Хлапето — Клозовски… той даде живота си в името на тяхната памет. Няма по-велика саможертва от това. И него вече го няма. Може да си мислиш, че не изпитвам болка, Сам, но не е така. Всеки път щом затворя очи, чувам как Либи плаче. Все още мога да усетя вкуса на солта от сълзите й по пръстите си. Събуждам се посред нощ и усещам ръката й, уловила моята, в онзи кратък миг между дрямката и пробуждането. След това отново я няма. Отново съм сам. Ти си благословен със забрава, но аз не притежавам подобен дар. Времето, което ти се губи, са моите най-мрачни спомени, затова не искам да страдам в самота. Искам да си спомниш. Нуждая се от това. И ти ще си спомниш, Сам. Заради мен. Както и заради всички останали, които изгубихме. И тогава вече ще може да страдаме заедно. Оставих ти нещо, Сам. Липсващото парче от пъзела. Твоята собствена бяла кутийка, привързана с черна лентичка. Честно казано, изненадан съм, че още не сте я открили. Предполагам, по-добре е да се шегуваме със смрадта, отколкото да сме хората, които ще трябва да я разчистват. По-добре да игнорираме гадните неща в живота, отколкото да се изправяме пред тях. Не за пръв път обръщаш гръб, Сам. Вероятно не и за последен. Може би следващия път поне ще поспреш за малко, преди да си тръгнеш.
	Когато тирадата на Бишъп свърши, се чу звуков сигнал. За секунда всички бяха забравили, че слушат гласова поща.
	Портър се пресегна и натисна бутона за край на разговора.
	— Закарай ме в управлението.


>	131.
>	Портър

	_Ден сто деветдесет и девети, 11:39 ч._
	Окръжният прокурор отказа да свали белезниците на Портър. Не че на Портър му пукаше, но преминаването му през коридорите на управлението на чикагската полиция предизвика много втренчени погледи. Повечето се извръщаха настрани, когато очите им се срещнеха, но имаше и такива, които продължаваха да го наблюдават с презрение. Всички го гледаха така, все едно е повреден.
	Медиите го бяха разпънали на кръст — не само го обвиняваха за първоначалното бягство на Бишъп, а раздухаха и епизода, в който Бишъп изръси онази глупост за операцията под прикритие. Когато информацията, оставена от Клозовски, излезе на бял свят, хората започнаха да виждат Бишъп като някакъв герой. Оформиха се два лагера — такива, които заемаха страната на Бишъп и смятаха, че Портър го е натопил, и малцината, които вярваха, че Портър е невинен. Но дори и хората от втората група най-вероятно бяха напуснали потъващия кораб след оправдателната присъда на Бишъп. Портър бе сигурен, че вината за това също ще бъде стоварена върху него — във всеки случай, повечето му колеги очевидно смятаха така. Беше прецакал разследването. Беше загубил бдителност и бе оставил Бишъп да го направи на глупак. Онова, което медиите казваха, не беше важно. Беше се провалил като ченге.
	Портър се вмъкна в асансьора заедно с Пул, окръжния прокурор, Далтън и Хеслинг.
	Когато стигнаха до мазето и вратата се отвори, в коридора срещу тях стоеше Наш.
	Портър не го бе виждал от процеса. Не бяха разговаряли повече от месец.
	— Брайън.
	— Здрасти.
	Наш огледа Портър — оранжевия гащеризон, белезниците и веригите на краката.
	— Поне да се бяха бръкнали малко за маска като на Ханибал Лектър и количка, че да е пълна картинката.
	Групичката излезе от асансьора. Вратите се затвориха зад тях.
	Наш сведе очи към обувките си, сетне отново погледна Портър:
	— Пул ми се обади снощи и ме информира за всичко, което е открил. Искам да знаеш, че двамата с Клеър винаги сме вярвали, че си невинен. Искахме да говорим с теб, но…
	Далтън се прокашля:
	— Забраних им. Не само на тях — на целия отдел. Докато не изясним всички факти. От присъдата ти за организирането на бягството от затвора в Ню Орлиънс остават само още три дни. — Той хвърли бърз поглед към окръжния прокурор. — В светлината на новооткритите доказателства не мога да си представя, че някой би решил да повдига допълнителни обвинения. Ще дадем общо изявление, ще се оправя с медиите…
	Портър не му обърна внимание и се усмихна на Наш:
	— Хм, вие двамата с Клеър, значи?
	— Аха, ние с Клеър.
	В деня, в който Клозовски се самоуби, нещо в Наш умря. Нещо умря във всеки от тях. Портър се радваше, че двамата са намерили поне някакво щастие заедно. В края на краищата именно това щеше да ги изведе до другата страна.
	— Тя тук ли е?
	Наш кимна към коридора:
	— Беше в Щаба, събираше нещата. Като няма разследваща група, няма вече и причина да сме в мазето. Връщаме се на бюрата си горе. Преди малко се качи да поговори с някакъв, който дошъл и искал да се срещне с теб. Доста такива има напоследък. Повечето са някакви особняци.
	— Ще поискаш да видиш това — каза Портър, вглеждайки се в коридора.
	— Да видя какво?
	Пул трябваше да отключи вратата. Федералните бяха сменили ключалката на временния си офис срещу Щаба скоро след като Портър бе откраднал досието на Макинли. Въпреки че по-голямата част от свързаните със случая материали вече бяха преместени в полевия офис, не бяха опразнили напълно мястото.
	В мига, в който Пул отвори вратата, миризмата ги връхлетя. Лека, но нямаше съмнение, че е там. Хеслинг сбърчи нос. Пул влезе в стаята и щракна ключа за осветлението.
	Портър закрачи към задния ляв ъгъл на помещението. Веригите му подрънкваха. Обърна се към Наш:
	— Помогни ми да преместим бюрото.
	— Мистериозното петно?
	Портър кимна.
	Всеки хвана по един ъгъл на тежкото метално бюро и с общи усилия го преместиха няколко крачки вдясно.
	Петното върху жълтеникавокафявия марокански килим беше около трийсетина сантиметра в диаметър и бе там от години. В никакъв случай не беше единственото петно по подовете на управлението. Ремонтите все остава накрая в списъка с разходи в градския бюджет. Миризмата се появяваше и изчезваше периодично, като най-лоши бяха летните месеци. Нямаше начин да се опише — някаква смесица между скункс, мокра вълна и вкиснато мляко. Портър бе похарчил от своите пари за препарат за премахване на петна. Това като че ли помогна за няколко дни, но после смрадта се бе завърнала. Преместиха бюрото върху петното, добавиха няколко кашона и се заеха с други, по-належащи неща. Когато федералните бяха заели помещението, със сигурност нямаха причина да се занимават с него.
	Портър коленичи и огледа петното.
	— Килимът е местен.
	Наш изглеждаше озадачен:
	— Че кой би го сторил?
	— Някой да има нож?
	Пул му подаде сгъваем ловджийски нож, подобен на онзи, който бе използвал Бишъп.
	Портър отвори острието, повдигна с връхчето края на килима и го отдели от перваза в основата на пода. Отдолу имаше изрязано малко квадратно пространство, в което бе сложена бяла кутийка, не по-голяма от калъф за писалка, привързана с черна лентичка.


>	132.
>	Портър

	_Ден сто деветдесет и девети, 11:42 ч._
	Някой подхвърли нещо за „веществени доказателства“, но всички знаеха, че вече няма смисъл да са предпазливи. Портър измъкна кутийката, махна лентичката и я отвори. Вътре имаше две стъклени шишенца. На етикетите и на двете пишеше „МОНТЕХЮ ЛАБС — ВИРУС «КОРОНА» — ТЕЖЪК ОСТЪР РЕСПИРАТОРЕН СИНДРОМ“.
	— Ама че работа… — промърмори Наш.
	— Не ги докосвай — предупреди Пул. — Ще извикам някого. Ето ги липсващите ни две шишенца.
	Портър се взираше в малките стъкленици.
	— Сигурно Клозовски ги е оставил. Единствено той имаше достъп. Но това значи, че ги е скрил преди карантината в „Строджър“. Използвали са едната, за да напълнят спринцовката, която Клеър откри в болничното шкафче, оставили са празната в хотелската ми стая в Ню Орлиънс и са скрили останалите две тук. Никога не са имали намерение да разпространяват вируса.
	Пул говореше по телефона, като слушаше Портър с едно ухо.
	— Може ли да е използвал тунелите, за да стигне от болницата дотук? — попита Наш.
	— Няма начин — отвърна Далтън. — Тази сграда е прекалено нова, за да е част от онази мрежа. Освен това някой би могъл да го разпознае и да каже нещо. Всички тук знаеха, че е затворен в болницата заедно с останалите.
	Никой не бе чул Клеър да влиза в стаята. Стоеше до вратата, а очите й бяха пълни със сълзи. Тя заговори:
	— Току-що се срещнах с Робин Хилбърн. — Погледна Наш, след това — Далтън и Пул, после прекоси стаята и коленичи до Портър. Държеше плик. — Тя… тя ми даде това и ме помоли да ти го предам. Каза, че Дерек го е оставил под възглавницата й в деня, в който… е починал. Заедно с бележката. Не искала да съобщава на останалите за това тук, понеже било твърде лично. Каза, че съжалява, че е чакала толкова дълго. Криела го е през всичките тези години. Не била сигурна дали иска да го споделя — притеснявала се да не опетни паметта на съпруга си. Когато Пул я посетил, а и всичко това по новините… тя разбрала, че тази информация вече не е нейна, за да я пази в тайна.
	Някой беше отворил плика преди много време — лепилото вече не лепнеше. Вътре имаше няколко странички, изписани на ръка. Портър прегледа текста набързо.
	— О, господи…
	Клеър постави ръка върху рамото му:
	— Прочетох го, Сам. Знам, че не трябваше, но… много съжалявам. — Тя замълча за секунда. — Робин мисли, че Уелдърман и Стокс са фалшифицирали бележката, открита до тялото на Дерек. Това я изплашило. Не знаела какво да прави, ако тази информация излезе на бял свят.
	Когато Портър приключи с четенето, ръцете му трепереха. Страниците се разпиляха по пода. Осъзна, че е седнал на земята, облегнал гръб на бюрото. Погледна Пул, Наш и останалите.
	Клеър обви ръце около врата му:
	— Това не е твоя вина, Сам. Чуваш ли ме? Трябва да го оставиш зад себе си. Ще ти помогнем, обещавам. Забрави за Бишъп, забрави за онова, което е направил, забрави за всичко.
	Сам й обеща, че ще забрави. В мига, в който спомените започнаха да се завръщат и дупките започнаха да се запълват, той се закле, че ще забрави. Закле се пред всички тях. Забавно е как започват най-малките лъжи.


>	133.
>	Бишъп

	_Ден двеста и трети, 09:48 ч._
	Адвокатът на Ансън Бишъп уведоми медиите, че клиентът му ще бъде освободен по обед на 2 септември, сряда, и в съдебната палата ще бъде дадена пресконференция, където двамата с Бишъп ще направят съвместно изявление, последвано от въпроси. В действителност го освободиха на 31 август, в единайсет вечерта. Напусна съдебната палата през задния вход, където нямаше никого, с изключение на чистача, който пушеше и придържаше вратата с крак точно толкова, че да не позволи на димния детектор на два метра от него да запищи. Бишъп се вмъкна в една работеща на празни обороти лимузина, на чиято задна седалка го очакваше черна кожена торба. В нея имаше няколко документа за самоличност с различни имена, кредитни карти, тоалетни принадлежности, ключове за кола и десет хиляди долара в брой. Лимузината го откара до хотел „Радисън“ на летище „Мидуей“, където той боядиса косата си черна, дремна три часа и взе късния полет за Бостън под името Дарън Мецлър.
	Необезпокояван от папараци, слезе на международното летище „Логан“ и стигна до дългосрочния паркинг недалеч от него. Ключовете, които намери в торбата, отключиха сребрист двегодишен „Мерцедес C-300“, оставен с пълен резервоар на паркомясто K302.
	Пътуването до Ню Касъл, Ню Хампшир, отнемаше около час, но Бишъп спря да закуси в малко крайбрежно ресторантче в Нюбъри порт, наречено „При Майк“. По един от кабелните канали вървеше видеото, което Клозовски бе оставил на работния си компютър — онова, в което признаваше, че е извършил първоначалните убийства на У4М, от Кали Тремел чак до отвличането на Емъри Конърс. Когато клипът свърши, няколко журналисти заспориха дали пък съдебните заседатели в процеса на Бишъп някак са видели този запис, въпреки че бе излязъл едва след като разискванията бяха приключили. Бишъп си тръгна, преди да чуе до какъв извод стигнаха. Тук също никой не го позна.
	След като прекоси моста от Портсмут до остров Ню Касъл, той подкара бавно из очарователните ретро кварталчета, мина през центъра на острова и последва знаците до „Грейт Айлънд Комън“, старомоден парк на брега на Атлантика. Наоколо имаше само няколко коли, най-вероятно на неколцината бегачи или на майките с деца по детската площадка.
	Бишъп излезе от автомобила и закрачи към една от пейките досами брега. Вдъхна с пълни гърди соления есенен въздух, наслади му се за миг, след което седна до някакъв човек, който четеше сутрешния вестник. Заглавието на първа страница гласеше: „ЧИКАГСКИЯТ ДЕТЕКТИВ ПО СЛУЧАЯ У4М ОСВОБОДЕН, ОТСТРАНЕН ОТ РАБОТА ЗА НЕОПРЕДЕЛЕНО ВРЕМЕ“.
	Мъжът до него прелисти страницата и кръстоса крака. Беше облечен в пуловер с най-безумната шарка на червени и зелени ромбове. Носеше очила, които го правеха по-възрастен, отколкото беше. Когато вдигна поглед от вестника и се загледа в разпенените океански вълни, ги свали и ги остави да се люлеят на гърдите му, окачени на сребърна верижка.
	— Прекрасна гледка.
	Бишъп потисна желанието си да се усмихне:
	— Изглеждаш ужасно.
	Мъжът сви рамене:
	— Мислех, че може да ми помогнеш да си взема сбогом с д-р Виктор Уитънбърг, преди да изгоря това извращение. — Той сложи отново очилата на носа си. — Виж, тези почнаха да ми харесват.
	— Радвам се да те видя, баща ми.
	— И аз теб, Ансън. — Той погледна часовника си. — Подранил си с дванайсет минути.
	— Съжалявам — отвърна Бишъп, преди да осъзнае, че всъщност това не беше упрек; просто баща му изтъкваше колко е часът.
	Баща му махна с ръка пренебрежително. Сгъна вестника и го остави на пейката между тях, но продължи да гледа към водата.
	— Гордея се с теб, сине. Знам, че това е нещо, което не съм ти казвал толкова често, колкото е трябвало, докато растеше, но наистина се гордея с теб. Горд съм, че израсна именно такъв и постигна толкова много. — Той потупа вестника. — Всички тези хора, които отстрани. Светът е по-добро място заради теб.
	— Светът е една огромна помийна яма.
	— Вече по-малка.
	— Може би.
	Бащата на Бишъп посочи вестника:
	— Не видях да споменават за телата в нашето езеро. Поне не и в пресата.
	Погледът на Бишъп откри една платноходка на около половин километър от брега. Поклащаше се във водата в близост до стария фар на малкия каменист остров.
	— Клозовски каза, че са идентифицирали господин Картър, Уелдърман и Стокс. Подозират, че едно от оставащите е на Огълсби, но нямат ДНК, с която да го сравнят. Още се чудят кои са другите двама, поне засега.
	Бащата въздъхна.
	— Майка ти беше доста темпераментна тогава.
	И двамата замълчаха. След малко Бишъп каза:
	— Успя ли да й простиш? За това, че избяга с госпожа Картър и Кърби?
	Той се замисли, после кимна:
	— Мисля, че и двамата осъзнавахме, че връзката ни е приключила. Бяхме заедно заради теб, не заради самите себе си. А „лепилото“, което държи една връзка, трябва да е по-силно. Ако нещата не бяха приключили по този начин, можеше аз да се превърна в номер седем в онова езеро. — Той побутна ъгълчето на вестника и се ухили: — Ако вече не си ме убил в онази твоя книжка. Умното ми момче.
	— Изглеждаш ужасно в коледни цветове, Джералд.
	Бишъп и баща му погледнаха вляво. Не бяха я чули да се приближава.
	— Здравей, майко — каза Бишъп.
	Беше облечена в пуловер на „Джей Крю“ върху рокля от „Лофт“. Беше се изрусила. Цветът й отиваше.
	Тя погледна към океана и се усмихна:
	— Прекрасно е, Джералд. Не мога да разбера защо досега не си ни казал за това място.
	— В момента се подвизавам като Уорън. Уорън Крей. Преместих се тук година след Симпсънвил. Пробвах да се установя и на други места, но нещо в океана винаги ме е привличало. Държа малко магазинче за антики в града. Скоро ще станат дванайсет години. Тих и спокоен живот. Харесва ми.
	— И аз не бих се отказала от тих живот — каза тя.
	Бащата се изправи и я огледа:
	— Изглеждаш много добре.
	Майката се усмихна и го прегърна:
	— Ти също. Доста време мина.
	Някой наду клаксон зад тях. Три дълги изсвирвания. Всичко друго, но не и тихо.
	Един голдън ретривър, който тичаше наоколо, излая два пъти.
	Бишъп познаваше този клаксон.
	— Не само аз съм подранил днес.
	Тримата се обърнаха и загледаха как през паркинга към тях се приближава бял „Форд Мустанг“ с черна ивица през средата. Колата спря до ниската ограда на няколко метра от пейката. Винсънт Уейднър слезе от шофьорското място и се протегна.
	— Трябваше да ми дадат ток, за да я запаля. Акумулаторът беше заминал, понеже тази красавица тук стоя в склада бая време. Щом се качихме на магистралата обаче, направо полетя.
	Бишъп се изправи, заобиколи пейката и се приближи към него.
	— Изглеждаш добре. Като за мъртвец де.
	— Не само аз, така като гледам — отвърна Винсънт, кимайки към бащата. Сетне посочи с палец към колата. — Онзи там пя през половината път. Никога вече няма да се кача в едно возило с него. Когато не пееше, човъркаше нещо в лаптопа си. Не останаха хора, които знаят как да се насладят на пътуване с автомобил.
	— Не е лаптоп, а е „Елиънуеър 17“ с осмо поколение процесор и GTX видеокарта. Няма да ми обиждаш хардуера! — дочу се глас от колата. — Много неща са ми на главата и трябва да остана добре информиран.
	Предната дясна врата се отвори. Едуин Клозовски излезе от мустанга и кимна:
	— Здрасти, Ансън.
	— Здрасти, Хлапе.


>	134.
>	Бишъп

	_Ден двеста и трети, 09:58 ч._
	— Обръснал си си главата?
	Клозовски прекара ръка по гладкия си череп. Дългата му коса беше изчезнала.
	— Така изглеждам като оня пич от „В обувките на Сатаната“. Все още работя по въпроса с козята брадичка.
	— Никой вече не те търси. Не и след онази експлозия.
	Клоз се смути.
	— Може и да съм се попрестарал с пластичния експлозив. Все още не са открили тялото ми в онази бъркотия. Минах през всичките тези трудности — да разменя ДНК и отпечатъците в базите данни… и накрая какво — даже не могат да изровят един пръст, за да търсят съвпадения.
	— Ще намерят все нещо. Дай им време.
	— Съмнява ме.
	Винсънт се приближи и стисна раменете на Клозовски:
	— Аз пък съм много доволен, че съм мъртъв. Студентски заем — няма. Дълг по кредитната карта — няма. Бивши гаджета — няма.
	Майката се приближи. Бащата вървеше след нея. Тя огледа голата глава на Клозовски:
	— Сигурен ли си в това?
	Клоз кимна.
	— Прерових всички бази данни и смених абсолютно всяко късче информация за всички ни — чак до старите ни снимки от шофьорските книжки. Телата, които им оставихме, съвпадат с живота ни досега. Светът е напълно убеден, че сме мъртви. Всички, освен Ансън, когото обаче вече не могат с пръст да го пипнат, след като го съдиха веднъж.
	— Сега, когато всички, свързани с „Бекпейдж“, са или мъртви, или са се покрили, тези няколко бивши техни служители, чиито самоличности ти така любезно размени с нашите, няма да липсват на никого — каза бащата. — Полицията и ФБР са затънали толкова яко, че ще направят всичко това да бъде забравено колкото може по-скоро. Никой няма да рови повече.
	Клозовски взе от мустанга няколко пакета, всеки с етикетче с различно име. Остави два върху тавана на колата и подаде другите на хората около себе си.
	— Това са новите ви документи и кредитни карти. Банковите сметки и кредитната ви история са чисти. Уредил съм всеки от нас да е клиент на няколко банки. Паричните средства са благодарение на авоарите на „Бекпейдж“. Обрах ги до шушка. — Той погледна към майката: — Като ги прибавим към парите, които ти и Лиса Картър взехте от Талбът навремето, имаме почти по милион долара всеки.
	Изглеждаше невъзможно, но усмивката на Винсънт стана още по-широка.
	Бащата измъкна малко шишенце „Джеймисън“ от задния си джоб.
	— Искам да вдигна наздравица.
	— Аз не пия — каза Бишъп.
	— Днес пиеш, сине.
	Бащата разви капачката и вдигна бутилчицата. Устните му се извиха в усмивка, докато наблюдаваше сина си.
	— Ти изчисти боклука, шампионе. Око за око. — Погледът му обходи лицата на Клозовски, Винсънт и майката. — Всички вие. Изключително съм горд.
	Той надигна шишето към устните си, отпи дълга глътка, след което го подаде на Бишъп.
	Бишъп се взря в уискито, което блестеше по гърлото на бутилката. Подаде я обратно на бащата:
	— Подръж я за момент.
	Бръкна в джоба си, извади лист хартия и го разгъна. Вдигна рисунката така, че и останалите да я виждат. От листа ги гледаше момиче на около четиринайсет, облечено в червен пуловер, с палава лека усмивка и блясък в очите.
	— Оригинал от Пол Ъпчърч. Мейбъл Маркел.
	— Знаеш, че това е Теган, нали? — подметна Винсънт, наблюдавайки с усмивка рисунката. — Винаги си е падал по нея.
	Бишъп кимна. Извади от джоба си запалка и подпали ъгълчето на листа. Държа рисунката колкото можа. Останалите наблюдаваха мълчаливо как огънят пълзи по хартията, превръщайки цветния образ в черна пепел, мигновено понасяна от вятъра. Бишъп хвърли последното късче на земята и го остави да догори. Мина почти минута, преди да заговори отново. Взе бутилката от бащата и я задържа до гърдите си.
	— За онези, които изгубихме по пътя. Пол Ъпчърч и Лиса Картър. Паметта им ще е жива във всички нас.
	Отпи и предаде шишенцето на останалите. За миг си помисли, че майката ще заплаче при спомена за госпожа Картър. Но тя никога не плачеше. Вместо това му се усмихна:
	— Какво мислиш да правиш оттук нататък, Ансън? Сега, когато всичко е зад гърба ни?
	— Мисля, че ще напиша книга. Винаги ми е било забавно как хората вярват, когато плеснеш шарена корица върху някакъв текст и го наречеш „литература“.
	Жълт фолксваген „костенурка“ се появи зад тях и паркира до мустанга на Винсънт.
	Бишъп хвърли поглед към колата и се усмихна:
	— Това са момичетата.


>	135.
>	Бишъп

	_Ден двеста и трети, 10:08 ч._
	Бишъп заобиколи колата и се приближи към предната лява врата. Когато прозорецът се отвори, той се наведе и целуна шофьора:
	— Здрасти.
	— Здрасти.
	Либи Макинли му се усмихна над чифт гигантски слънчеви очила „Гучи“ — прекалено големи за нейното лице. Косата й бе пораснала от последния път, когато я бе виждал, и бе стигнала почти до средата на гърба й. Бе станала и по-чуплива. Кожата й блестеше. Беше хванала тен. Беше облечена с бели шорти и червено потниче.
	Кристина Нивън отвори предната дясна врата и изскочи от колата в мига, в който видя Винсънт Уейднър. Хвърли се в прегръдките му, обви крака около него и го целуна.
	Теган беше заспала на задната седалка. Краката й бяха подвити до гърдите й.
	— Как беше във Флорида? — попита Бишъп.
	— Горещо — отвърна Либи. — Барбара ти праща много поздрави.
	Барбара Макинли беше първата смърт, която двамата с Клозовски трябваше да фалшифицират, когато Антъни Уорник и останалите започнаха да им дишат във врата. Нещо като проба, така да се каже. Тялото, което властите мислеха за Барбара Макинли, в действителност принадлежеше на бегълка на име Лория Тътсън. Когато Бишъп намери Тътсън, тя работеше за „Бекпейдж“ — събираше безпризорни деца по улиците, замайваше им главите с фалшиви обещания за пари и стабилност, само и само за да ги закара на разпродажбата в хотел „Гийон“ срещу три процента комисиона. Беше я убил с наслада.
	Либи държеше ръката му и разглеждаше пръстите му:
	— Какво си правил?
	Връхчетата на пръстите му бяха покрити с пепел.
	— Трябва да си измия ръцете. После трябва да се махаме оттук.
	Тя кимна към малка дървена постройка в другия край на паркинга.
	— Минахме покрай тоалетните по пътя насам.
	Той я целуна отново.
	— Ще ме изчакаш ли?
	— Винаги.
	Докато тичаше към тоалетната, чу как другите се смеят зад гърба му и пускат някакви шегички. Имаше време, когато си мислеше, че никога повече няма да чуе този звук. Беше приятно.
	Когато бутна вратата и влезе, датчикът за движение включи лампите. Във въздуха се носеше мирис на лимони — не прекалено натрапчив. За обществена тоалетна направо беше съвършена. Изми си ръцете с топла вода и започна да ги суши, когато чу как вратата на една от кабинките се отвори зад гърба му.
	Бишъп усети как сърцето му тупти, докато наблюдаваше в огледалото лицето, което се взираше в неговото.
	— Как ме откри?
	Детектив Сам Портър излезе от кабинката. Ръката му, облечена в ръкавица, държеше малък черен револвер.
	— Чистачът. Онзи, който пушеше до черния вход в съда. Обади ми се и ми даде описание на колата ти. Всички таксита и лимузини в града имат джипиес. Паролите ми за полицейските компютри все още работят, така че беше достатъчно лесно. Проследих те от хотела до летището. Не беше трудно да разбера кой е полетът ти. Фалшивите имена не забавят нещата толкова, колкото си мислиш. Забавно е как малко пари веднага ти гарантират всякаква информация, от която имаш нужда… но всъщност това ти много добре го знаеш. Бях сигурен, че си ме забелязал, когато отиде до гишето за коли под наем, но предполагам, че не си. Изчаках на паркинга, когато отиде да хапнеш в „При Майк“. Това беше трудно. Още съм гладен. След това те проследих дотук. — Облиза устни и кимна към вратата. — Знам, че всички са живи. Не можах да го разбера веднага, но имах време за размисъл, докато бях заключен в онази дупка, в която ме натика. Когато говорихме по телефона онзи ден в „Гийон“ ти каза: „В сърцата ни има специално място за господин Франклин Кърби“. Не „имаше“, а „има“ — сегашно време. И тук ми просветна. Разбрах, че всичко е било прах в очите. С помощта на Клоз, убеден съм, си нямал никакви проблеми да накараш приятелите ти да изчезнат и да се появят отново на бял свят като съвсем други хора.
	Бишъп започна да се обръща и Портър вдигна пистолета:
	— Недей.
	— Добре.
	— Постави и двете си ръце върху плота.
	— Няма проблем, Сам.
	Портър пристъпи крачка по-близо. Бишъп забеляза, че върху обувките му са нахлузени найлонови торбички, омотани с тиксо около глезените.
	— Не прави нещо, за което ще съжаляваш, Сам.
	Портър се изсмя меко:
	— Вече не съжалявам за нищо. Вече не чувствам нищо. Успя да унищожиш тази част от мен. Ако федералните не ме бяха улучили тогава, онзи ден в „Гийон“ щях да те застрелям, без да ми мигне окото. Но ти тъкмо това искаше да направя, нали? Да те застрелям. Просто поредната част от плана ти — да накараш ченгето да те застреля пред всички онези хора, като последна черна лентичка върху собствената му бяла кутийка. Да спечелиш и последните, които все още се съмняват, че си виновен — „Портър се опита да го гръмне, преди да излезе на светло, значи трябва да е невинен“. Винаги за всичко са виновни корумпираните ченгета.
	Бишъп не отговори.
	Пистолетът се изви в ръката на Портър.
	— Уорник убивал ли е някого наистина? Или и това си изфабрикувал? Онази жена на гробищата, другата на релсите, онези, които смятахме за Теган и Кристина… бас ловя, че това си бил ти. Поставил си ги в същите пози, за да копираш собствения си почерк. Искал си светът да си мисли, че ти и приятелите ти сте мъртви, затова си приписал убийствата на Уорник, нали?
	— Уорник беше също толкова дълбоко затънал, колкото и кметът. Корумпирани като Талбът и останалите — каза тихо Бишъп.
	— Може би — прекъсна го Портър, — но не са ги убили те.
	Бишъп отново замълча.
	Портър кимна към вратата:
	— Видях майка ти да шофира. Коя беше жената, която остави в къщата на Финики? Ако не е майка ти, коя е тя?
	— Не знам за какво…
	Портър се хвърли към него и заби дулото на пистолета във врата му:
	— КОЯ, МАМИЦАТА МУ, БЕШЕ ЖЕНАТА В КЪЩАТА?
	— По-полека, Сам.
	Гласът на Бишъп остана спокоен.
	Разнесе се познато изщракване — Портър бе запънал петлето на револвера.
	— Имаш ли подслушвател? Записваш ли това?
	— Не — отвърна Портър.
	— Тя беше никоя, Сам. От по-долните нива на „Бекпейдж“.
	— Която по случайност прилича на майка ти.
	Бишъп кимна.
	Портър направи няколко крачки назад към кабинките. Не каза нищо почти цяла минута.
	— Пул ми даде останалата част от дневниците — изрече. — Някой му ги метнал при хаоса в „Гийон“. Не съм оставял бележка, забодена на ризата на Стокс в колата на Финики, както си написал.
	Бишъп премълча.
	— Не съм бил аз — настоя Портър.
	Бишъп го погледна в огледалото.
	— Ти си също толкова замесен във всичко, както и останалите. Видях те в къщата. И в онази уличка.
	Портър разтри врата си, впи поглед в Бишъп, сетне бръкна в джоба си и извади плик. Хвърли го на плота близо до ръката на Бишъп.
	— Прочети го.
	Отначало Бишъп не помръдна. После бавно посегна към плика и извади отвътре няколко страници.
	— Какво е това?
	— Предсмъртното писмо на Хилбърн — изрече Портър. — Истинското!
	Бишъп бе вперил поглед в огледалото. Очите му не помръдваха от Портър. След малко сведе глава и зачете.
	— На глас — нареди му Портър.
	Бишъп кимна и се прокашля.
C>
	— Скъпи Сам… В живота си съм правил много неща, които не очаквам да разбереш. Започвах да пиша това писмо десетки пъти и всеки път се опитвам да открия обяснение за тях и просто не го намирам. Надявах се да настъпи някакъв момент на просветление, да ме озари идея как да обясня всичко не само на теб, на съпругата ми и на всички онези, които несъмнено ще започнат да задават въпроси по някое време, но и на себе си. Стигнах до заключението, че подобни отговори не съществуват. Не си спомням точния момент, когато животът ми стана лош — никога не е имало избор между две врати. Вместо това имаше цяла поредица от малки погрешни стъпчици, всяка от които водеше към друга, и преди да се усетя, когато погледнах зад гърба си, вече бях толкова навътре в гората, че нямаше връщане назад. Една-две ръце на покер, които не се развиха по най-добрия за мен начин. Няколко долара назаем от човек, когото считах за приятел, за да си върна загубата на конни надбягвания. След това още заеми. Този тип хора са изтъкани целите от усмивки, когато ти подават парите… и не чак толкова, когато си ги искат обратно. Стокс и Уелдърман — тогава работеха в отдел „Убийства“, не точно обичайната компания, с която си прекарваш времето, така че няма да се изненадам, ако не ги познаваш. Запознах се с тях на покер. Уелдърман беше редовен всеки четвъртък вечер. Забавен факт: веднъж едва не те поканих да дойдеш, но знаех, че не си падаш по картите. Чудя се какво ли би се случило, ако беше дошъл? Дали щеше да ми кажеш да пасувам при чифт аса и попове? Ако го бе сторил, животът ми можеше да се развие по коренно различен начин. Но не те поканих и затова месец по-късно бях затънал до ушите в дългове и им позволих да вземат вана за малко. Следващия път ме накараха да съм зад волана. Малки стъпчици като тези. Стъпчици в калта. Не осъзнаваш, че потъваш, докато не установиш, че си затънал до глезените.
	Не ги питах за децата. Не исках да знам, а и те не горяха от желание да споделят подобна информация. Те вършеха техните си неща, аз — моите. Едно пътуване до онзи мотел, второ, трето… изплащах дълга си. Наистина не знам кога точно си започнал да ни следваш. По-късно разбрах, че едно от децата е намерило визитката ти и ти се е обадило, за да ти разкаже какво се случва, но тогава не знаех това. Първия път, когато те видях отсреща на улицата на онзи паркинг да наблюдаваш мотела, мен и моя ван, дори не бях сигурен, че си ти. През нощта няма голяма видимост. А и предполагам, че дълбоко в себе си не съм искал да знам. Стокс бе този, който ми каза, че си ти. Той бе човекът, който ми каза да се погрижа. Помислих за дълга си. Със сигурност това щеше да ми помогне да го покрия изцяло. Не исках да се стига дотам, Сам. Трябва да ми повярваш. Но вкъщи ме чакаше съпруга, с която тъкмо започвахме да градим семейство. Трябваше да сваля този товар от плещите си. Казаха ми да те включа в играта. Знаех, че няма да се съгласиш — ти, винаги праведният и изряден Сам Портър, абсурд. Но не им го казах. Мисля, че ти спасих живота с тази дребна лъжа. Не съм сигурен колко точно време ти спечелих, но ти спечелих малко. Защо, дявол да го вземе, не си затрая? Половината от ченгетата тогава вземаха подкупи — можеше просто да си тръгнеш. Само че ти не си тръгна. Видях, че ме наблюдаваш. Видях, че ме следиш. Видях, че дойде до къщата онази вечер, че ме последва дотам. Вече нямаше път назад — нито за теб, нито за мен…
	Няма лесен начин да кажа онова, което следва, Сам, затова просто ще го кажа. Бяхме сложили подслушватели в къщата и знаехме, че онова хлапе, Невестулката, ти се е обадило и сте си насрочили среща. Знаех и че нещата са се скофтили, когато ме последва до къщата. Ето защо го закарах до града. Знаех, че ще избяга, позволих му. Знаех, че ще се опита да ти даде каквито и доказателства да бяха изкопали тези хлапета. Не знаехме къде ги крият обаче. Искахме да ни заведат до скривалището. И теб също. Той взе торбата с парите и фотоапарата и ни доведе точно до тетрадката, която бяха скрили — онази с подробностите за нещата, които се случваха в „Керидж Хаус Ин“. Когато видях тетрадката, когато ти, той и тетрадката бяхте пред мен, нещо в мен се пречупи. И малкото останало добро в мен отиде да подремне, понеже именно така трябваше да стане. Знаех си, че ако почна да мисля за това, никога няма да съм в състояние да те застрелям. Извадих пистолета, който Стокс ми бе дал, и, да ми прости господ, го насочих към теб и дръпнах спусъка.
C$
	Бишъп прочете следващото изречение наум. Гласът му потрепери, когато продължи да чете на глас:
C>
	— Очистих и момчето. Това искаха Уелдърман и Стокс. Не можах да се насиля да те гръмна втори път. Не мислех, че ще оцелееш, докато стигнеш до болницата, но ти оживя, корав кучи сине, и именно тогава за мен вече бе прекалено късно. Тялото на момчето в моя ван. Торбата с доказателствата в моя ван. Казаха ми да се погрижа да изчезнат. Само че аз прецаках и това. Запазих всичко. Като някакъв тип застраховка, мислех си. По-добре да скътам всичко. Когато се свести и излезе от комата с амнезия, реших, че съм в безопасност. Никой не знаеше нищо. Само че имаше един малък проблем: аз знаех. Без значение какво опитах, за да забравя, година след година напомнянията в главата ми ставаха все по-гръмки. Вината наистина може да крещи доста гръмогласно. Можех да чуя мъртвото дете във вана си… и го чувах все по-отчетливо нощ след нощ.
	Не започнах живота си с нагласата, че един ден ще стана корумпирано ченге. Поредица от дребни събития ме доведе дотам. Сега седя в мазето си, гледам въжето, навито на пода, и то пиша писмо. Дотук ме доведе вината. Трябва да накарам тези писъци да замлъкнат.
	Мисля, че децата те обвиняват, че не си се намесил по-рано. За това, че не си нахлул в къщата и не си арестувал всички. Но децата не разбират какво значи да изградиш случай, да събереш доказателства, да се подготвиш… Те не разбират основите на добрата полицейска работа. Предполагам, аз също. Ти обаче разбираш. Сам. Винаги си разбирал. Ти си добро ченге. Такова, каквото ми се иска да бях и аз. Ти вършиш правилните неща и заради двама ни. Грижи се за моята Робин. Кажи й, че някога и аз бях едно от добрите момчета.
C$
	Когато Бишъп приключи, прочете още веднъж цялото писмо наум, сгъна страниците, пъхна то в плика и го остави на плота до себе си.
	Портър заговори пръв:
	— Теган ми се обади няколко седмици преди да дойда до къщата. Вече си спомням. Тя… тя говореше толкова бързо, когато се чухме за пръв път. Разбрах само, че някой я бил снимал в онзи мотел. Не знаех за проституцията. Дори не знаех, че е малолетна. Нямах представа за мащабите на цялото нещо. Започнах да сглобявам пъзела парче по парче. След което се обади онова момче. Невестулката. Каза ми, че трябва да се срещнем, че били събрали доказателства за мен.
	— И Хилбърн те е гръмнал, докато си ги взимал от него — каза Бишъп. — След това е застрелял Невестулката.
	Портър кимна.
	— Не знаех, че ти се е обадил — призна Бишъп. — Теган никога не ми е казвала. Никой не ми е казвал. Аз… ние нямахме представа… — Гласът му секна, щом помисли как това би променило всичко.
	— Какво се случи с момичетата тогава? — попита Портър. Пистолетът му не помръдваше.
	Бишъп можеше да излъже, но не видя смисъл:
	— Теган и Кристина успели някак си да овържат Финики, но нито една от тях нямала баща, който да я научи как се връзват правилно възли, Финики се освободила, издърпала пистолета от Теган и звъннала няколко телефона. Кърби е един от хората, които изпратили да разчистят. Мислех… мислех, че и ти си бил с тях. Завели Хлапето при един от доверените си доктори, Станфърд Пенц, но нараняванията били прекалено сериозни — вече нямал никаква стойност за тях, затова го зарязали в някаква болница край Шарлът. Според мен е извадил голям късмет, че не са го очистили. Момичетата били преместени в друга подобна къща край Уисконсин. Пазили ги там, докато станало време да ги карат в „Гийон“, Ние с Винсънт и Пол не знаехме за това, докато не си поговорихме с д-р Огълсби по време на един последен сеанс. Беше достатъчно добър да ми върне ножа и снимката на майка ми с госпожа Картър. В замяна го погребах в моето езеро при приятелчетата му.
	Бишъп се опита да се обърне, но Портър вдигна дулото:
	— С лице към огледалото, ръцете на плота.
	Бишъп се подчини.
	— Изчакахме в „Гийон“, успяхме да ги измъкнем и се крихме в една изоставена къща в западната част заедно с други бездомни деца почти две години.
	Бишъп отново понечи да се обърне:
	— Сам, мислех…
	— Недей — отвърна Портър. — Просто недей. С лице към огледалото.
	През прозореца Бишъп виждаше как Кристина не се отделя от Винсънт. На лицето й грееше широка усмивка. Теган се бе събудила и се смееше на нещо, което Либи тъкмо й бе казала. Майка му и баща му гледаха водата на няколко сантиметра един от друг. Всичко беше така, както трябваше да бъде.
	Портър не продума доста дълго. Когато заговори, в гласа му се долавяше остра нотка:
	— Искам да знам истината за нещо. Всъщност за единственото нещо, за което все още ми пука. Единственото. Наистина ли даде на Харнъл Кембъл .38 калибровия и го закара до онзи магазин?
	Бишъп не каза нищо.
	— Или просто си го изсмука от пръстите, за да мога да те погна? Мислих много за това. Трябвах ти ядосан, нестабилен, обладан от емоции. Разбирам защо би казал нещо подобно, но искам да го чуя от твоята уста. Истина ли е, или е само нещо, чрез което се опита да ме накараш да правя каквото искаш? Трябва да знам ти ли си отговорен за смъртта на Хедър!
	В огледалото Бишъп хвърли бърз поглед към найлоновите торбички върху обувките на Портър.
	— Кой знае, че си тук, Сам?
	— Нито една жива душа. Не си единственият, който има достъп до фалшиви документи.
	Бишъп застави дишането си да се успокои, а тялото си да се отпусне, както го бе учил баща му. Кимна към прозореца:
	— Ако ти кажа истината, ще ги оставиш ли на мира? Ще оставиш ли моята Либи да си тръгне?
	Портър кимна бавно:
	— Имаш думата ми.
	— Всички?
	— Всички.
	Беше ред на Бишъп да кимне:
	— Така е, Сам. Все едно собственоръчно убих Хедър. Харнъл Кембъл беше толкова надрусан с амфети, че можех да го накарам да направи каквото пожелая онази нощ.
	Портър пребледня. Една вена върху слепоочието му пулсираше толкова силно, че се виждаше чак от другата страна на помещението. Отне му няколко мига да осмисли чутото. Пръстът му обви спусъка. Преглътна и попита с изтънял глас:
	— Кали Тремел, Ел Бортън, Миси Лумакс, Сюзън Девъроу, Алисън Крамър и Джоуди Блумингтън… ти ли ги уби? Ти ли отвлече Емъри… или Клоз?
	Бишъп сведе поглед към мивката. Няколко мехурчета сапун бяха полепнали по гърлото на сифона. Искаше му се да пусне водата и да ги отмие. Не го направи. Вместо това затвори очи.
	— Убих ги, Сам. И беше толкова шибано прекрасно.
	Самотният изстрел в малкото помещение беше толкова силен, че проехтя из целия парк. От скалите ято чайки се вдигнаха във въздуха и изчезнаха в утринното небе още преди екотът от гърмежа да заглъхне.
@@	Май 2019 година
@@	Питсбърг, Пенсилвания


>	Бележка от автора

	Трудно е да се сбогуваш. Няколко години живях със Сам Портър, Ансън Бишъп и останалите. Затова е много трудно да ги гледам как опаковат багажа си и си заминават. Въпреки това обаче знаех, че този ден рано или късно ще настъпи, затова се подготвих колкото може по-добре. Иска ми се да мисля, че всички те в момента са на някое по-добро място и продължават живота си. Поне повечето от тях.
	Когато започвах тази поредица, един определен въпрос се въртеше в съзнанието ми и не ми даваше мира — може ли един сериен убиец да бъде създаден? Възможно ли е един добър човек да бъде оформен като социопат просто заради средата, в която расте? През целия си живот съм срещал хора, които са израствали в най-ужасяващите условия, които човек може да си представи, и са станали нормални. Също така познавам хора, които като деца са имали всякакви преимущества, но пропиляваха тези възможности, когато порастваха. Покваряваха се. Разговарял съм с безброй убийци и открих, че произлизат от всевъзможни среди. Демографското влияние, социалният статус и финансовата ситуация може и да са повлияли малко, но винаги има нещо по-силно, което оказва влияние — човешкият дух. Добър или лош, този дух преодолява препятствията на живота. Генът на убиеца — психопат или социопат — или е там още от самото начало, или го няма. Това не е семе, което да бъде посято и отгледано, също както не може да бъде изтръгнато из корен в първия момент, когато някой забележи, че нещо не е наред.
	Ансън Бишъп вярваше, че постъпва правилно. Така ли е? Предполагам, вие сте тези, които трябва да отсъдят.
	Също както и в другите ми книги, много от местата, които описвам, са реални. Ако някога отидете до Чикаго, проверете старата болница. Когато за последно бях там, все още си стоеше в центъра на града, с катинар на вратата, а предприемачите се чудеха какво да я правят. Ако успеете да се промъкнете вътре, ще откриете статуята „Закрила“ там, където я остави Клоз (въпреки че кмета вече го няма).
	Backpage е истински сайт. Или поне беше. Когато бе закрит, една от най-големите мрежи за трафик на хора изчезна. Както и за детска порнография и проституция. Това, което започна като алтернатива на печатната реклама, се превърна в нещо лошо. Предполагам, че и най-великите идеи могат да бъдат покварени.
	Щом прочетете страницата на ФБР, която в момента е на мястото, където беше backpage.com, опитайте се да напишете „фокусирана ултразвукова терапия“ в търсачката на браузъра си. В света на медицината това все още е мъниче, но терапията показва многообещаващи резултати, особено в лечението на мозъчни тумори. Иска ми се да благодаря на Джон Гришам за това, че ме светна за нея; интригуващо нещо.
	Специални благодарности на Тим Муди за това, че редактира не само тази книга, но и първите две от поредицата. Благодаря и на моите агенти — Кристин Нелсън, Джени Майер и Анджела Чен Каплан, за това, че ми помогнаха да намеря дом за трилогията както в книгоиздаването, така и на големия екран.
	Благодаря на феновете по цял свят, които направиха така, че малката ми история да се изкачи до върховете на всевъзможни списъци с бестселъри. Вие сте причината да се занимавам с това.
	Благодаря на невероятната ми съпруга Дейна, че разлепваше хиляди листчета с бележки из къщата и по този начин ми помагаше да не се оплета в собствената си история. Сега вече мога да ги сваля и да ги прибера в малка бяла кутийка с черна лентичка. Може би някой ден ще им хвърля още един поглед.
	До следващия път…
@	Джей Ди
