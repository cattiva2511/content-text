P>
	Дойдох в задрямалия дол
	и ревнах като някой вол:
	аз стар съм, да, но съм ерген,
	жени любих без брой и чет,
	но не намерих никой ден
	сред тоя хубав женски свят
	душа — душа, сърце без маски,
	на вятър пръснах свойте ласки —
	да бях умрял бе по-добре…
		А екът рече: бре, бре!…

	Дойдох в столичний шумен град,
	и цял потънах във разврат,
	и пръснах много галагани
	по всички видове мегдани…
	Нощем тук-там, денем в „Панах“
	почивах си вежлив, засмян,
	минавах за човек почтен.
	И много зависти видях,
	и много поклони приех,
	и рекох си със скръб тогаз:
	— Светът от нищо не разбира…
		А екът рече: бира, бира!…

	Отидох в градската градина,
	под сянка хладна да почина…
	Щастливи двойки ред по ред
	минаваха назад-напред…
	Из тия шарени редици
	любовни думи, като птици,
	изхвъркаха щастливи, плахи
	и ронеха цветеца бели
	на тез салкъми разцъфтели,
	но никоя до мен не литна…
	Душата, вместо да трезней,
	наново почна да жадней;
	въздъхнах тежко и сега
	и казах, смазан от тъга:
	— Какво, съдбо ожесточена,
	душа ми стори-ще блажена?
		А екът рече: жена, жена!…
P$
