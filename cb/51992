P>
#	I
	Тъмни облаци по сини небеса,
	топли спомени далече…
	Чакани и не станали чудеса…
	сини погледи не топлят вече…

	Сини погледи не топлят вече
	покрусеното сърце…
	Някой си зловеща дума рече…
	смях смръзна по каменно лице…

#	II
	Стъпкано писмо със малък крак,
	скъсано стихотворение…
	Омраза, гняв и думата „дурак“,
	и киселичко настроение…

	Закани грозни… Ужас… Удивителна…
	сръдня голяма — мънички причини…
	Госпожица напета, възхитителна…
	две очи сини, сини, сини…

#	III
	Сладко казани горчиви думи,
	поздрав начумерен…
	Поглед син — очи куршуми
	и жест злонамерен…

	Прошка оросена в сълзи,
	изповед сърдечна…
	Пориви, кат ластовички бързи,
	и прегръдка вечна…

#	IV
	Колко щастие — една дума,
	един поглед доверчив!…
	Колко радост — една глума,
	един смях красноречив!…

	Колко скръб — едно мълчание,
	едно цвете не дарено!…
	Колко страх и отчаяние —
	едно писмо изгорено!…

#	V
	Преплетени глаголи: зная и не зная…
	подир мечтите ми самотна запетая…
	Едничко съществително във празна стая…
	любов и обич с ер голям на края…
P$
