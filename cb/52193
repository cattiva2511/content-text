D>
	На Ерин, Марша и къщата до потока в гората.
D$


>	Пролог

	Татко беше много по-висок от мама. Ама наистина много по-висок! Той беше метър и деветдесет, а мама метър и петдесет и шест. Огромен датски левент и бразилско миньонче. При запознанството им тя не знаела нито една английска дума. Когато мама умря, аз бях на десет и двамата имаха свой собствен език.
	Помня как татко я прегръщаше, като се върнеше от работа. Обвиваше с две ръце раменете й, притискаше лице в косата й и тя потъваше в прегръдката му. Ръцете му бяха като скоби, обграждащи най-милите и тайни думи на света.
	Видех ли ги да се прегръщат, аз се оттеглях с чувството, че съм свидетел на нещо свято.
	Не знаех, че истинската любов е всеобсебваща, но макар да бях дете, осъзнавах, че не бих искала друга любов.
	Един грозд от злокачествени клетки уби мама. Не искам да си спомням за загубата й. Имах чувството, че съм потънала в безкрайния океан на обичта, която носех в себе си, и нямаше на кого да я дам. Давех се, сякаш в гърлото ми имаше парцал с керосин, проливах сълзи, виках или изпадах в мъчително мълчание. Болеше ме, но осъзнавах, че на татко му е още по-тежко.
	Бях сигурна, че той никога повече няма да се влюби. За това нямаше съмнение, тъй като беше затворен и сдържан човек — говореше спокойно, вървеше спокойно и дори се ядосваше спокойно. Само любовта му беше бушуваща и страстна. Татко обичаше мама със силата на най-яркото слънце и след като смъртта я покоси, сподавеният стон на мъката сякаш секна гласа и говора му. От този миг насетне бях сигурна, че той никога няма да пожелае друга жена така, както беше желал мама.

	* * *

	Преди да умре, мама беше направила списък, който татко да следва, докато порасна.
C>
	1. Не я разглезвай с играчки, а с книги.
	2. Казва й, че я обичаш. Момичетата имат нужда от това.
	3. Говори й, когато е мълчалива.
	4. Давай на Мейси по десет долара седмично. Накарай я да спестява два. Научи я да цени парите.
	5. До навършването на шестнайсет години да се прибира в десет вечерта. Без изключения.
C$
	Списъкът нямаше край. Не че мама нямаше доверие на татко. Тя искаше да усещам влиянието й. Татко препрочиташе списъка, водеше си бележки и оцветяваше тук-там с флумастер, за да не пропусне нещо важно. Когато пораснах, списъкът се превърна едва ли не в библия. И не толкова като книга с правила, а като един вид успокоение, че се отнасяме с необходимото внимание към трудностите по пътя ни. Кой знае защо, но татко се вживя в една от точките.
C>
	25. Когато Мейси е много уморена от училище, заведи я някъде да си почине. Намери някакво местенце, та да може да подиша на спокойствие през уикенда.
C$
	Мама не беше имала предвид да купим къща, която да ни бъде като убежище през уикендите, но татко беше стриктен и изпълнителен и затова непрекъснато спестяваше и проучваше малките градчета на север от Сан Франциско.
	Няколко години след смъртта на мама той ме гледаше нежно и питащо с прозрачно сините си очи, задаваше въпроси, които предполагаха дълги отговори (или поне не „да“, „не“ или „Не ме интересува“). Започнах да се отегчавам от тези въпроси — бях преуморена от домашни, ходене на плуване и досадни превзети приятелки — и татко се обади на брокерката, за да ни намери най-хубавата къща в Хийлдсбърг, Калифорния, където да си почиваме в свободните дни.
	Огледахме къщата, която беше отворена за бъдещи купувачи. Местната брокерка ни посрещна с широка усмивка и многозначителен поглед при споменаването на брокерката ни в Сан Франциско. Къщата беше ъгловата дървена хижа с четири влажни стаи и вероятно мухлясали стени. Намираше се на сенчесто място и под прозорците бълбукаше поток. Беше по-голяма от необходимото и с много повече земя, отколкото бихме могли да поддържаме. Докато оглеждахме къщата, ние не предположихме, че най-важната стая щеше да бъде големият дрешник, който татко щеше да превърне в моя библиотека.
	Също така не предположихме, че най-важната среща в моя живот щеше да се състои тук, тъй като в съседната къща живееше кльощавият нърд Елиът Луис Петропулос.


>	Сега

	_Вторник, 3 октомври_
	Между апартамента ми в Сан Франциско и Бъркли има само седемнайсет километра, но ако не съм с кола, и в най-ненатовареното за обществения транспорт време пътувам повече от час.
	— Качих се на автобуса в шест, после на два бързи влака и на още един автобус. Сега е седем и половина. Е, можеше да е и по-зле.
	Сабрина ме слуша, кима и облизва млякото на горната си устна. Колкото и да разбира нежеланието ми да карам кола, тя смята, че трябва да си взема „Субару“ или „Приус“ като всеки себеуважаващ се жител в района на залива.
	— Върхът си — усмихва се приятелката ми.
	— Така е. Успя да ме накараш да изляза. Добре че има защо. — Поглеждам дъщеричката й, малката принцеса Вивиан, която е в скута ми и която е пораснала толкова много!
	Със Сабрина следвахме в университета „Тъфтс“ и живеехме заедно в общежитието. После се преместихме в апартамент, а преди да завършим, се „ъпгрейдвахме“ в една макар и позапусната къща. Кой знае как и двете се озовахме на западния бряг в района на Сан Франциско, а Сабрина вече имаше и бебе. Да се чудиш и маеш кога пораснахме толкова, че да имаме деца и да се грижим за тях.
	— Това, малкото, ме буди цяла нощ — в единайсет, в два, в четири и в шест. — Сабрина поглежда мило дъщеря си, а после и мен.
	— Е, всякак ти е по-трудно, няма спор. Но пък мирише толкова хубаво! — Гушкам бебето и внимателно се пресягам за кафето си.
	Керамична чаша! Не картонена и не голямата метална чаша с капак, която Шон ми подава за из път всяка сутрин. Той знае, че ми трябва доста кофеин, за да отворя очи. Не помня откога не бях сядала в кафене.
	— Ти вече приличаш на майка — установява Сабрина.
	— Нали работя с деца.
	Приятелката ми замълчава и аз осъзнавам, че съм нарушила правило номер едно: не изтъквай какво работиш пред майки на бебета.
	— Не знам как се справяш — промълвява тя.
	Това изречение е като припев на живота ми. Приятелите ми са доста озадачени от решението ми да се посветя на интензивната терапия в педиатрията в Калифорнийския университет. Вероятно предполагаха, че не ми достига майчинска състрадателност, та да съм свидетел на всекидневните страдания на децата.
	— Някой трябва да го прави — традиционно отвръщах аз. — А и ме бива в грижите за децата.
	— Сигурна съм.
	— Виж, в невропедиатрията не ме търси. — Съжалих, че го казах, и веднага млъкнах.
	_Млъкни, Мейси, престани да бърбориш!_
	Сабрина кима леко. Бебето Вив ми се усмихва и рита с крачета.
	Гъделичкам коремчето й и добавям:
	— Не всички случаи са тежки. Всеки ден стават чудеса, нали бебчо?
	Сабрина пита твърде високо:
	— Как вървят сватбените приготовления?
	Въздишам и заравям глава в ухаещото вратле на Вив.
	— Хубаво мирише, нали?
	Сабрина протяга ръце към дъщеря си — не й се иска някой друг да я държи толкова дълго. Разбирам я. Чувството да гушкаш пухкаво бебе е неописуемо. Подавам й Вив и казвам:
	— Прекрасна е! Толкова е сладка!
	Връщам се към спомените си, към шумния живот на голямото съседско семейство в Хийлдсбърг (каквото семейство така и нямах). Налягат ме носталгични мисли за тяхното малко момиченце, с което бях прекарала доста време преди години. На тринайсет-четиринайсет съм и гледам малката Алекс как спи в столчето люлка. Пред очите ми е госпожа Дина — готви в кухнята — а Алекс е в слинг-шала на гърдите й. Господин Ник държи бебето в мускулестите си, космати ръце и я гледа с неописуемо обожание, а шестнайсетгодишният Джордж понякога се мъчи да й смени памперса на дивана и не успява. Помня загрижеността, с която се отнасяха към мъничката си сестричка Ник-младши, Джордж и Андреас. Елиът изчакваше по-големите си братя да се заиграят, да хукнат навън и да вършат бели, за да вземе Алекс и да й чете, като се посвети изцяло на нея.
	Всички те ми липсват много, до болка, но най-много ми липсва Елиът.
	— Мейс! — повишава тон Сабрина.
	— Какво? — сепвам се аз.
	— Сватбата?
	— А, да. — Работя в болницата по сто часа седмично, но темата за сватбата винаги ме съживява. — Нямаме още дата, не сме избрали и място. Шон не се вълнува от подробностите, което е добре.
	— Така е — съгласява се привидно Сабрина и се навежда, за да накърми Вив. — Няма за какво да бързате, нали?
	Разбирам подтекста на въпроса: _Аз съм най-добрата ти приятелка и съм го виждала само два пъти тоя тип!_
	Права е. С Шон сме заедно от няколко месеца, но от може би десет години за пръв път съм с някого, с когото се чувствам аз. Той е разбран, спокоен и когато шестгодишната му дъщеря Фийби попита кога ще се оженим, изглежда размисли и скоро след това ми предложи.
	— Повярвай ми, че няма нищо интересно за разказване. А, не! Имам час при зъболекаря следващата седмица. Инак все едно и също — работа, спане, работа, спане.
	Сабрина се засмива и решава, че е неин ред да разкаже за ежедневието си: първата усмивка на Вив, първият й гърлен смях и силното стискане на бебешкото юмруче.
	Слушам, все едно ми разказва за някакво чудо. Вив наистина е чудо на чудесата. Обичам работата си, но разговорите ми липсват.
	Смяната ми днес е до полунощ. Ще се прибера, ще поспя няколко часа и после пак на работа. Ако в отделението не се случи нещо наистина ужасно, може и да не запомня какво съм правила. Затова слушам Сабрина внимателно — тя е източник на информация за света. Долавям мирис на кафе и печени филийки, дочувам говор и музика от колоните в кафенето. Забелязвам жена с розови расти и нисък мъж с татуировка на шията, но погледът ми се спира на висок, строен мъж.
	Косата му е почти черна. Разчорлена е и пада над ушите. Едното ъгълче на яката на незатъкнатата му в износените черни джинси риза е подгънато. Кецовете му „Ванс“ са с избеляла старомодна щампа на карета. На рамото му виси чанта с дълга дръжка.
	Най-обикновен мъж — в Бъркли има хиляди такива — но не е обикновен и за мен. Издава го пъхнатата под мишницата книга. На този свят има само един човек, който чете „Айвънхоу“. И не само чете книгата, ами й се възхищава.
	Чакам с нетърпение да се обърне, за да видя как се е променил за изминалите единайсет години. Не се замислям за външния си вид: ментовозелена болнична униформа, удобни маратонки и рошава конска опашка. Ние двамата никога не бяхме обръщали внимание на външния вид на другия, но бяхме обсебени от желанието да се запомним завинаги.
	Сабрина отвлича вниманието ми, докато призракът от миналото плаща кафето си.
	— Мейс?
	Мигам и промълвявам:
	— Извинявай. Аз… Та какво каза?
	— Говорех ти за обрива от памперсите, но не ме чуваш. Какво толкова гледаш?
	Сабрина проследява погледа ми и ахка:
	— Ооо!
	Ахка не защото го познава, а заради високата му, стройна фигура. Той порасна изведнъж, когато стана на петнайсет. Раменете му също бяха станали широки, но аз ги забелязах чак когато се наведе над мен със смъкнати до коленете джинси и гърбът му засенчи слабата светлина на лампата в дрешника библиотека. Косата му е била винаги гъста. Джинсите му са с ниска талия и дупето му е… прекрасно. Кога е станало _това_, не знам.
	Той е точно от типа мъже, които двете със Сабрина бихме загледали, като разменените ни в мълчание погледи биха били повече от красноречиви.
	Мигът беше сюрреалистичен — този мъж можеше да е непознат, на когото тайно щях да се възхищавам.
	Но дали не беше някой друг? След цяло десетилетие как така познах фигурата му?
	Той се обръща и аз оставам без дъх. Сякаш някой ме удря в слънчевия сплит.
	Сабрина чува как гърдите ми хриптят и се надигат.
	— Мейс?
	Дишам на пресекулки и очите ми парят.
	Лицето му е по-слабо, долната челюст — по-изострена и с набола сутрешна брада. Носи същите очила с дебели рамки, но те вече не скриват лицето му. Ясните му пъстри очи са все така уголемени зад дебелите стъкла. Носът му е същият, но вече не прави впечатление на голям. И устата му е същата — тънки устни, винаги готови за сардонична усмивка.
	Не мога да си представя изражението му, когато ме забележи.
	— Мейс? — Сабрина ме стиска за лакътя. — Добре ли си, мила?
	Преглъщам и затварям очи, за да изляза от вцепенението.
	— Да.
	— Сигурна ли си?
	— Ами… — Отново преглъщам, поглеждам я, но погледът ми пак се отправят към мъжа. — Това е Елиът.
	Този път нейното „Ооо!“ е изпълнено със смисъл.


>	Тогава

	_Петък, 9 август,_
	_преди петнайсет години_
	За пръв път видях Елиът, когато отидохме да разгледаме къщата.
	Тя беше празна. В района на залива къщите за продан са винаги старателно подредени от брокерите, но хижата в Хийлдсбърг беше без мебели. С времето се научих да преценявам потенциала на недекорираните места, но тогава бях на възраст, на която голите стаи ми се струваха студени и негостоприемни. Къщата ни в Бъркли беше претъпкана с какво ли не. Когато мама беше жива, сантименталността й надделяваше над татковия датски минимализъм, а когато умря, той не можа да намери сили да пренареди дома ни.
	На стените в дървената къща имаше тъмни петна от картини. В мокета се беше образувала пътека, която подсказваше за предпочитания маршрут на обитателите — от входната врата към кухнята. От коридора на горния етаж се виждаше долният етаж и перилата на стълбището бяха само една семпла, дървена летва. Всички стаи бяха с врати и придаваха известна призрачност на дългия коридор.
	— Твоята стая е онази, в дъното — каза татко, който беше разглеждал къщата онлайн и беше наясно с разположението.
	Минах край голямата спалня и банята и продължих по дългия, тесен коридор. Забелязах бледозелената светлина под рамката на моята врата. По-късно разбрах, че се дължи на пролетнозелената боя на стените, в която се отразяваха късните следобедни слънчеви лъчи. Стъклената топка на дръжката беше студена, прозрачна и се завъртя с ръждиво скърцане. Вследствие на влагата ръбовете на вратата бяха леко изкривени и тя заяде. Блъснах я с рамо и замалко да се изтърколя в светлата и топла стая, която беше почти два пъти по-дълга, отколкото широка. Почти по цялото продължение на дългата стена имаше огромен прозорец с гледка към хълма с потъналите в мъх дървеса, а на по-късата се издигаше висок, тесен прозорец, който приличаше на търпелив иконом в очакване на указания. От него се виждаше Ръшан Ривър.
	Ако долният етаж беше невзрачен, то спалните ми допадаха и побързах да намеря татко.
	— Мейс, видя ли дрешника? Можем да го направим на библиотека — каза татко и слезе долу, тъй като брокерката го извика.
	Вратата на дрешника се отвори лесно. Нейната дръжка беше дори топла.
	В ъгъла, под спускащата се греда на наклонения покрив, се беше свило едно момче с книга в ръка. Сърцето ми заби учестено. Момчето беше на около тринайсет години, на моята възраст. Слабичко, с гъста черна коса, която се нуждаеше от подстригване, с уголемени заради дебелите стъкла на очилата пъстри очи, голям за лицето нос и големи за устата зъби. Самото то не помръдваше и сякаш изпълваше празния дрешник.
	— Кой си ти? — притеснено попитах аз.
	То ме гледаше с ококорени от почуда очи.
	— Не съм допускал, че някой някога ще се отбие в тази къща.
	Сърцето ми биеше до пръсване, а огромните му, немигащи очи сякаш ме пронизваха.
	— Вероятно ще я купим.
	Момчето стана и изтупа дрехите си. Коленете му бяха значително по-широки от слабите крака. Кафявите му кожени обувки бяха лъснати, ризата изгладена и затъкната в къси панталони с цвят каки. Изглеждаше напълно безобиден, но когато пристъпи към мен, побързах да кажа:
	— Татко има черен колан.
	— Наистина ли? — попита момчето, като в гласа му прозвуча нотка на страх, но и на съмнение.
	— Наистина.
	— По какво?
	Свалих свитите си в юмруци ръце от кръста.
	— Е, няма черен колан, но е много висок и едър.
	Този път момчето ми повярва и погледна смутено към коридора.
	— Ти какво правиш тук? — попитах аз и огледах дрешника. Той беше с размери на квадратна стая четири на четири, а покривът беше висок и се скосяваше. Представих си как седя на диван с възглавници в уютната ниша и прекарвам съботните следобеди в четене.
	— Обичам да чета тук.
	Изпитах странното усещане за съвпадение на мислите, което не бях чувствала от години.
	— Предишните собственици бяха дали ключ на мама. Те идваха много рядко. Ние сме съседи.
	— И все пак това е чужд имот.
	То поклати глава.
	— Къщата е отворена за оглед.
	На корицата на дебелата му книга имаше дракон.
	— Значи идваш тук да четеш?
	— Понякога. Къщата е празна от няколко години.
	Присвих очи.
	— Сигурен ли си, че е редно да седиш тук? Виждаш ми се притеснен и едва дишаш.
	Момчето сви кокалестите си рамене.
	— Може да съм бил на маратон.
	— Като те гледам, няма да стигнеш и до ъгъла на улицата.
	То прихна и смехът му ми подейства като комплимент.
	— Как се казваш?
	— Елиът. А ти?
	— Мейси.
	Елиът побутна очилата си, но те пак се плъзнаха надолу.
	— Ако купите къщата, няма да идвам само за да чета.
	Предизвикателство? Или предложение?
	_Приятел или враг?_
	Искаше ми се да е приятел.
	Въздъхнах и се усмихнах сдържано.
	— Ако купим къщата, можеш да идваш. Да четеш.
	Зъбите му блеснаха в усмивка до ушите.
	— Може би през всичкото това време съм топлел местенце за теб.


>	Сега

	_Вторник, 3 октомври_
	Елиът чака еспресото си с наведена глава и не ме вижда. Сред океана от хора, забили очи в смартфоните си, той чете книга.
	Дали изобщо има телефон? За него е напълно нормално да няма телефон. Преди единайсет години ползваше стария модел на баща си и натискаше по няколко пъти 5, за да напише П. Използваше го най-вече като преспапие.
	— Кога го видя за последен път? — пита Сабрина.
	Поглеждам я — тя знае кога. Явно се чуди какво да каже, та да ме изкара от състоянието на вцепенение.
	— Последната година в гимназията. На Нова година.
	— А, да, да…
	Инстинкт за самосъхранение или някаква друга непреодолима сила ме вдига от стола и казвам:
	— Извинявай, но ще тръгвам.
	— Разбирам. Върви.
	— Да ти звънна ли през уикенда? Можем да отидем в парка Голдън Гейт.
	Сабрина кима. Предложението ми е проформа — и двете знаем, че откакто започнах работа в болницата през юли, не съм имала и надали скоро ще имам свободен уикенд. Мятам колкото може по-бързо чантата през рамо, навеждам се, целувам приятелката си и казвам:
	— Обичам те.
	Иска ми се да дойде с мен. Тя също мирише на бебе. Сабрина кима с усмивка, но в следващия миг замръзва и аз разбирам, че Елиът ме е видял.
	— Той… идва насам — промълвява тя.
	Започвам да ровя в чантата и да се правя, че търся нещо.
	— Как да изчезна? — прошепвам аз.
	— Мейс?
	Застивам с ръка на дръжката на чантата и с наведени очи. Гласът му свива сърцето ми. Докато мутираше, той беше леко писклив и Елиът непрекъснато отнасяше подигравки за ту високите, ту ниски звуци, които издаваше. Но в един миг природата се смили и го дари с топъл и меден глас.
	— Мейси Ли? — казва тихо цялото ми име и ме гледа.
	Поглеждам го и… — да умреш от смях! — махам с ръка.
	— О, Елиът! Здрасти!
	Сякаш бяхме случайни познати от университета, които са се виждали само веднъж през последните години.
	Той отмята гъстата си коса с добре познат жест, а аз се обръщам и се запътвам към изхода. Излизам и се затичвам в грешната посока. Хуквам обратно с наведена глава, блъскам се в някакъв висок човек и без да го видя, казвам:
	— О, извинете!
	Елиът ме държи за раменете. Усещам, че ме гледа, а аз не отлепям очи от адамовата му ябълка и си спомням как тайничко я гледах с часове, докато четяхме заедно в дрешника библиотека.
	— Мейси? Това си ти! — промълвява той и думите му означават хиляди неща.
	_Ама това наистина ли си ти?_
	_Ама защо изчезна?_
	_И къде беше десет и повече години?_
	Иска ми се да хукна, да се метна на метрото и на всякакъв друг транспорт, за да стигна бързо до болницата и да потъна в грижи и вълнения, които са всъщност много по-важни от чувствата ми в момента.
	Само че през последните единайсет години аз очаквах този момент. Обзе ме мъчителна болка, но и някак ми олекна. Всеки ден през изминалите години се бях надявала да го видя.
	— Здрасти. — Поглеждам го и не знам какво да кажа. В главата ми е хаос от безсмислени черно-бели думи.
	— Ти тук ли… — подхваща Елиът и все така ме държи за раменете. — Тук ли си се преместила?
	— Живея в Сан Франциско.
	Поглежда лекарските туника и панталони, после грозните маратонки и повдига вежди.
	— Лекарка си?
	— Да, стажувам.
	Говоря като робот.
	— А защо беше в кафенето?
	Боже, що за разговор! Но, както се казва, изкачването на планина започва с първата стъпка.
	— Видях се със Сабрина на кафе.
	Той сбръчква нос и ме поглежда с онова до болка познато изражение на учудване.
	— Тя е моя състудентка. Живее в Бъркли.
	Елиът въздъхва, сякаш за да ми покаже, че не я познава. Едно време държахме да знаем всичко един за друг, но ето че бяха изминали много години и не познавахме приятелите си.
	— Мейс, обаждах ти се милион пъти. После смени номера си и… — Отмята коса и свива рамене.
	Ужасен миг. Не знам как се случи така, че между нас зейна бездна. Че _аз_ позволих това.
	— Да, имам нов телефонен номер — гласът ми почти не се чува.
	Той се засмива, но смехът не е радостен.
	— Досетих се.
	— Елиът, извинявай, но трябва да тръгвам — едва произнасям името му заради буцата, която е застанала на гърлото ми. — Закъснявам за работа.
	Той се навежда и ме гледа с широко отворени очи.
	— Шегуваш ли се? Не може просто ей така да те срещна, да си кажем „Здрасти!“ и да отидеш на работа! Та да се видим след още _единайсет шибани години_!
	Такъв е Елиът. Винаги прям и директен.
	— Не съм готова за това.
	— _За мен_ ли трябва да се приготвяш?
	— Ако има някой, за когото трябва да се приготвям, това си ти.
	Това засяга някакво уязвимо място в душата му. Намръщва се и аз съжалявам за думите си.
	— Почакай минутка — дръпва ме той настрани, за да не пречим на потока от забързани минувачи. — Как си? Откога живееш тук? Как е Дънкан?
	Светът около нас замръзва.
	— Добре съм — машинално отговарям аз. — Тук съм от май. — Третият въпрос ме разстройва и смънквам: — Татко… почина.
	Елиът е слисан и сякаш не може да повярва.
	— Какво?
	Кимам и онемявам от спомена, като се опитвам отново да свържа хилядите синаптични връзки в мозъка си. Дотук се държах, без да се изложа, но ако продължавахме да си говорим така, щях да рухна. Бях спала два часа, предстояха ми осемнайсет часа в болницата, Елиът беше до мен. Трябваше да си тръгна, преди да се предам.
	Поглеждам го и виждам отражението на душата си. Той е съкрушен. Само Елиът знае какво означава тази смърт за мен.
	— Дънкан е починал? Защо не ми каза?
	Боже мой, как да отговоря на този въпрос!
	— Ами нали не поддържахме връзка…
	Усетих, че ми се повдига. Що за глупаво обяснение беше това!
	Той клати глава.
	— Съжалявам, Мейс. Не знаех.
	Поглеждам го и стомахът ми отново се обръща. Той е моят човек. Винаги е бил моят човек. Моят най-добър и верен приятел, с когото споделях всичко, а може би и любовта на живота ми… Живях единайсет години, изпълнена с неприязън и в абсолютна увереност в правотата си. Но съдбата се намеси и раната се отвори.
	— Трябва да тръгвам — заявявам аз.
	Бързо се запътвам към спирката на метрото. Усилвам ход и имам чувството, че Елиът върви зад мен и сяда в съседния вагон.


>	Тогава

	_Петък, 11 октомври,_
	_преди петнайсет години_
	Ванът ни спря пред къщата. Семейство Петропулос ни чакаше в пълен състав в съседния двор. Ванът беше полупразен, тъй като с татко предполагахме, че ще донесем повече мебели и вещи, но накрая взехме от магазина за втора употреба само легла, маси и столове. Татко каза, че направо сме драснали клечката на мебелировката. Не го разбрах съвсем. Пък и единствената ми мисъл, докато пътувахме, беше, че отиваме в къща, в която мама не е била. Тя искаше да имаме убежище сред природата, но нито го беше избрала, нито го беше видяла. Беше ми много мъчно. Татко все още караше раздрънканото зелено волво. Все още живеехме в същата къща на Роуз Стрийт. Със същите мебели от времето на мама. Имах нови дрехи, но имах чувството, че мама се явяваше и ми ги избираше чрез някаква божествена намеса. Татко все харесваше широки и развлечени модели, докато някоя симпатична продавачка не се появеше с подходящи за фигурата ми дрехи и го уверяваше: „Господин Соренсен, повярвайте ми, това е модерно сега“.
	Слязох от вана, оправих ризата върху шортите си и спрях поглед на съседите, които приближаваха по чакълестата пътека между двете къщи. Първо забелязах Елиът. До него бяха усмихнатите му родители и още три момчета.
	Присъствието на това любезно и горящо от желание да ни помогне семейство само засили болката в гърдите ми, която пълзеше към гърлото.
	Съдейки по издайническия нос и гъстата черна коса, мъжът беше бащата на Елиът. Той се затича към татко с протегната ръка. Беше само няколко сантиметра по-нисък от моя невероятно висок баща.
	— Ник Петропулос — представи се той и протегна ръка и на мен. — Това сигурно е Мейси.
	— Да, господине.
	— Казвай ми Ник.
	— Добре, господин… Ник. — Не ми беше лесно да наричам нечий баща с първото му име.
	Той се засмя и погледна татко.
	— Дали няма да имате нужда от помощ при разтоварването?
	Татко се усмихна и отвърна с присъщата си непринуденост:
	— Много мило от ваша страна. Благодаря.
	— Тъкмо момчетата ми да изразходват малко енергия, вместо да се гонят и бият по цял ден. Запознайте се — жена ми Дина и синовете ми Ник-младши, Джордж, Андреас и Елиът.
	Трите високи момчета — плюс Елиът — ни гледаха. Бяха на възраст от петнайсет до седемнайсет, с изключение на Елиът, който се различаваше от братята си и не можех да определя възрастта му. Майката беше очарователна — висока и приятно закръглена, с топла усмивка и две дълбоки трапчинки. С изключение на Елиът, който беше кльощаво копие на баща си, другите момчета приличаха на нея — високи, с трапчинки, със замечтани, унесени погледи, изобщо… хубавци.
	Татко ме прегърна през раменете и ме придърпа към себе си — дали просто по бащински, или и той като мен беше усетил колко незабележими бяхме двамата сред това голямо семейство?
	— Не знаех, че имате четирима синове! Мейси вече се запозна с Елиът.
	Забелязах как Елиът мести смутено крака и му се усмихнах.
	— Да — казах аз и с тон на „Ама кой прави така?!“ добавих: — Той беше в моя дрешник и четеше.
	— А, да, в деня за оглед на къщата — спокойно рече баща му. — Какво да се прави, много обича да чете и дрешникът е любимото му място. Предишните собственици идваха понякога и синът им Тъкър му беше приятел, но заминаха за Синсинати. Да се откажеш от царството на вината и да отидеш чак в Охайо! Глупаво, нали? А ти, Мейси, не се тревожи, вече никой няма да посещава дрешника.
	Татко пое нагоре по стълбите и господин Ник го последва с усмивка.
	— Живеем тук от седемнайсет години, били сме безброй пъти в къщата и я познаваме много добре — рече той и побутна с крак едно скърцащо стъпало. — Тази дъска се огъва от памтивека!
	Макар да беше спокоен градски човек, татко сякаш се повлия от загрижения и делови тон на господин Ник и изведнъж бе обзет от несвойствена за него решителност. Наведе се и заяви с подчертано мъжествен глас:
	— Аз мога да оправя стъпалото! — И тъй като искаше да ме увери, че всичко ще бъде наред, добави: — Входната врата май трябва да се смени. Ако забележите още нещо, кажете ми. Искам всичко да бъде идеално.
	— Но татко, всичко е идеално — побутнах го аз с усмивка.
	Момчетата започнаха да разтоварват, докато татко търсеше ключа на връзката с ключове от другия ни живот, който беше на сто и седемнайсет километра от тук.
	— Мейси, не знам какво ще ни трябва за кухнята — обърна се той към мен. — Налага се да направим малък ремонт.
	Огледах широката веранда, която завиваше към страничния двор и гъстата гора, на която подхождаха гоблини* и блата със стрелолист. Може би някое момче щеше да ме целуне в тези дъбрави…
	[* Приказни същества от западноевропейския фолклор и фентъзи литературата, които обикновено се описват като зли, свадливи и пакостливи по характер и гротескно грозни на външен вид. — Бел.ред.]
	От момчетата Петропулос.
	Лицето ми пламна и наведох глава, за да прикрия с коса обзелото ме смущение. Единственото момче, което бях харесвала, беше Джейсън Ли, когато бяхме в седми клас. Познавахме се от детската градина. На пролетния училищен бал танцувахме като мумии на една песен на „Спринг Флинг“ и след това вече не си продумахме. Сприятелявах се лесно, но и най-малкият романтичен жест ме превръщаше в робот.
	Наредихме се един до друг и си подавахме кашоните. С Елиът грабнахме по един с надпис Мейси и се запътихме по дългия коридор към стаята ми.
	— Остави го в ъгъла. Благодаря — казах аз.
	Той остави кашона и попита:
	— Това книги ли са?
	— Да.
	Елиът ме погледна крадешком, повдигна капака и измъкна „Предай нататък“.
	— Чела ли си я? — учуди се той.
	Кимнах и оставих книгата на рафта в дрешника.
	— Хубава книга.
	Аз също се изненадах.
	— И ти ли си я чел?
	— Дори ме разплака.
	Елиът взе следващата книга и посочи заглавието. Големите му очи заблестяха.
	— Тази също е хубава. Имаш добър вкус.
	— Четеш много.
	— Да. По една книга на ден.
	— Сериозно? — ококорих се аз.
	— Ръшан Ривър е място за почивка и много хора оставят книгите си, когато заминават. Местната библиотека е препълнена и библиотекарката Сю ми дава да преглеждам всяка нова доставка, при условие че взема книгите в понеделник и ги върна в сряда. Веднъж имаше шест нови книги и аз ги прочетох до сряда.
	— За три дни?
	Елиът присви очи.
	— Да не мислиш, че те лъжа?
	— Не. На колко си години?
	— Миналата седмица станах на четиринайсет.
	— Изглеждаш по-малък.
	— Благодаря. Очаквах да го кажеш — въздъхна той и издуха перчема от челото си.
	— Не исках да те засегна — засмях се аз.
	— А ти на колко си?
	— На тринайсет. Родена съм на осемнайсети март.
	— Значи си осми клас.
	— Да. А ти?
	— И аз.
	— Какво работят вашите?
	Не го осъзнавах, но ми беше приятно да разговарям с него, защото не знаеше, че нямам майка и не беше виждал колко съкрушена бях след загубата й.
	— Татко има фирма в Бъркли за внос и износ на ръчни керамични изделия и произведения на изкуството. — Премълчах, че бизнесът му процъфтя, когато започна да внася красивите керамични съдове на баща си. Надявах се да не ме попита за мама и се поинтересувах с какво се занимават неговите родители.
	— Мама работи по няколко часа на ден във винарната „Тоуд Холоу“, а татко е градският зъболекар.
	Градският зъболекар? Ами да, Хийлдсбърг беше малко градче. В Бъркли имаше три зъболекарски кабинета между четирите улици, които пресичах на път за училище.
	— Работи само три дни седмично, като през останалото време върши какво ли не — помага на фермерския пазар и във винарните. Не обича да бездейства.
	— Изглежда, че виното е основен поминък тук.
	— С него лягаме и с него ставаме — засмя се Елиът.
	За пръв път от три години ме обзе приятно чувство на спокойствие и ведрост. След смъртта на мама някои приятелки спряха да ми говорят, тъй като не знаеха какво да кажат, на други им писна да ме гледат оклюмала и тъжна, а трети се изповлюбиха и вече нямахме общи теми.
	Хубавият миг не трая дълго, тъй като Елиът попита:
	— Вашите разведени ли са?
	Кой знае защо се засегнах и рязко отвърнах:
	— Не.
	Той, разбира се, беше забелязал, че и двата пъти, в които ме беше виждал, бях без майка.
	— Мама почина преди три години — добавих аз след настъпилото безкрайно мълчание.
	Истината отекна в стаята и промени хода на разговора. Аз вече не бях новото съседско момиче, което може би беше интересно, може би не, аз бях момиче, наранено завинаги, с което Елиът трябваше да бъде внимателен.
	— Сериозно? — попита той с ококорени зад дебелите стъкла очи.
	Кимнах.
	Може би не трябваше да му казвам. Какъв беше смисълът на къщата убежище, след като обявих единствената истина, която толкова ми тежеше.
	Елиът усукваше конеца на подгъва на шортите си.
	— Не знам какво бих правил на твое място.
	— Аз все още не знам какво да правя.
	След споменаването на смъртта на мама ми беше трудно да продължа какъвто и да е разговор. Не знам кое беше по-трудно — когато го съобщавах на непознат или когато разговарях с близки хора, които се чудеха как да избегнат изкуствените любезности и сладникавото съчувствие.
	— Коя е любимата ти дума?
	Погледнах го слисано. Любимата ми дума?
	Той намести очилата на носа си с гримаса, която му придаваше нетърпеливо и заинтригувано изражение.
	— Имаш много книги и това означава, че обичаш думите.
	Не бях мислила за това. Идеята ми хареса и се съсредоточих, за да избера любима дума.
	— _Ранункулус._
	— Какво е това?
	— Цвете. Странно име, нали? Но цветето е много красиво.
	_Любимото цвете на мама._
	— Типичен момичешки отговор.
	— Ами, аз съм момиче.
	Забелязах, че му стана интересно — вероятно очакваше да чуе друга дума: _еднорог, маргарита или… вампир_.
	— А твоята любима дума коя е? Волфрам? Или амфибия?
	— _Издрайфане_ — подсмихна се Елиът.
	— Гадна дума — набръчках нос аз.
	Той се усмихна до уши.
	— Харесва ми съчетанието „др“, а и това „ай“ в средата.
	— Ономатопея*, а?
	[* Дума или съчетание от думи за интерпретиране на звуци от всякакво естество. — Бел.ред.]
	Елиът ме зяпна и очилата му се смъкнаха на носа. Очаквах, че всеки миг отнякъде ще загърми Ораторията на изумлението.
	— Нещо такова.
	— Защо се изненадваш? И аз знам сложни думи, не съм толкова тъпа!
	— Не съм си го и помислял.
	Бавно извадихме всички книги и ги наредихме. Усещах как тайно ме поглежда, но се правех, че не забелязвам.


>	Сега

	_Сряда, 4 октомври_
	В гърдите ми се отваря стара, незаздравяла рана. Боли.
	Таванът ме потиска. Покрай тънките пукнатини на пластмасовия полилей се забелязват следи от водни капчици. Вентилаторът се върти бавно и шумът на перките наподобява вдишването и издишването на Шон, който спи до мен.
	Шшш… Шшш…
	Прибрах се в два сутринта. За пръв път бях доволна от дългия работен ден. Не знам как щях да вечерям с Шон и Фийби след срещата с Елиът.
	На връщане от болницата започнах да идвам на себе си след тежкия ден в отделението и мислите ми отново бяха обсебени от Елиът. В паниката дори не му бях представила приятелката си. Така ме изуми с неочакваната си поява!
	Шон се размърдва, прегръща ме през кръста и ме придърпва към себе си. За пръв път след първата ни целувка през изминалия месец май изпитвам чувство на… несподеленост.
	Въздишам, дърпам се и сядам в леглото.
	— Добре ли си? — пита Шон и подпира брадичка на рамото ми.
	Той не знае за Елиът, което е доста шантаво, тъй като скоро ще се женим и е редно да знае всичко за мен, нали? Може да не се познаваме от дълго време, но важните неща в живота ни не бива да остават тайна. Колкото до Елиът, той заемаше най-важната част от зрелия ми живот. Шон знаеше, че съм израсла в Бъркли и че съм прекарала много уикенди в къщата ни в Хийлдсбърг, където имам приятели. Не знаеше, че се бях влюбила в Елиът на четиринайсет и че го бях изключила от живота си само след няколко години.
	— Добре съм, но съм уморена.
	Шон поглежда часовника. Показва 6:40. Сънят е важен, защо не спя, защо?
	— Поспи още малко — промълвява Шон, но аз знам, че иска да ми каже: „Какво ще кажеш за малко секс, преди Фийби да се събуди?“.
	Само че на мен никак не ми се иска да правя нещо, което в този момент ми се струва нередно.
	Проклетият Елиът.
	Ще ми трябват няколко дни, за да ми мине.


>	Тогава

	_Четвъртък, 20 декември,_
	_преди петнайсет години_
	Никога не бях прекарвала Коледа извън дома, но в началото на декември татко каза, че тази година ни предстои голямо приключение. За някои деца това означава пътуване до Париж или круиз до екзотични места. За татко това беше традиционна Коледа в новата ни къща — палене на датските коледни свещи _календерлис_, вкусна печена патица, зеле, цвекло и картофи.
	Пристигнахме по обяд на двайсети декември. Колата ни беше претъпкана с покупки и коледни украшения. След нас караше търговецът на елхи, който беше със златен зъб, дървен крак и в ремаркето си влачеше огромната ни елха.
	Двамата с татко свалиха с усилие елхата. Беше студено и потропвах с крака, за да се стопля. Без да искам, погледнах към съседската къща.
	Прозорците светеха, а някои бяха замъглени от пара. От кривия комин се виеше пушек във формата на панделка.
	От октомври до декември бяхме идвали три пъти. Елиът винаги чукаше на вратата и татко го пускаше на горния етаж, за да четем в дрешника, който беше вече библиотека. Лягахме на пода и четяхме с часове.
	Аз все още не му бях гостувала и само си представях неговата стая и заниманията му. Каква ли беше Коледата в тази голяма, многолюдна къща? Четири деца, майка, баща и куче, което приличаше на кон! Сигурно миришеше на сладки и на борови клонки. Там надали можеше да се чете на спокойствие.
	Влязохме с елхата и се настанихме. Само след час се позвъни и на прага застанаха Елиът и госпожа Дина с голяма, покрита с фолио чиния.
	— Донесохме ви сладки — каза Елиът.
	Бяха му сложили шини на зъбите и се усмихваше като през метална решетка. Гледах го учудено и той се засмя.
	— Не гледай мен, а виж сладките, Мейси!
	Татко извика от кухнята:
	— Гости ли имаме, _мин лиле бломст_?
	Така ми казваше на родния си език — _малко мое цвете_. В гласа му долових лека нотка на разочарование: _Не може ли момчето да почака поне до утре?_
	— Дънкан, само се отбих да ви оставя сладки — каза госпожа Дина. — Елиът ще си дойде, когато стане време да вечеряте.
	— Вечерята е почти готова — рече татко и аз усетих какво всъщност искаше да каже с иначе спокойния си глас.
	Оставих чинията със сладки на плота до него — нещо като умиротворителен дар.
	— Отиваме да почетем. Окей?
	Татко ме погледна и кимна.
	— Трийсет минути, нали Мейси?
	Елиът ме последва покрай грамадната елха и се качихме в библиотеката.
	От кухнята долиташе коледна музика, но щом затворихме вратата, настъпи тишина. Татко беше сложил рафтове на стените и ми беше купил стол барбарон. Срещу вратата имаше малък разтегателен диван. За пода бяхме донесли възглавници от къщи и дрешникът приличаше на уютно скривалище.
	— Сдобил си се с хардуер, а? През цялото време ли трябва да носиш желязната маска?
	— Това е специално украшение, Мейси! Не през цялото време, но искам да го сваля колкото може по-скоро.
	— Защо?
	Елиът ме изгледа недвусмислено.
	— Дразнят ли те?
	— Ти как мислиш? Виждат ли те се удобни?
	— Не. Виждат ми се досадни.
	— Ти си досадна — подразни ме той.
	Тръшнах се на барбарона с книга в ръка.
	Елиът се загледа в книгите.
	— Имаш всичките книги на „Ан от фермата Грийн Гейбълс“.
	— Да.
	— Не съм ги чел.
	Взе една, настани се на дивана и попита:
	— Любима дума?
	Въпросът беше вече традиционен и ми отне само секунда, преди да отговоря.
	— _Стаен_. А на теб?
	— _Персимон_*. — Елиът ме погледна и най-неочаквано добави: — Сигурно ти е много трудно.
	[* Сладък плод с ярък цвят, произхождащ от Китай. — Бел.ред.]
	Очите му бяха кехлибарени, умислени и загрижени. Покашля се и добави:
	— Празниците без майка ти…
	Толкова се изненадах, че извърнах поглед. Дано не настояваше за отговор. Лицето на мама присъстваше непрестанно в мислите ми: живи сиви очи, гъста черна коса, тъмна, матова кожа и извити в едното ъгълче усмихнати устни, докато ме буди. Всяка сутрин до последната, когато не можа… Поглеждах в огледалото и я виждах. Дали ми беше _трудно_? Не можех да изразя как се чувствам само с думата _трудно_.
	Все едно да описваш планина като буца или океана като локва. С какви думи да назова всичко, което чувствах на Коледа без мама? Елиът ме гледаше със своя проницателен поглед.
	— Ако мама почине, празниците биха били много тежки.
	— Защо? — попитах, макар да знаех отговора. Стомахът ми се сви, а гърлото ми запари.
	— Защото прави страхотни празници. Като всички други майки.
	Преглътнах надигащите се сълзи и кимнах.
	— Какво правеше майка ти?
	Облегнах се назад и зареях поглед в тавана.
	— Извинявай!
	Стана ми неловко и рекох:
	— Пък и нали знаеш, че съм добре. — Изреченото ми помогна да се стегна и да спра да плача. — Изминаха почти четири години. Не трябва да говорим за това.
	— Но _можем_.
	Преглътнах още веднъж и заговорих с поглед, забит в стената. Гласът ми звучеше като сдържано стакато.
	— Всяка Коледа правеше мъфини с боровинки и портокалов сок. Седяхме пред камината и се забавлявахме с чорапите, които висяха от полицата, двамата с татко ми разказваха случки от детството си, а понякога си съчинявахме щурави истории. После готвехме и разопаковахме подаръците, сгушвахме се пред камината и четяхме.
	— Колко хубаво — прошепна Елиът.
	— Да, беше хубаво. Мама също обичаше книгите. Подаръците бяха предимно книги, красиви писалки или фина хартия. Мама четеше _всичко_. Нямаше изложена книга в книжарниците, която да не беше прочела.
	— Майка ти ми харесва.
	— Всички я харесваха. Майка й и баща й умрели, когато била малка, и тя се привързваше и се държеше с всички, сякаш бяха част от семейството й.
	След като почина, близките ни хора се почувстваха като риби на сухо и не знаеха как да общуват с мълчаливия ми баща.
	— Тя работеше ли?
	— Да. В „Букс“.
	— Наистина? — Елиът се изненада, че мама беше работила за такава известна фирма. Всъщност желанието й беше да отвори своя собствена книжарница, но с татко можеха да си го позволят едва когато беше вече болна. — Баща ти затова ли ти направи библиотека?
	— Кой знае… Може би.
	Татко знаеше, че мама е винаги в мислите ми, и не би искал да мисля по-малко за нея. Все едно да накараш някого да спре да диша. Елиът като че ли разгада мислите ми и попита:
	— Тук мислиш повече за нея, нали?
	_Мислех за нея навсякъде. Нямаше я, ала присъстваше във всеки миг от живота ми. Не знам на кого беше по-тежко — на мен, която живеех без нея, или на нея, която съществуваше някъде без мен._
	— Мейси?
	— Да?
	— Затова ли обичаш библиотеката? Защото тук мислиш за майка си?
	— Обичам библиотеката, тъй като обичам да чета.
	_Намерех ли книга, в която потъвах поне за час, забравях за всичко._
	_Пък и татко мислеше за мама всеки път, когато ми купуваше нова книга._
	_Освен това ти, Елиът, си тук и с теб се чувствам хиляди пъти по-несамотна._
	— Мейси, ти…
	— Не ме питай повече. — Притворих очи. Дланите ми бяха потни, сърцето ми биеше до пръсване и стомахът ми беше на топка.
	— Плачеш ли за майка си?
	— Сериозно ли ме питаш?
	— Ами… да. Коледа е и докато мама печеше сладките, се замислих колко съм свикнал с нея. Само искам да ти кажа, че можеш спокойно да говориш с мен за всичко това.
	— Нямам нужда да говоря за това.
	Елиът задържа погледа си върху мен и отново се зачете.


>	Сега

	_Сряда, 4 октомври_
	Ставам от топлото легло и отивам в кухнята, след като целувам рошавата глава на Шон. Той знае, че Фийби винаги се събужда преди нас и сутрин никога не сме насаме.
	Фийби е дете мечта. На шест години е и е умна, любвеобилна и буйна, което издава характера на майка й, тъй като баща й е кротък и спокоен. Кой знае къде беше майка й Ашли, но ми е мъчно, че детето расте без нея. Аз поне живях десет години с мама и не чувствах, че смъртта й беше предателство към мен. Фийби била само на три, когато Ашли заминала за един уикенд с колегите си банкери и се върнала с изявен интерес към кокаина, който преминал в пристрастеност към крека, и така животът й се завъртял около наркозависимостта. Как да кажеш на това прекрасно момиченце, че майка му обича повече наркотиците?
	Спомням си как след една пиянска вечер за пръв път спах у Шон и на сутринта заварих Фийби в кухнята. Закусваше с „Райс Чекс“ и косата й беше на две криви опашчици. Чорапите й бяха различни, клинчето й беше с щампа на кученца, а пуловерът на точки. Шон не ми беше казал, че има дете. Щеше ми се да си го обясня не като огромен, странен пропуск от негова страна, колкото като любовно умопомрачение при вида на големите ми гърди под синия пуловер.
	Фийби ме погледна с ококорени очи — потвърждение на думите на баща й, че от три години не бил водил жена у дома — и ме попита дали съм новата съквартирантка. Не знаех какво да отговоря на човечето с криви опашки и клин на кученца. От този ден насетне заживях у тях. И не съжалявам за това. Шон е добър и сговорчив, пък и прави сносно кафе. На четирийсет и две е и е финансово стабилен, което има значение, когато се чудиш как да се справиш със заемите от следването по медицина. За втори път в живота ми се случи така, че сексът с него изобщо не можеше да се сравни с някои напразни предишни преживявания.
	— Искаш ли „Чекс“? — питам Фийби.
	— Да, благодаря.
	— Добре ли спа?
	— Беше топло.
	Значи не си бях въобразила, че ми е задушно само защото срещнах Елиът, а пък се събудих до Шон, който все усилваше термостата. Той беше роден за Централен Тексас, а не на залива на Сан Франциско. Намалявам температурата и казвам:
	— Ти не беше ли дежурна снощи за „Внимание! Температуроопасен баща“?
	Фийби се засмива.
	— Той ме издебва и засилва отоплението.
	Чувам, че Шон пуска душа, сипвам „Чекс“ на Фийби, бързо се връщам в спалнята, вземам чиста униформа, наливам си кафе, целувам Фийби по главата и изхвърчам след секунда. Може и да съм луда, но съм убедена, че ако Шон ме попита за вчерашния ден, ще се случи непоправимото.
	_Срещнах Елиът Петропулос след близо единайсет години и разбрах, че все още съм и вероятно винаги ще бъда влюбена в него._
	_Още ли искаш да се ожениш за мен?_

	* * *

	Елиът е пред болницата.
	Не бих казала, че сърцето ми спря, тъй като го усещам болезнено — все едно е орган фантом. Свива се и думка с всички сили. Намалявам ход и се чудя какво да кажа. Ядосвам се.
	— Елиът…
	Той се обръща и въздъхва с облекчение.
	— Надявах се, че ще дойдеш рано днес.
	Рано?
	Приближавам се с присвити очи. Той е пъхнал ръце в джобовете на черните си джинси.
	— Откъде знаеш къде работя и кога ще се появя?
	Елиът пребледнява и обяснява смутено:
	— Съпругата на Джордж работи на регистратурата.
	Жената, която виждам всеки ден през последните няколко месеца.
	— Казва се Лиз, нали? — заявявам аз, тъй като съм виждала името на пластмасовата табелка на гърдите й.
	— Да. Лиз Петропулос.
	Засмивам се нервно. На администраторите не им е позволено да дават информация за графика на лекарите. Хората се държат непредсказуемо, когато близките им са болни. Особено когато става дума за деца. Случва се родители да търсят възмездие от лекар, който не е излекувал детето им.
	— Мейси, Лиз знае, че не съм опасен…
	— Може да я уволнят. Аз съм лекарка в отделението за деца в критично състояние! Тя не трябва да дава никаква информация — дори на членове на семейството си.
	— Съжалявам. Аз съм виновен. Започвам работа в десет и се надявах, че имаш минутка, за да поговорим. — Мълча, той се навежда и ме поглежда в очите. — Имаш ли малко време?
	Погледите ни се сливат и ме връщат в онези хиляди мигове на безмълвно разбирателство. Дори сега, след толкова много години, двамата четем мислите си.
	Нарушавам мига, като поглеждам часовника си. Минава седем и половина. Подранила съм с час и половина, Елиът вече го знае, така че…
	— Имам около час.
	Той се усмихва и прави няколко стъпки наляво и няколко надясно, сякаш иска да ме очарова с детския си израз на радост.
	— Кафе? Закуска? — Усмивката му е широка и аз забелязвам правилните зъби — вече без шини.
	Соча към малкото кафене на съседната улица, все още неокупирано от болничен персонал и загрижени семейства в очакване на следоперационни сведения.
	Вътре е топло, дори твърде топло — като у нас сутринта — но има две незаети маси отвън. Вземаме менютата и ги разглеждаме в мълчание.
	— Какво препоръчваш? — пита Елиът, а аз се засмивам:
	— За пръв път ще ям тук.
	Той ме гледа и аз усещам прилив на топлина. Странно, тъй като с него сме яли заедно само два-три пъти, при това не сами.
	— Обикновено грабвам мъфин или бейгъл от бюфета. — Отклонявам погледа си и избирам йогурт и парфе гранола. — Сигурна съм, че всичко е вкусно.
	Тайно го наблюдавам как сканира менюто. Елиът и думите. Фъстъчено масло с топъл шоколад. Кафе с бишкоти. Любовни двойки чрез божествена намеса.
	— Яйца или палачинки? — мърмори той и се почесва по врата.
	Прокарва пръст по долната си устна. Навежда се и мускулът на рамото му изпъква. Телефонът му звъни, но той не го поглежда. _Боже, имай милост!_ Елиът е станал мъж, който знае как да движи тялото си. Вчера не го бях забелязала.
	Усмихва се доволно, пъхва менюто в поставката на масата, протяга се за салфетка и я разгъва бавно в скута си, поглежда ме с лека, щастлива усмивка… И аз съм благодарна, че между нас има единайсет години — инак щях ли да забележа всичко това? Или движенията и жестовете му щяха да са просто част от него?
	Сервитьорката взема поръчката и Елиът отново се навежда към мен.
	— Възможно ли е да ми разкажеш какво се случи през последните единайсет години?
	Спомените нахлуват в главата ми. Заминавам за колежа в мъглив ден. Живеем със Сабрина в общежитието, после в една от стаите на апартамент, претъпкан с книги и бирени бутилки апартамент, който тъне в облаци марихуанен дим, след това заминавам за Балтимор да уча медицина и се моля ден и нощ да успея да продължа в Калифорнийския университет в Сан Франциско, близо до родния ми дом, който, уви, е празен. Как да разкажа всичко това по време на закуска в кафене?
	— Нищо особено — казвам аз. — Колеж, медицинска академия…
	— Вероятно приятели, гаджета, радост и тъга — добавя той и сякаш забива стрела в сърцето ми. Гледа ме с очакване.
	Неловката тишина ни притиска като лавина.
	— Нямах предвид точно нас — мълви Елиът.
	Засмивам се и лъжа:
	— Не пазя лоши чувства.
	Телефонът му отново звъни и той го избутва настрани.
	— Мейси, ти защо изчезна?
	— Случиха се много неща.
	Елиът свежда очи и не знае какво да каже. Току-що бях заявила, че в живота ми не се е случило нищо особено, и само миг след това уточних, че са случили много неща. Мислите се блъскат в главата ми и изведнъж се сещам, че _утре_ Елиът става на двайсет и девет. Бях пропуснала всичките години след двайсет…
	— Честит подранил рожден ден.
	Очите му заискряват и устните му се извиват в усмивка.
	— Благодаря.
	Пети октомври беше ден, който не забравях. Стискам топлата чаша с кафе и сменям темата.
	— Ами ти как си? Нещо интересно?
	Той свива рамене, отпива от капучиното и избърсва с пръст пяната от устната си. Всеки негов жест е спокоен и овладян и аз усещам нова вълна на топлина. Не познавам друг човек, който да е толкова подчертано себе си и само себе си.
	— Завърших Калифорнийския университет по-рано и няколко години живях в Манхатън.
	Мислите ми секват, спрени с шалтер. Елиът е олицетворение на Северна Калифорния и на целия й невъобразим хаос. Не мога да си го представя в Ню Йорк.
	— В Манхатън?
	Той се смее.
	— Откачена работа! На двайсет и няколко всичко е възможно. Сътрудничих на една литературна агенция, но не ми хареса. Върнах се преди две години и започнах да работя за литературна организация с нестопанска цел. Ходя няколко пъти седмично и… пиша роман. Върви добре.
	— Пишеш книга? — усмихнах се аз. — Кой би предположил!
	— Всеки! — Смехът му е дълбок и сърдечен. — Може ли да те попитам нещо?
	— Разбира се.
	— Защо дойде с мен тази сутрин?
	Нямаше смисъл да изтъквам, че имах свободно време, тъй като въпросът му беше с друга насоченост. Лиз знаеше, че Елиът е добро момче, а аз можех да му кажа да си върви и никога повече да не ме търси.
	Но не го направих.
	— Не знам. Мисля, че не мога да ти кажа „не“ за втори път.
	Отговорът му харесва. Усмихва се и носталгията отново свива сърцето ми.
	— Много се гордея с теб. Учила си в „Тъфтс“, а после медицина в „Хопкинс“!
	— Ах, ти! Проверил си в Гугъл!
	— А ти не ме ли провери? Признай!
	— Прибрах се в два сутринта и заспах на мига. Не помня дали си измих зъбите.
	Усмивката му открехва тъжна страница в душата ми.
	— Беше ли решила да се върнеш тук, или така се случи?
	— Това беше първият ми избор на място.
	— Искаше да си близо до Дънкан, нали? — Елиът кима, сякаш това е напълно понятно, и аз изпитвам пронизваща болка.
	— А ти беше ли _решил_ да се върнеш?
	Елиът се замисля над ударението на „решил“ и въздъхва.
	— Бях решил да живея там, където си ти. Е, планът ми пропадна, но пък знаех, че шансът да те срещна в Бъркли е голям.
	Слисана съм. Сякаш съм тухла, запокитена във витрина.
	— О!
	— Но ти го знаеше, нали? Знаеше, че ще те чакам тук.
	Бързо пийвам глътка вода.
	— Не знаех, че все още се надяваш да…
	— _Аз те обичах._
	Кимам след пронизващите като шрапнел думи и се оглеждам за сервитьорката с надеждата, че се задава с поръчката.
	— Ти също ме обичаше — тихо казва той. — Това беше нашият свят.
	Имам чувството, че залитам, а Елиът се навежда към мен и добавя:
	— Извинявай, ако те притеснявам, но не мога да понеса мисълта, че няма да успея да ти го кажа.
	Телефонът му отново звъни.
	— Не трябва ли да се обадиш?
	Елиът потрива лице, обляга се назад със затворени очи и чак сега забелязвам, че е брадясал и е уморен.
	— Всичко наред ли е? — питам, а той се навежда отново към мен:
	— Да. — Замисля се и добавя: — Снощи скъсах с приятелката ми. Тя се обажда. Сигурно иска да говорим, но знам, че ще се разкрещи. Мисля да го отложа засега.
	Преглъщам огромната буца в гърлото си.
	— _Снощи_ ли скъса?
	Елиът кима, върти целофана на една сламка и благодари на сервитьорката, която донася закуската.
	— Ти си любовта на живота ми — тихо заговаря той. — Надявах се, че ще те преживея, но когато те видях вчера… — Как да се прибера и да се правя, че я обичам?
	Не мога да си обясня задушаващите ме чувства. Дали се отъждествявам с всичко, което Елиът сподели, но съм твърде малодушна и не го признавам? Или обратното — вече имам Шон, животът продължава и не искам Елиът да се натрапва в лесния ми, подреден живот?
	— Мейси — подхваща той, но аз отново съм обзета от желание да изчезна. Изваждам портфейла си, докато телефонът му звъни, но Елиът хваща ръката ми. Лицето му поруменява от смут и негодувание. — Не прави така! Не бягай от думите. Изминаха единайсет години. Знам, че сгреших. Но наистина ли беше толкова непростимо, че да _изчезнеш_?
	Не, не беше. Поне в началото.
	— Елиът, по-добре да спрем дотук. Не само заради миналото. Мина толкова много време. Снощи си скъсал с приятелката си, след като ме видя за две минути! А аз ще се омъжвам!
	Той пуска ръката ми, примигва и за пръв път няма думи.
	— Ще се омъжвам. Има много неща, които не знаеш. И много, за които нямаш вина. А това между нас — посочвам него, а после и себе си, — да, ужасно е, че се разделихме, мен също ме боли, но Ел, това е вече в миналото.


>	Тогава

	_Петък, 21 декември,_
	_преди петнайсет години_
	Татко сякаш се досещаше, че ми е мъчно след разговора с Елиът за Коледа без мама и беше доста мълчалив на вечеря. По едно време попита:
	— Искаш ли утре да отидем до Гоут Рок?
	Гоут Рок е мястото, където Ръшан Ривър се влива в океана. Водата е много студена и опасна дори покрай брега, вятърът носи пясъка и не може да опечеш нищо на барбекю. Красиво е и аз обичах да ходим там. Морските лъвове и слонове се излежаваха, а черните, натежали от солта водорасли миеха бреговете като някакво полупрозрачно, извънземно видение. Сякаш пусната отнякъде, в средата на плажа, до тесния провлак се издигаше самотна, висока около трийсет метра скала.
	— Ако искаш, покани Елиът да дойде с нас.
	Кимнах.

	* * *

	Елиът мърдаше на седалката, дърпаше колана, прокарваше ръка в косата си. Не можех да се съсредоточа в книгата и накрая го попитах:
	— Какво ти е?
	Той погледна към татко и каза:
	— Нещо не ми е много добре.
	Ръцете му бяха големи за слабото тяло, ала непохватността никак не му пречеше и аз дори не я забелязвах.
	Татко спря на паркинга и вятърът ни блъсна с всички сили. Закопчахме якетата и нахлупихме шапките.
	— По-надалеч от скалата няма да ходите — рече татко и извади своето малко удоволствие — пакет датски цигари. Не пушеше пред мен. Когато мама забременяла, отказал цигарите. Вятърът разроши светлата му коса, той я отметна, погледна ме за разрешение, аз кимнах и като лапна една цигара, добави: — Стойте поне на двайсетина метра от тюлените.
	С Елиът се изкачихме на една дюна и се загледахме в океана.
	— Баща ти всява страх.
	Засмях се.
	— Защото е висок?
	— Висок и мълчалив. Има… властно присъствие.
	— Той говори повече с очи, отколкото с думи.
	— Колко жалко, че не говоря на „очен датски“!
	Отново се засмях.
	— Не знаех, че пуши — каза Елиът с поглед в разбиващите се вълни.
	— Само няколко пъти в годината. Това е неговото тайно удоволствие.
	— Мейси, взел съм ти коледен подарък.
	Въздъхнах тежко и той се засмя.
	— Подарък за теб, пресвета Мейси!
	Елиът тръгна към плажа и забелязах, че носи малък пакет под мишницата си. Минахме през дюната, сухите плавеи и малките купчинки водорасли и стигнахме до едно малко, защитено от вятъра заливче. По формата на пакета прецених, че е книга.
	— Не се притеснявай, че не ми носиш подарък. Аз съм ти задължен, тъй като прекарвам уикендите у вас.
	— Не си ми задължен. — Бях развълнувана не само защото ми беше купил книга и защото четяхме заедно, а заради разговора ни за мама. — Винаги можеш да идваш. Аз нямам братя и сестри. Само двамата с татко сме.
	— Може би затова избрах тази книга.
	Извадих книгата от опаковката и вятърът за малко не я грабна.
	_Мост към Терабития._
	— Чела ли си я?
	— Не. Но съм чувала за нея.
	Елиът въздъхна доволно и хвърли един камък във водата.
	— Благодаря — промълвих аз, но не бях сигурна дали ме чу сред рева на океана.
	Той ме погледна и се усмихна.
	— Дано ти хареса колкото на мен. Мисля си, че може да съм твоят Мей Бел.


>	Сега

	_Четвъртък, 5 октомври_
	Телефонът ми вибрира в чантата и ме събужда на една спирка до дома. Виждам, че е два след полунощ, а от екрана ме гледа личицето на Вив.
	— Вив, вече знаеш как да ми се обаждаш! — казвам аз, докато слизам от автобуса и поглеждам към стръмния хълм към вкъщи.
	Сабрина се смее.
	— Смених снимката на профила си. А ти да знаеш, че паролите ти са много лесни за разгадаване!
	Всъщност само Сабрина и Елиът знаят четирицифрената парола, която използвам почти за всичко. Моят щастлив номер: 1515.
	— Ще я променя.
	— Недей! Ще я забравиш.
	— Мен ме бива с цифрите.
	Следва мълчание и уточнявам веднага:
	— Е, справям се, стига да имам лист и молив. Ти какво правиш?
	— Храня Вив. Знам, че се прибираш по това време и се обаждам да проверя как си след срещата в кафенето.
	Изкачвам бавно хълма, който ми се струва едва ли не перпендикулярен заради влагата и умората.
	— Елиът ме настигна на улицата.
	— Така и помислих.
	— Не му е приятно, че сме изгубили връзка.
	— Сега така ли му казват? — възмущава се приятелката ми.
	— Днес ме чакаше пред болницата. Скъсал с приятелката си, след като ме видял.
	— Ооо!
	— Да не би да си на негова страна?
	— Ами… трогателно е.
	Толкова съм уморена, че губя търпение и заявявам:
	— Знам, че не искаш да се омъжа за Шон.
	— Мейси, мила, истината е, че не искам да се омъжваш за Шон… сега. От друга страна, иска ми се _да не губиш връзка_ с Елиът. Помня какво си ми разказвала за смъртта на майка си — как не си допускала никого до себе си и какво ли не още. Ако имаш време, можем да поговорим и…
	— Сабрина! — прекъсвам я аз.
	— Елиът е твоята сродна душа. Не можеш да го изключиш от живота си.
	Кимам и вървя. Не усещам пръстите на краката си. Тътря крака и едва изричам:
	— Много съм уморена.
	— Милата ми Мейси — нежно казва Сабрина.
	— Има и още нещо.
	— Какво?
	— Той не знаеше за татко.
	— Как така?
	— Така. Аз съм виновна. Но предполагах, че е чул отнякъде.
	Приятелката ми мълчи и за кой ли път си мисли, че душата ми е пуста. Мълчанието й ме потиска.
	— Как щеше да се почувстваш, ако родителите му бяха починали и той не ти се беше обадил, за да ти каже?
	Пред очите ми са милото лице и дълбоките трапчинки на госпожа Дина. Сърцето ми се свива и казвам:
	— Права си.
	Отново мълчание. Ненавиждам тези телефонни обсъждания. Искам Сабрина да седи на дивана до мен и да разговаряме, за да усещам окуражителното й приятелско присъствие.
	— Не мисля, че с Елиът можем да бъдем само приятели.
	— Заслужава си да опиташ — въздиша тя.
	Можех ли да откажа да се виждаме и чуваме? И не се ли върнах тук, за да бъда по-близо до живота, който някога споделях с него?
	— Наистина ли вярваш, че ще бъде добре, ако поддържаме връзка с Елиът?
	— _Винаги_ съм вярвала в това.
	— И как да стане?
	Изваждам ключовете и затискам телефона между рамото и ухото си.
	— Закусвахме и аз отново изчезнах. Нямам нито телефона, нито адреса му. Той сигурно няма фейсбук или туитър. Остава да тръгна да го преследвам.
	— Ще измислиш нещо, знам.


>	Тогава

	_Преди четиринайсет години_
C>
	От: Мейси Ли Соренсен <minlilleblomst@hotmail.com>
	Дата: 1 януари, 11:00 P.M.
	До: Елиът П. <elliverstravels@yahoo.com>
	Относно: книга
	Здравей!
	Благодаря още веднъж за „Мост към Терабития“ и извинявай, че се разциврих, когато заговорихме за книгата. Може би с имейл ще съумея да ти обясня за какво става дума.
	Разбирам защо си се спрял на тази книга и оценявам подходящия ти избор. Спомням си първия ден, когато те видях в дрешника, и правя сравнение с героите в книгата — Джес, който намразва Лесли, тъй като го побеждава в състезанието по надбягване. Аз не те намразих, но и май не те харесах. Но това няма значение, тъй като сега вече си човекът, който ме разбира най-добре. Терабития е убежището на Джес и Лесли, а когато тя умира, Мей Бел става новата принцеса. Мама създаде вълшебното царство на книгите за мен, но вече я няма. Ти обаче идваш в библиотеката ми, за да четем заедно.
	Започнах да чета книгата на връщане и татко не знаеше как да постъпи. Пита ме няколко пъти „Ама какво ти е?“ накрая спря колата и му обясних. Казах му, че мама ужасно ми липсва. Мисля, че и той плака, след като се прибрахме. Не съм сигурна. Толкова е тих и мълчалив.
	Не обичам да се натъжавам пред него, тъй като е затънал в бездънна мъка и разплача ли се, ще трябва някак да пренебрегне собствената си мъка, за да се погрижи за мен. Аз поне имам него, а той загуби целия си свят заедно с мама. И все пак беше хубаво да поговорим за нея. Страхувам се да не я забравя. Толкова много ми липсва, че се нуждая от нови думи за нея.
	Прочете ли вече „Айвънхоу“? Тази книга направо ме приспива. Прочетох първата страница и нищо не разбрах. За какво се разказва?
	Утре пак на училище. Пак благодаря за книгата. И затова че ме изслушваш.
	ХО
@	Мейси
	П.С. Никой от съучениците ми не разбира, че не искам да съм момичето, загубило майка си, което не желае да е съжалявано. Благодаря ти, че поговори с мен нормално, без да заобикаляш темата табу.
C$
C>
	От: Елиът П. <elliverstravels@yahoo.com>
	Дата: 2 януари, 07:02 A.M.
	До: Мейси Ли Соренсен minlilleblomst@hotmail.com
	Относно: книга
	Здравей, Мейси,
	Радвам се, че книгата ти харесва. Не ти казах, но аз също плаках, когато я четох.
	Баща ти сигурно е разбрал защо плачеш. Дори се е зарадвал, че плачеш, макар да му е било мъчно. Дано не ми се сърди, тъй като причината съм аз. По-точно книгата. Не исках да те натъжавам.
	Не мисля, че си различна, защото майка ти е починала. Ти си прекрасна със и без майка. Прекрасна си, защото си ти.
	„Айвънхоу“ — без „д“ — е много интересна книга. Действието се разбива в дванайсети век след Третия кръстоносен поход. (Идеята за Робин Худ идва донякъде от героя Локсли.) Харесват ми стилът и екшънът. С приятеля ми Брандън играехме разни сценки и може би заради това проявих интерес към Англия през дванайсети век. Ако си падаш по Никълъс Спаркс, „Айвънхоу“ няма да ти хареса.
	До скоро:
@	Елиът
	П.С. Това за Спаркс не е израз на пренебрежително отношение. Татко ми е казвал, че понякога проявявам високомерие, ала в случая само искам да кажа, че Никълъс Спаркс си го бива, но е различен от сър Уолтър Скот.
C$
C>
	От: Мейси Ли Соренсен <minlilleblomst@hotmail.com>
	Дата: 2 януари, 8:32 P.M.
	До: Елиът П. <elliverstravels@yahoo.com>
	Относно: книга
	Здравей, Елиът,
	Никълъс Спаркс е _много, много_ добър. Майката на приятелката ми Елън се е запознала с него на литературна конференция и каза, че бил много мил и умен. Сигурна съм, че е чел „Айвънхоу“ (без „д“).
	Какви роли играехте с Брандън? С мечове и със знамена? Като откачалките по парковете?
	ХО
@	Мейси
C$
C>
	От: Елиът П. <elliverstravels@yahoo.com>
	Дата: 2 януари, 08:54 P.M.
	До: Мейси Ли Соренсен minlilleblomst@hotmail.com
	Относно: книга
	Здрасти, Мейси,
	Да. Точно така. С каски и коне от картон.
@	Елиът
C$
C>
	От: Мейси Ли Соренсен <minlilleblomst@hotmaii.com>
	Дата: 2 януари, 09:06 P.M.
	До: Елиът П. <elliverstravels@yahoo.com>
	Относно: книга
	Много се смях, да знаеш! Разбирам, че се шегуваш, но си представих как яздиш картонен кон и викаш „Атака!“ и „Айвънхоу!“
@	Мейси
C$
C>
	От: Елиът П. <elliverstravels@yahoo.com>
	Дата: 2 януари, 09:15 P.M.
	До: Мейси Ли Соренсен minlilleblomst@hotmail.com
	Относно: книга
	Ама ние наистина играехме в клуб с името „Благородници“ — имаше битки, крале и беше много забавно. Нямаше да ти хареса, тъй като накрая нямаше целувка „мек фокус“.
@	Елиът
C$
C>
	От: Мейси Ли Соренсен <minlilleblomst@hotmail.com>
	Дата: 3 януари, 6:53 P.M.
	До: Елиът П. <elliverstravels@yahoo.com>
	Относно: Откачена работа!
	Здрасти, Елиът,
	Убедена съм, че снощният ти имейл беше леко пренебрежителен, но ще проявя разум и няма да му обърна внимание.
	Искаш ли да чуеш нещо невероятно? Хванаха приятелката ми Ники да се целува с едно момче в стола и я отстраниха временно от училище! _Ама що за лудост е това?_ Разказах на татко и той ме попита дали съм се целувала с момче. Как ли пък не!!! Съучениците ми са такива загубеняци!
@	Мейси
C$
C>
	От: Елиът П. <elliverstravels@yahoo.com>
	Дата: 3 януари, 08:27 P.M.
	До: Мейси Ли Соренсен minlilleblomst@hotmail.com
	Относно: Откачена работа!
	Приятелят ми Крисчън беше наказан миналата година, защото пусна ракета в един магазин. Не знам откъде се беше сдобил с гориво, но ракетата литна през витрината и уцели кола на паркинга. Беше страхотно! Значи не излизаш със съученици, така ли?
@	Елиът
C$
C>
	От: Мейси Ли Соренсен <minlilleblomst@hotmail.com>
	Дата: 4 януари, 7:32 A.M.
	До: Елиът П. <elliverstravels@yahoo.com>
	Относно: Откачена работа!
	Излизам с Дъг и Коди, заедно сме от първи клас и сме близки… не толкова близки, че да се целуваме! Момчетата в училище си падат по видеоигри и скейтбордове и предпочитам след време да срещна някой студент, а пък Дани се опита да сложи ръка на дупето ми на една забава, ама му дадох да разбере тая няма да я бъде.
@	Мейси
C$
C>
	От: Елиът П. <elliverstravels@yahoo.com>
	Дата: 4 януари, 07:34 A.M.
	До: Мейси Ли Соренсен minlilleblomst@hotmail.com
	Относно: Откачена работа!
	Мейси,
	Пунктуацията е наш приятел! Обърни й внимание.
@	Елиът
C$


>	Сега

	_Четвъртък, 5 октомври_
	Лиз Петропулос е средна на ръст, закръглена и с най-хубавата кожа на света. Поне пет пъти й бях казвала, че й завиждам за скулите. Тя е винаги усмихната и поздравява всеки, който влиза в Мишън Бей, спира хората без табелки с името и изчаква да напишат името си, преди да влязат.
	Както всяка сутрин, още на вратата вдигам табелката си. Добре че Лиз беше в почивка вчера, когато влетях след „закуската“ с Елиът. Днес ми се усмихва с пламъче в очите, сякаш знае някаква тайна. Поздравявам я с двете й имена:
	— Здравей, Лиз Петропулос.
	А тя се усмихва и отвръща:
	— Здравей, Мейси Соренсен! Колко много съм слушала за Мейси през последните седем години… А това била прекрасната нова докторка Соренсен, която все ми прави комплименти!
	— Елиът и Джордж да се откажат от нас и да ни оставят да се оженим — шегувам се аз и тя се смее от сърце.
	— Съжалявам, че му казах кога ще дойдеш, но спомена, че случайно те срещнал и от дума на дума стана ясно кой къде работи. Нямаш представа колко се радва, че се срещнахте! Не е моя работа, но…
	Облягам се на рецепцията и се усмихвам, за да не си помисли, че ще се оплача от нея.
	— Ако ми направиш една услуга, ще забравя за нарушението на правилата.
	— Разбира се. Казвай!
	— Ще бъда благодарна, ако ми дадеш номера на мобилния му телефон.
	_Приятелите трябва да разговарят_. Като първа стъпка можехме да обсъдим и изясним нещата и след това… животът продължава…
	Лиз изважда телефона си, поглежда списъка с подбраните телефони и ми написва номера на Елиът, който, разбира се, е сред тях. Той е сърдечен, емоционално стабилен, грижовен и изобщо девер мечта.
	— Не му казвай, че си ми го дала. Не знам кога ще му се обадя.
	Кого заблуждавам? Та Елиът има да ми разказва толкова много неща. И аз на него. Имаме несподелени тайни и не знам дали ще съумеем да си разкажем всичко, случило се през годините.
	Вървя към отделението и току проверявам дали листчето с телефона е в джоба ми. Не че ми трябваше днес. Поглеждам номера. Същият! Телефонът, който беше като постоянен припев в мислите ми.
	Смяната ми започва след пет минути. Оставям чантата си в служебната стая и опитвам да се стегна. Ако не се успокоя, цял ден ще ми бъде трудно да работя. Сърцето ми бие като барабан в ушите. Без да премисля, изпращам съобщение:
C>
	Днес съм на работа от 9 до 18.
	Искаш ли да вечеряме заедно? За да поговорим.
C$
	След няколко секунди виждам балончето за отговор. Пише ми. Кой знае защо дланите ми се изпотяват. Не ми минава и през ум, че може да отговори: „Не. Не ми се занимава с теб“.
C>
	Мейси, ти ли си?
C$
	Не се сетих, че не знае номера ми.
C>
	Да.
C$
C>
	Кажи къде да те чакам.
C$


>	Тогава

	_Четвъртък, 13 март_
	_преди четиринайсет години_
	Наближаваше четиринайсетият ми рожден ден и татко не знаеше как да го отпразнуваме. Откакто се помня, рожденият ми ден протичаше така: татко правеше датски палачинки „еблескивър“, ходехме на кино, на вечеря изяждах огромен сладолед „Сънди“ и си лягах с мисълта, че повече не желая да празнувам така. След като мама почина, рутината поне ми напомняше за нея. Но вече имахме къща за уикендите, имах и близък приятел.
	— Татко, може ли да отидем в къщата този уикенд?
	Чашата с кафе застина в ръката му и той ме погледна над струйката пара. Преди да пийне, я духна, остави чашата на масата и набоде хапка от пържените яйца, като се опитваше да се държи непринудено, сякаш предложението ми не го беше смутило. За пръв път исках да отидем там и предполагам, че му беше приятно. Така изпълняваше желанията на мама в дългия й списък.
	— Там ли искаш да празнуваме рождения ти ден?
	— Да.
	— Можем да вземем някои твои приятели и да им покажеш библиотеката.
	— Тя не представлява интерес за тях.
	— Но на Елиът му харесва.
	Хапвам от яйцата и свивам рамене.
	— Да.
	— Той е добър приятел, нали?
	Хапвам още една хапка с наведени очи и кимам.
	— Мисля, че си още малка, за да си имаш гадже.
	Поглеждам го с ококорени очи и сърцето ми спира.
	— _Татко!_
	Той се засмива.
	— Само проверявам дали си наясно с правилата.
	— Какво говориш?! Мен просто ми харесва да седим в библиотеката.
	Татко не е по усмивките, не е от хората, които сияят с усмивка до уши, но сега се усмихва. Наистина се усмихва.
	— Разбира се, че ще отидем в къщата, Мейси.

	* * *

	Тръгваме рано в събота, който е и първият ден на пролетната ваканция. Татко ми обърна внимание на точка четирийсет и четвърта и точка петдесет и трета от списъка: засаждане на дърво, което да гледам как расте с годините, и сечене на дърва за огрев.
	Преди да се оттегля в моя уондърленд* на книгите, татко понесе фиданката за засаждане към двора.
	[* Wonderland (англ.) — страната на чудесата. — Бел.ред.]
	— Вземи лопатата и ръкавиците — каза той и сряза пластмасовата кофичка, в която беше ябълковото дръвче.
	Приличах на мама по това, че обичах шаренията и натурията в дома ни в Бъркли, обичах ритмичната музика и топлите дни и танцувах, когато миех чинии. Но ето че покрай дървената къща забелязах и прилики с баща ми: докато леденият мартенски вятър ни пронизваше, ние изкопахме дупката за дървото в пълно мълчание, давайки си знаци с кимане или с насочен пръст. Малкото ябълково дръвче, сорт „Гравенщайн“, беше посадено и вместо да ме прегърне и да ми каже колко много ме обича, татко се наведе и ме целуна по челото.
	— Браво на теб, _мин лиле бломст_. А сега ще отида до града да напазарувам.
	Веднага се запътих към съседите. Звъннах и звънецът проехтя в цялата къща. Чу се силен лай и драскане на кучешки лапи по вратата. Някой извика сънливо:
	— Млъкни, Дарси!
	Кучето изскимтя виновно.
	Имахме къщата от шест месеца, но аз все още не бях влизала в дома на Елиът. Госпожа Дина ни беше канила, но татко се притесняваше да не им пречим, пък и му допадаше спокойствието на нашата къща. Той трудно излизаше от черупката си.
	Направих крачка назад, когато на прага застана рошавият, полузаспал Андреас.
	Бях събудила втория по големина брат. Беше гол до кръста и баскетболните му шорти висяха под талията. Като че ли за пръв път виждах такова тяло…
	Може би и Елиът щеше да изглежда така след няколко години. Беше ми трудно, но си наложих да не мисля за това.
	— Здрасти, Мейси. Ще влезеш ли?
	— Да.
	В хола миришеше на сладки. Андреас се почеса по корема и се усмихна.
	— Дойдохте за уикенда ли?
	Кимнах.
	— Много си приказлива — засмя се той.
	Не знаех какво да отговоря и смутено попитах:
	— Елиът вкъщи ли е?
	— Ей сега ще дойде.
	— Ел, гаджето ти е тук! — провикна се Андреас.
	Усетих как пламвам, но преди да успея да кажа нещо, Елиът заслиза по стълбите и заяви на брат си:
	— Голям си кретен!
	Хвърли се върху Андреас, но той му изви ръцете, тъй като беше по-силен и по-едър. За малко да счупят един лампион и използваха думи, които не смеех дори да си помисля, докато най-сетне се отказаха да се борят. Елиът нагласи очилата и оправи дрехите си.
	— Извинявай, ама брат ми се мисли за остроумен, макар че все още не може да се облича сам. — Той посочи голите гърди на Андреас.
	— За мен е ранна утрин, глупако! — рече големият брат и разроши косата му.
	— Мама трябва да те заведе на лекар. Да те изследват за нарколепсия.
	Андреас удари с юмрук рамото на брат си и тръгна по стълбите.
	— Отивам у Ейми. Радвам се, че те видях, Мейси!
	— И аз теб.
	— Елиът! Забравих да ти напомня нещо!
	— Да?
	— Не затваряй вратата на стаята! — намигна Андреас и се засмя.
	Елиът хукна след него, но се отказа на третото стъпало и се обърна към мен:
	— Може ли да отидем у вас, Мейс?
	— Не искаш ли да ми покажеш къщата?
	Той въздъхна и размаха ръка с насочен пръст.
	— Хол, трапезария, кухня…
	Тръгна към втория етаж и аз го последвах.
	— Стълби, коридор, баня, спалня на родителите… — Следваха стаите на децата, като на една от вратите беше окачена Менделеевата таблица.
	— Това е моята стая.
	— Така и помислих — засмях се аз. Толкова се зарадвах, че виждам стаята му, че чак ми се зави свят.
	— Андреас я окачи — заоправдава се Елиът, сякаш искаше да отрече каквото и да е подозрение, че е истински нърд.
	— Но не си я махнал — усмихнах се аз.
	— Постерът ми харесва. Взел го е от панаира на науката. Не ми се ще да го свалям, пък и Андреас ще ме скъса от подигравки, ако го махна.
	Елиът отвори вратата и ми направи път да вляза. Развълнувах се и се притесних — влизах в стая на момче.
	Влизах в стаята на Елиът.
	Беше идеално подредена. Леглото — оправено, кош за пране (с няколко фланелки) в ъгъла и затворени чекмеджета на скрина. Единствената безредица беше купът книги на бюрото и кашонът с книги до него.
	Усещах силно присъствието на Елиът и чувах напрегнатото му дишане. Знаех, че иска да се измъкне от хаоса в дома си и да дойде колкото може по-скоро у нас в библиотеката. Зад бюрото имаше табло с няколко ленти от спечелени награди, снимка и картичка от Мауи.
	Приближих се и ги разгледах.
	— Участвах в научни състезания — посочи лентите той.
	Беше взел три пъти подред първа награда на състезанията на Сонома Каунти за ученици в неговата възрастова група.
	— О, ама ти си наистина много умен!
	Елиът се изчерви.
	— Е, не чак толкова.
	На снимката, която беше правена преди няколко години, заедно с Елиът имаше три момчета и едно момиче. Загложди ме любопитство и попитах:
	— Кои са приятелите ти?
	Елиът се покашля и се наведе към снимката. Усетих приятен лъх на дезодорант — на бор — но и на нещо друго, което беше мирисът на _момче_ и което сви стомаха ми.
	— Това сме Крисчън, Брандън, аз и Ема.
	Бях чувала имената им, когато ми разказваше за училище или за екскурзиите с велосипеди в гората. Прониза ме ревност и осъзнах, че макар Елиът да беше моят човек, а и единственият на света освен татко, на когото можех напълно да вярвам и с когото да съм спокойна, аз не познавах добре живота му. Какво виждаха в него приятелите му? Забелязваха ли усмивката, която започваше с повдигането на вежда и пълзеше към извивката на ъгълчетата на устните? И чуваха ли смеха, който побеждаваше склонността му към сериозно вглъбяване и звучеше гръмко: _ха-ха-ха-ха_…
	— Готини са — казвам аз, правя крачка назад и Елиът бързо се отдръпва, за да не се блъснем.
	— Да — кима той. Настъпва неловко мълчание, което ни обгръща. Ушите ми пищят и сърцето ми забива до пръсване, тъй като си представям как Ема седи на пода до него и двамата четат. Чувам шепота му: — Но не колкото теб.
	Обръщам се и срещам очите му, а той сбръчква нос с присъщия си жест и намества очилата си.
	— Няма нужда да го казваш само защото…
	— Мама е бременна.
	— Какво? — ококорвам се аз.
	— Снощи ни казаха. Бебето ще се роди през август.
	— Как така? Та ти си на четиринайсет! Ще имате петнайсет години разлика.
	— Знам.
	— Щура работа.
	— Съгласен съм. Дори не ми се говори за това. Може ли да отидем у вас? Мама не е добре, повръща й се, а братята ми са кретени. — Елиът кима към кашона с книги и добавя: — Имам няколко класически книги за библиотеката ти.

	* * *

	Татко ни гледаше, докато се качвахме по стълбите.
	— Във вторник имаш рожден ден, нали? — попита Елиът, докато вървяхме по коридора. Любимите му карирани „Ванс“ бяха пред разпадане. Едната подметка се беше разлепила и шляпаше.
	— Как помниш? Казах ти преди… пет месеца, нали?
	— Един път е достатъчно.
	Библиотеката беше уютна — рафтове с книги, диван, барбарон. Преди две седмици татко я боядиса в тъмносиньо, със сребърни и златни звезди на тавана. До местата за четене светеха две малки лампи. В средата имаше възглавници и одеяла. Елиът седна на пода със свити крака и метна едно одеяло върху скута си.
	— Сега си във ваканция, нали?
	— Да — кимнах замислено.
	— Не би ли искала да си с приятелите си?
	— Аз съм с приятел! — учудено го погледнах аз.
	— Имам предвид приятелките ти — рече непринудено той, но аз забелязах, че се изчерви.
	— Те си имат занимания. Ники ще ходи чак в Перу при някакви роднини.
	Настаних се удобно и взех поредната книга. Мислейки за снимката с приятелите му и колко много исках да знам повече за живота му, аз обмислих следващите си думи.
	— Когато мама се разболя, спрях да се виждам с повечето си приятелки, за да съм с нея.
	Елиът кимна и макар да не вдигна очи от тетрадката пред себе си, бях сигурна, че в центъра на вниманието му съм само аз.
	— Когато почина, не ми се ходеше на гости с преспиване, нито ми се говореше за момчета. Приятелките ми пораснаха, а аз сякаш спрях да раста. С Ники сме все още близки, но най-вече защото и тя не обича да си губи времето извън училище. Семейството й е много голямо и й е достатъчно, че общува с тях.
	Усещах погледа му, но го избягвах, тъй като се боях, че ще млъкна, ако срещнех очите му. Думите сякаш бълбукаха в гърдите ми. Говорех за неща, за които не бях говорила с никого досега.
	— Татко ме караше да излизам. Дори ме записа в детския клуб до работата му. За да съм сред деца. Само че този клуб беше за деца, загубили родителите си.
	— Наистина ли?
	— Помня как влязох в залата с бели стени с плакати на младежки групи, пембени и лилави графити, пухкави барбарони в ъглите и кошове със списания. Сякаш нечия майка беше дошла и подредила така, както се очакваше, че изглежда всяка стая на момиче в тийнейджърска възраст. Аз бях с дълга коса на конска опашка, а другите момичета бяха с почти еднакви, семпли прически. Косата им стигаше до брадичката и имаха бретони. След няколко седмици разбрах, че всичките бяха загубили майките си. Татко знаеше как да ми връзва косата, какви шампоани да купува, беше се научил да прави плитка и да борави с маша. Можеше да ме заведе да ме подстрижат като другите момичета, но не го направи.
	Най-накрая вдигнах очи. Елиът ме гледаше с трогателно учуден поглед. Пресегна се и взе ръката ми.
	— Казвала ли съм ти, че имам косата на мама?
	Той поклати глава и се усмихна.
	— Твоята коса е най-хубавата на света.


>	Сега

	_Четвъртък, 5 октомври_
	Стоя пред „Нопалито“ на Девета улица и без да поглеждам през витрината, знам, че Елиът е вече вътре. Знам, тъй като е осем и десет. Срещата ни беше в осем, а той никога не закъснява.
	Влизам и веднага го виждам. Салфетката се смъква от коленете му и той се блъска в ръба на масата в бързината да стане. Забелязвам две неща: със сако и хубави джинси е, обувките му са черни, елегантни и лъснати. Освен това се е подстригал.
	Косата му отгоре е все още дълга, но отстрани е доста къса. Така не прилича чак толкова на високомерен литературен хипстър, а по-скоро на секси скейтър. Като тийнейджър дори не се беше опитвал да прилича на скейтър, а сега на двайсет и девет му отиваше толкова много. Фризьорът го биваше. Момчето, с което бях израснала, предпочиташе да избере дори химикалката, с която пишеше списъка за пазаруване, отколкото да се замисля за външния си вид.
	Прилив на нежност стиска гърлото ми и имам чувството, че съм наелектризирана. Едва поемам дъх, докато се приближавам. Може би, защото не бях с болничните панталони и туника, а и бях обърнала внимание на външния си вид, но Елиът плъзга очи от косата до обувките ми и обратно.
	Бързо го прегръщам и забелязвам колко е развълнуван.
	— Здрасти.
	Той преглъща и промълвява:
	— Здравей.
	Издърпва стола ми, настанява ме и добавя:
	— Косата ти е… Много си хубава.
	— Благодаря. Честит рожден ден.
	Не спирам да си повтарям като молитва: _Приятели сме, това не е среща, тук съм, за да се извиня за държането си на закуската в кафенето и толкова._
	Опитвам да си внуша молитвата и едва ли не да я жигосам в сърцето си.
	— Благодаря — усмихва се сдържано Елиът и се покашля. Не знае откъде да започне.
	Сервитьорът ми налива вода и разстила салфетката в скута ми. Елиът ме гледа втренчено, сякаш съм се върнала от оня свят. Може би така го чувства. Кога ли се беше предал и беше спрял да се надява, че ще ме намери? Може би отговорът беше _никога_?
	— Как беше в болницата днес? — започва с по-неутрален въпрос, а аз отвръщам:
	— Лудница.
	Отпива глътка вода и плъзга пръсти по капките на изпотената чаша.
	— Специализираш педиатрия, нали?
	— Да.
	— И още от началото на следването ли знаеше, че искаш това?
	— Почти да.
	— Сериозно? — усмихва се той, сякаш не ми вярва.
	Засмивам се.
	— Не се правя на интересна, Елиът. Е, малко съм притеснена.
	Не че това е среща! Разбира се, че не е. Казах на Шон, че ще се видя със стар приятел, и си обещах, че ще му разкажа всичко. И все още имам такова намерение. Той беше погълнат от включването на кабелите на новия телевизор и дори не ми обърна внимание, когато излязох.
	— Аз също съм притеснен.
	— Не сме се виждали толкова време.
	— Да. Радвам се, че се обади. Че ми остави съобщение.
	Спомням си за телефона му с капачето и добавям:
	— Отговори на мига. Не очаквах.
	Елиът се усмихва до уши.
	— Вече имам айфон.
	— Да не е старият айфон на Ник-младши?
	— Не съвсем. — Отпива още една глътка вода и уточнява: — Андреас подновява телефоните си много по-често.
	Смеем се и все така се гледаме в очите.
	— Ако се чудиш откъде имам номера ти, Лиз ми го даде. Макар че е същият като някога.
	Той кима, бързо облизва долната си устна и аз свеждам поглед.
	— Лиз е страхотна.
	— Много ми е симпатична. — Покашлям се и добавям: — Съжалявам, че си тръгнах така в кафенето.
	— Разбирам те. Минаха много години.
	Ситуацията е едва ли не комична — между нас има океан от събития и безброй неща за споделяне. Да започнем от началото или от сегашния момент и да вървим назад? Или да подхванем някъде от средата?
	— Елиът, не знам за какво да говорим по-напред.
	— Ами… да видим менюто, да поръчаме вино и тогава ще си поговорим за миналото. Като всички хора на вечеря, нали?
	Кимам и ми олеква, че е все така благоразумен. Разгръщам менюто, но в главата ми се въртят безброй въпроси.
	Къде живее в Бъркли?
	За какво разказва в книгата си?
	В какво се е променил? И в какво не?
	И все пак онова, което наистина изпъква в сянката на гузното ми съзнание, е смелостта, с която беше приключил връзката си само след като ме беше видял за две минути. Или пък отношенията им са били вече такива, че това е било неизбежно?
	Да започнем разговора с това? Надали щеше да е удачно, но пък беше последното нещо, за което говорихме вчера.
	— Всичко наред ли е с…
	Смутеният ми поглед подсказва за кого питам.
	— С Рейчъл ли?
	Кимам и веднага си казвам: „Ами да, на него му отива момиче на име Рейчъл, което чете с удоволствие «Ню Йоркър», работи за организация с нестопанска цел и компостира яйчените черупки и обелките от цвекло, за да отглежда собствени зеленчуци“. Аз съм пълна противоположност — огромни заеми за следването, травми от загубата на мама и татко, а не малко и свързани с Елиът, да не говорим за жалкия абонамент за „Ю Ес Уикли“.
	— Всичко е наред. Надявам се да останем приятели. Като си помисля, то повече и не можехме да бъдем.
	Залива ме топла вълна до крайчеца на пръстите.
	— Елиът!
	— Разбрах, че си сгодена, но за мен ще бъде трудно да ти бъда само _приятел_. Не ми е в ДНК-то. Ще опитам, ала няма да мога.
	Усещам как разоръжаващата му откровеност пропуква дебелата ми черупка. Колко ли пъти трябва да ми каже, че ме обича, преди да се разнежа…
	— И все пак, има някои основни правила — казвам аз.
	— Основни правила — повтаря Елиът и кима. — Нещо като „Нямай очаквания“ ли? — Бързо кимам. — Или пък: „Ще ти кажа онова, което искаш да знаеш, а после и ти на мен“.
	Танто за танто? Ще се наложи да вляза в ролята на голямо, разумно момиче, колкото и объркана да съм.
	Той се усмихва и пита:
	— Какво искаш да знаеш за Рейчъл? Първо бяхме приятели. Години наред. Още от университета.
	Все едно ме прониза с нож в гърдите — приятел с друга жена, при това години наред! Пийвам вода и казвам непринудено:
	— От кой университет?
	— Ню Йорк, изящни изкуства. — Елиът прокарва ръка през косата си, сякаш не е свикнал още с нея, и добавя: — Приятелството премина във връзка по подразбиране, когато бяхме на двайсет и осем.
	Също като връзката ми с Шон — по подразбиране.
	— Разкажи ми за годеника си — чете мислите ми той.
	Тази тема е минно поле, но се надявам да не се размекна, а и да бъда искрена.
	— Запознахме се на коктейла по случай посрещането на новите лекари в болницата. През май. Веднага се харесахме.
	Елиът повдига вежди под разрошената на челото си коса и казва, без да откъсва очи от мен:
	— Е, сигурно така е трябвало.
	Винаги безмилостно откровен, той е мил и внимателен с мен. Сърцето ми бие силно и имам чувството, че ударите му отекват помежду ни. Дали туптенето на сърдечните ни болки не прави ехото?
	— Извинявай, Мейси — промълвява той и без да мисли, протяга пръсти, за да докосне ръката ми. — Не исках да прозвучи така. Но за толкова кратко време…
	— Да, случи се наистина за нула време — усмихвам се аз.
	— Опиши ми го.
	— Шон е с добър характер. — Мачкам салфетката в скута си и търся по-хубави думи за бъдещия си съпруг. — Има дъщеря.
	Елиът не мигва.
	— Участва в благотворителните събития за детската болница. Художник е. — Чувствам, че започвам да се хваля и това ме смущава. — Известен е. Дари голяма част от печалбата от новата си инсталация на детската болница „Бениоф Мишън Бей“.
	— Шон Чен?
	— Да. Чувал ли си за него?
	— Книгите и изобразителното изкуство вървят ръка за ръка тук. Казват, че е свястно момче. Картините му са страхотни.
	Чувство на гордост изпълва гърдите ми.
	— Такъв е Шон. Той е първият мъж, с когото… — без да искам подхващам аз.
	Как можах!
	Чудя се как да довърша изречението, като заобиколя истината, но мисълта ми е подвластна на добронамерено настойчивия поглед на Елиът, а и не мога да откъсна очи от гальовно сключените му длани върху чантата с вода. Чувствам се разнищена.
	— С когото какво, Мейс?
	По дяволите!
	— С когото не почувствах, че изменям… на…
	— О, да — нежно промълвява Елиът.
	Поглеждам го.
	— Виж на мен така и не ми се случи — добавя той.
	Минно поле, минно поле, минно поле… Примигвам, буца е заседнала в гърлото ми и едва обяснявам:
	— Затова се съгласих на предложението му. Импулсивно… Бях си казала, че ще се омъжа за първия мъж, с когото съм, без да съжалявам за това.
	— Доста строг критерий.
	— Така го чувствах.
	Елиът прокарва пръст по капката вода, която пълзи към покривката.
	— Не мислиш ли, че според този критерий този мъж трябва да съм аз?
	Иде ми да прегърна сервитьора, който се задава точно в този миг и ме спасява.
	Поглеждам менюто и казвам:
	— Такос дорадос и лимонова салата. — Поглеждам към Елиът и добавям: — Ще оставя на него да избере виното.
	Както очаквах, той поръчва калдо халапеньо — винаги е обичал пикантните ястия — и бутилка совиньон блан „Хорс енд Плау“.
	— Знаех си, че ще поръчаш лимонова салата. Любимата храна на Мейси.
	Между нас все така имаше съвършен синхрон. Всичко беше толкова непринудено, че беглото чувство за изневяра към мъжа, който е само на няколко мили оттук и се мъчи да включи новия телевизор в малкия ни дом, е някак мъгливо и напълно сюрреалистично. Изправям гръб с намерението да внуша емоционална дистанция.
	— О, тя се отдръпва от мен — поглежда ме Елиът.
	— Извинявай. — Той тълкува всяко мое движение. Както и аз всяко негово помръдване. — Стана някак твърде интимно.
	— Заради годеника ли? — Отмята назад глава, сякаш иска да добави… _който е тук някъде, наблизо_… — Кога е сватбата?
	— Много съм заета и още нямаме дата.
	Това не е цялата истина, но по изражението на Елиът личи, че липсата на дата му допада. Стомахът ми пак се свива.
	— Вероятно есента. — Лъжата расте. С Шон не сме говорили за дата. Пък и аз не съм по планирането на сватби и дори не бих се преоблякла след подписването.
	Елиът присвива очи. Мълчи и тишината ехти. Накрая казва само:
	— Аха.
	Покашлям се и питам:
	— А при теб как е?
	Сервитьорът донася виното, показва етикета и отваря бутилката. Увереността на Елиът винаги ме е смайвала. Той е израснал сред лозята и вината на Калифорния и дегустирането на вино не би трябвало да го затруднява. Не че го бях виждала да опитва вино преди. Тогава бяхме много млади.
	— Чудесно е — казва той и се обръща към мен, като повече не поглежда сервитьора, който ми сипва.
	— Откъде да започна, Мейси?
	— От сега.
	Елиът се обляга и се замисля откъде точно да започне. Разказва спокойно и подробно. Родителите му все още живеели в Хийлдсбърг („Татко продължава да работи, нали трябва да издържа много деца!“), Ник-младши бил областен прокурор в Сонома Каунти („Облича се като в лош криминален филм и само на теб ще кажа, но никой не трябва да носи лъскави сака.“), Алекс била в гимназията и била страхотна танцьорка („Мейс, не мога да ти опиша колко се гордея с нея. Страхотна е!“), Джордж — както вече съм знаела — бил женен за Лиз и живеел в Сан Франциско („Костюмиран служител! Не мога да запомня каква е длъжността му.“), Андреас бил в Санта Роса и преподавал математика на пети клас, а след няколко месеца щял да се жени („От всички нас той беше последният, който съм мислел, че някога ще работи с деца, но е чудесен учител.“).
	Освен резюмето има още много подробности от живота им, които съм пропуснала. Носят вечерята, но ям машинално, без да й обръщам каквото и да е внимание. Разказва ми за следването си надве-натри, за страховете от изпитите и за някои комични ситуации, но нито той, нито аз споменаваме любовните си преживявания. Колкото и да мислим за последния път, когато се видяхме преди единайсет години, темата е табу.


>	Тогава

	_Понеделник, 28 юли_
	_преди четиринайсет години_
	През първото лято с татко бяхме в дървената къща почти всеки ден. Само веднъж се върнахме, за да се видим с татковия брат Кенет. Той има две дъщери, а жена му Брит изразяваше обичта си с ръка на рамото ми. Когато й пошепнах с леко уплашен глас, че първият ми цикъл е дошъл, тя се отнесе с очакваната сдържаност. Купи ми превръзки и тампони и помоли по-малката си дъщеря Карин да ми обясни как се слагат.
	Татко се справи по-добре, ала не съвсем. Когато се върнахме в къщата, той извади списъка на мама. Точка двайсет и три гласеше:
C>
	При първия цикъл на Мейси, направи така, че да не се чуди какво се случва с тялото й. Знам, че мъжете се чувстват неудобно да говорят за това, _meu amor_, но тя трябва да знае, че е чудесно, съвършено момиче и ако бях там, щях да заместя точка 23.
C$
	Татко държеше писмото с пламнало лице и се опитваше да каже нещо:
	— Когато майка ти… за пръв път…
	Грабнах писмото, хукнах към библиотеката и започнах да чета:
C>
	Коремът ме болеше много и болката се появяваше най-неочаквано. Докато пазарувам с приятелки, на рожден ден… Представях си, че спазмите изчезват и това най-много ми помагаше. Не знам дали на теб ще ти помогне, но може да си представяш, че чуваш гласа ми. Вероятно ще мразиш това състояние, ала то ти казва, че всичко е наред, и като си помислиш, е едно чудо. Нямаш представа колко се гордея, че споделям това с теб, meu docinha, моя малка госпожичке. Ти растеш. Моят цикъл беше началото и благодарение на него имах теб, когато бях готова за това.
	Отнасяй се добре с тялото си. Не злоупотребявай с него и не позволявай на другите да го правят. Със старание и обич те създадох от една малка точица, за да бъдеш произведение на изкуството. Моето произведение на изкуството.
	Липсваш ми и те обичам:
@	Ма`е
C$
	Вдигнах очи и видях, че Елиът стои на прага. Когато видя сълзите ми, усмивката му угасна и той коленичи пред дивана, където седях.
	— Какво има?
	— Нищо.
	Сгънах писмото и той се загледа в него. Макар да беше само на петнайсет, Елиът беше наблюдателен и силно интуитивен.
	Притеснявах се, че не знаем толкова много неща един за друг. Когато се виждахме, разказвахме за времето, през което не сме били заедно. Къде сме ходили, какво сме учили, кой ни е вбесил и кого харесваме. Не забравяхме за любимите си думи. Той знаеше кои са най-близките ми приятели — Ники и Дани — но не ги беше виждал. Аз бях видяла снимката в стаята му, но не познавах неговите приятели. Брандън бил тих и кротък, а Крисчън бил едва ли не бандит. Четяхме в библиотеката и разговаряхме, ала как би могъл да знае какво се случваше с мен? Не ставаше дума за цикъла ми, който дойде доста по-късно отколкото на приятелките ми, за неудобството на татко покрай точка 23 или пък за тъгата ми по мама. Обичах татко толкова много, но той не знаеше как да постъпва в подобни ситуации. Бях сигурна, че надава ухо от хола, за да чуе гласа ми и да прецени дали не беше сгрешил, че беше пуснал Елиът да се качи при мен.
	— Добре съм — заявих високо аз, като се надявах, че ще ме чуе. Не исках да тревожа нито него, нито Елиът.
	— Какво има, кажи. Нещо в училище ли? Или баща ти? — попита Елиът и неочаквано обгърна лицето ми с длани.
	— Ел, не ми се говори за това.
	Обърсах мокрото си лице.
	— Нали щяхме да си казваме всичко? Така се бяхме разбрали, Мейс.
	— Не мисля, че искаш да знаеш за това.
	— Искам да знам — рече той, без да сваля очи от мен.
	Изкуших се да го смутя и заявих:
	— _Онова_ ми дойде. За пръв път.
	Той примигна, вратът му почервеня, а после и лицето.
	— Затова ли си разстроена?
	— Не съм разстроена. По-скоро ми олекна. Прочетох писмото на мама и затова се разплаках. Цял живот слушаш на кого му дошло, на кого не му дошло и се чудиш как ще се почувстваш, когато се случи и на теб. Приятелките ти те изпреварват и си мислиш, че нещо не ти е наред. Биологична бомба, която дреме, преди да избухне…
	Елиът прехапва устни, за да потисне смеха си.
	— И взе, че избухна. Е, чувстваш ли се по-различна?
	— Не. Не и така, както предполагах, че ще се чувствам. Сякаш нещо човърка корема ми и иска да излезе. И ми е нервно.
	Елиът се примъкна до мен и ме прегърна през раменете.
	— Няма как да ти помогна, но те разбирам.
	— Не очаквах това… нали си момче. — Премалява ми от топлината на тялото му и от докосването на ръката му.
	— Скоро ще имам сестричка и мама настоява аз да й обяснявам нещата от живота, така че ще ми е полезно да взема някой и друг урок от теб.
	Облегнах се на рамото му и усетих нов прилив на сълзи.
	— Може ли да направя нещо за теб? — промълви той.
	— Ако можеш да върнеш мама… — отвърнах с натежало сърце.
	Елиът въздъхна.
	— Много бих искал, Мейс.
	Стигаше ми да чуя тези думи, за да се почувствам по-добре. Елиът миришеше приятно на дезодорант, съвсем леко на момчешка пот и на влажната от дъжда тениска, докато беше тичал от тяхната веранда до нашата.
	— Искаш ли да говорим за това? — тихо попита той.
	— Не.
	Погали ръката ми от рамото до китката и аз вече бях сигурна, че никъде по света няма такива момчета като него.
	— Съжалявам, че не се чувстваш добре.
	— Аз също.
	— Искаш ли да ти донеса бутилка с гореща вода? Понякога нося на мама.
	Поклатих глава. Исках мама да е до мен и да ми чете писмото си.
	— Защото ако го направя, ще бъда нещо като… твое гадже ли?
	Преглътнах. Гадже беше слаба дума. Елиът беше моят единствен, _моето всичко_.
	— Май да.
	Той седна. Ръцете и краката му бяха все така дълги и кльощави, но започваше да прилича повече на мъж, отколкото на момче. Беше на петнайсет, имаше адамова ябълка и леко набола брада под долната устна, а шортите му бяха окъсели. Гласът му беше още по-плътен.
	— Предполагам, че сме още малки за това.
	Кимнах и не можах да преглътна, тъй като устата ми беше пресъхнала.
	— Да, Ел.


>	Сега

	_Петък, 6 октомври_
	Светлината на ранното утро се промъква през тънките пердета и всичко синее. По Елзи Стрийт трополят боклукчийските камиони. Скрибуцат и тракат кофи, светът се пробужда, а аз не съм сигурна дали искам да посрещна деня.
	В ушите ми още ехти снощният разговор. Искам да запомня всичко и най-вече да съхраня радостта, че моят най-добър приятел е отново в живота ми.
	Шон се обръща към мен, притиска ме към себе си и заравя лице във врата ми.
	— Добро утро — шепне той и ме целува настоятелно по шията. Сваля пижамата ми и ме прегръща.
	— Ти май спа цяла нощ.
	— Чудо на чудесата! — казвам аз и прокарвам ръце през гъстата му прошарена коса. Обзема ме силно желание. Не сме правили секс повече от седмица.
	Целува ме, но аз се отдръпвам.
	— Момент…
	— О! Цикълът ли?
	— Не. Искам да ти разкажа за снощи.
	— Какво за снощи?
	— За вечерята с Елиът.
	— Не може ли след това?
	— Може, но май не трябва.
	С Елиът се прегърнахме само когато пристигнах в ресторанта. Всъщност _нищо_ не се беше случило, но имах чувството, че мамя Шон, след като не знаеше кой е Елиът. Или по-точно кой беше Елиът.
	— Нищо лошо не се е случило, но нали знаеш, че имаме доста неща за разказване, а не се познаваме кой знае от колко дълго и не сме разполагали с достатъчно време да поговорим за всичко.
	Шон кима.
	— Вечерях с един приятел.
	— И?
	— Не ти казах, но някога той беше _моето всичко_.
	Погледът на Шон ме размеква. Дълбоките му, чувствени и искрящи очи бяха първото нещо, което забелязах в него. Те са кафяви, с гъсти мигли, а и чаровно закачливи благодарение на леката извивка на ъгълчетата им. Сега обаче ме гледат внимателно и в очакване на обяснение. Бързо се поправям:
	— Моето _първо_ всичко.
	— Пръв в смисъл…
	— Моят пръв истински приятел, моята първа любов, моят пръв…
	— Секс — довършва изречението Шон.
	— Сложно е.
	— Защо? Всички сме имали гаджета. Наранил ли те е?
	Клатя отривисто глава.
	— След като мама умря, татко беше целият ми свят, но не умееше да се грижи така, както го правеше мама. Запознах се с Елиът и… може би защото беше на моята възраст, той ме разбираше и ме виждаше точно такава, каквато бях. За мен беше нещо като комбинация от най-свидна приятелка и първо гадже.
	— Чудесна комбинация, бейби — усмихва се Шон.
	— Една вечер се скарахме и… — млъквам, тъй като не искам да разказвам всичко, и обобщавам: — Трябваше ми малко време да размисля и малкото време се превърна в единайсет години.
	— О? — поглежда ме учудено Шон.
	— Срещнахме се случайно преди няколко дни.
	— И за пръв път говорихте след раздялата?
	— Да.
	— Значи сте имали доста за разказване.
	Кимам.
	— И тази връзка е все още жива в теб?
	Не искам да го лъжа. Никога не бих забравила смъртта на мама и татко и никога не бих забравила Елиът.
	— Да.
	— Още ли го обичаш?
	— Не знам.
	Шон протяга ръка и леко обръща главата ми.
	— Мейс, нямам против обичта ти към него. Дори да смяташ, че винаги ще го обичаш. Но ако се питаш какво правиш тук с мен, то тогава се налага да поговорим.
	— Не се питам, Шон. Просто се развълнувах от срещата.
	— Разбирам. Ако срещна Ашли, отново ще преживея яда, обидата, а и… обичта си към нея. Не ми се е налагало да спра да я обичам. Само трябваше да продължа да живея, след като тя си тръгна.
	Отлично казано. „Не ми се е налагало да спра да я обичам. Само трябваше да продължа да живея, след като си тръгна.“
	Шон ме целува и добавя:
	— Не сме на осемнайсет, бейби. В бронята ни има и пукнатини. Не очаквам в сърцето ти да има място само за мен.
	Става ми много по-леко и ми иде да ревна.
	— Направи необходимото и запази приятелството — казва Шон и отново ме притиска в обятията си.
	Прегръщам го и заравям лице в шията му, но докато се движи върху мен, а после и в мен, ме осенява истината, че сексът както винаги е добър, ала не го чувствам… _истински_.
	Това не ме кара да се замислям, но и не тръпна от вълнение. Дъхът ми не секва. Не усещам забързан копнеж и нетърпение, не изгарям от желание. Надавам стон и Шон го възприема като израз на удоволствие. Мисля си, че Елиът е отново прав и за кой ли път поема грижата за моето и своето сърце, докато аз се колебая и се опитвам да намеря смисъла. Колко странно, че беше скъсал с Рейчъл веднага след като се срещнахме. Трябваше му само да ме види, а аз все още не мога да изляза от хаоса на чувствата си.


>	Тогава

	_Сряда, 26 ноември,_
	_преди четиринайсет години_
	Татко спира количката пред фризера с огромни пуйки.
	За пръв път ще празнуваме Деня на благодарността без мама.
	Всъщност не го празнувахме и когато беше жива. Родителите ми бяха първо поколение имигранти и този празник някак не ни засягаше. Сега обаче имахме къщата и почти цяла седмица ваканция, през която можехме да сечем дърва и да четем пред камината.
	Гледахме пуйките и ми се струваше доста безсмислено да готвим толкова много за двама души.
	— Те са поне седем килограма! Минимум! — чудеше се татко.
	— Нямат ли… — Посочих месарския щанд и пуешките гърди.
	— Какво?
	— Ами… нарязани.
	— Гърди ли имаш предвид? — прихна татко.
	Огледах щанда и намерих едни, които бяха достатъчно големи и можехме да ги опечем за няколко часа.
	— О, харесват ми! Гърди с добър размер — пошегува се с усмивка татко, а аз го подминах възмутено и се запътих към картофите.
	Със заспало бебе на гърдите и притиснат до ухото телефон госпожа Дина се беше спряла до щанда със зеленчуци, разговаряше и спокойно избираше лук, сякаш нямаше никаква друга работа. Беше родила преди три месеца и сега се приготвяше за голямото угощение в Деня на благодарността. Гледах я с възхищение и с почуда — при нея всичко изглеждаше много лесно, а аз и татко не знаехме какво и как да сготвим за двама. Тя ме погледна повторно, за да се увери, че съм аз, и за пръв път се запитах как ли изглеждам в очите на другите. Бях с анцуга на отбора по плуване, развлечения суитшърт с надпис „Йейл“, стар подарък на татко за мама, и с джапанки. Стоях и не помръдвах — едно смутено дете без майка.
	Госпожа Дина приключи разговора и забута количката с продукта към мен.
	— Пазарувате за утре ли?
	— Правим опита — отвърнах аз, като положих усилие да се усмихна уверено.
	— Мейси — наведе се тя заговорнически към мен, — имаме толкова много храна, пък и съм заета с малката Алекс, та ще се радвам да дойдете на обяд у нас. Ще ти бъда благодарна, ако ми помогнеш с беленето на картофите и с печенето на хлебчетата.
	Никога не бих й отказала.

	* * *

	Цял ден към нашата къща долитаха ухания на пай, на разтопено масло и на печена пуйка. Бяхме канени в три. Елиът сигурно помагаше на майка си и не го бях виждала сутринта. Чух косачката им, прахосмукачката и виковете на мача по телевизията, а когато звъннахме с цветя и вино в три без две минути, вече изгарях от нетърпение да им гостувам.
	Татко печелеше добре и в къщата ни в Бъркли имаше всичко, от което се нуждаехме. Липсваха ни суматохата, оживлението и изобилието от храна в чиниите (момчешката гвардия на госпожа Дина държеше на масата да има всички любими ястия).
	Лудницата ни привлече като магнит. Джордж и Андреас викаха срещу телевизора, господин Ник беше седнал във фотьойла и целуваше Алекс по коремчето, Ник-младши бършеше масата в трапезарията, госпожа Дина изливаше разтопено масло върху хлебчетата, а Елиът белеше картофи.
	Понечих да взема белачката и казах:
	— Обещах на майка ти, че ще обеля картофите.
	Бях на четиринайсет, но ми беше ясно, че хората, които живееха от много години в Хийлдсбърг, не биха могли да си позволят да живеят в Бъркли. Макар да се намираше в богатия район на залива на Сан Франциско и да беше облагодетелстван от завишения интерес към виното, през деветдесетте, богатството на града беше в домовете, в топлината на големите семейства като Петропулос, които живееха задружно и празнуваха заедно. Повечето хора тук работеха на почасово заплащане и живееха в стари, влажни къщи.
	Госпожа Дина възложи на Елиът салатата и той започна да реже марулята без възражения. По едно време се приближи и подхвърли иронично:
	— Хубава рокля!
	Погледнах провисналия си джинсов сукман и казах го:
	— Благодаря. Беше на мама.
	— О, Мейси, извинявай, не исках да…
	Замерих го с картофена обелка.
	— Шегувам се! Татко ми го купи. Имах нужда от такава дрешка.
	— Голяма шега, няма що — ядоса се Елиът.
	— Който закача бика, намира рогата му! — засмях се аз и вдигнах показалеца и малкия си пръст.
	Май бях наследила черното чувство за хумор на мама.

	* * *

	Татко седна при господин Ник и момчетата, за да гледа мача, макар и с престорен интерес.
	Когато седнахме на масата, с татко се включихме в ритуала на семейството: хванахме се за ръце, господин Ник каза молитвата и всички се изредиха да споменат нещата, за които бяха благодарни.
	Джордж беше благодарен, че е участвал в правенето на спортната писта.
	Госпожа Дина беше благодарна за здравото си бебе, което спеше във вибриращо столче до масата.
	Ник-младши беше благодарен за наближаващото успешно завършване на първия семестър, че „ужас, беше много гадно“.
	Татко беше благодарен за успешния си бизнес и за прекрасната си дъщеря.
	Андреас беше благодарен за приятелката си Ейми.
	Господин Ник беше благодарен за синовете си и за двете си момичета. Каза го с усмивка и намигна на жена си.
	Елиът беше благодарен за семейство Соренсен и особено за Мейси, която му липсвала, когато била в Бъркли.
	Седях и се чудех какво да кажа, че да прозвучи наистина благодарствено.
	Забих поглед в масата и подхванах:
	— Благодарна съм, че гимназията се оказа не чак толкова страшна. Благодарна съм, че госпожа Сайн не ми преподава математика. — Погледнах Елиът и добавих: — Но най-вече съм благодарна, че купихме тази къща и имам приятел, който не ме кара да се чувствам различна от другите само защото ми е мъчно за мама или искам да съм сама, приятел, който ми обяснява всичко по два пъти, тъй като е много по-умен от мен. Благодарна съм, че семейството му е толкова мило, че майка му готви толкова добре и че двамата с татко не се мъчихме да печем пуйка.
	Всички мълчаха. Госпожа Дина преглътна няколко пъти, преди да каже:
	— Браво! Е, хайде, да ядем!
	Четирите момчета се нахвърлиха върху храната. Чинията ми беше препълнена с пуйка, сос и какво ли не още. Не беше като обедите, които мама приготвяше — у нас нямаше атмосферата на голямо и шумно семейство — и все пак, това беше най-хубавият Ден на благодарността. Не изпитвам вина, че се чувствам така, тъй като знам, че мама би искала винаги да имам най-хубавото в живота.
	Когато се прибрахме, татко се качи с мен до стаята и среса дългата ми коса така, както правеше когато бях малка.
	— Извинявай, че бях толкова мълчалив днес — каза тихо той.
	Срещнах очите му в огледалото.
	— На мен ми харесва мълчанието ти. Сърцето ти не мълчи.
	Той притисна лице до челото ми и ми се усмихна в огледалото.
	— Мейси Ли, ти си прекрасно момиче.


>	Сега

	_Петък, 13 октомври_
	Ако цяла нощ сън беше чудо за мен, то цял свободен ден през уикенда е повече от чудо. Чувството е сравнимо с радостта на десетгодишно дете с двайсет долара в джоба сред магазин за бонбони. Не знам кое да направя по-напред. Е, не съвсем, тъй като знам, че не искам да стоя вкъщи. Детската болница е с много прозорци, но ако си педиатър-специализант, не забелязваш нищо освен детето пред себе си или шефа си, който ти дава указания.
	В петък се обаждам на Шон, за да му напомня за намеренията ни да си направим пикник в парка Голдън Гейт. Обаждам се и на Сабрина, за да съм сигурна, че ще дойде с Дейв и Вив. Поканвам и старите си приятели от Бъркли — Ники и Дани.
	Давам сведения на родителите (любимите ми родители напоследък) на едно момиченце в онкологията и тичам до служебната стая, за да изпратя съобщение на Елиът.
C>
	Утре ще ходим на пикник в Голдън Гейт Парк. Искаш ли да дойдеш?
C$
C>
	По кое време?
	Мислех да отида до Х-бърг, но може и да го отменя.
C$
C>
	В единайсет пред Ботаническата градина? Съжалявам, че се организираме в последния момент. Няколко приятели, Шон и т.н.
C$
C>
	Ще дойда. Много искам да се запозная с тях.
C$


>	Тогава

	_31 декември,_
	_преди четиринайсет години_
	— Момчетата са отврат.
	Вятърът ще ни отвее на Гоут Рок, където отидохме със семействата си, за да празнуваме Нова година с фойерверки и флаг футбол.
	— Защо? Ще ми кажеш ли? — попита Елиът и вдигна поглед от книгата.
	Честно казано, аз не си падах по никое момче в училище, но изглежда, че и никое не си падаше по мен. Моят най-добър приятел Дани ми каза, че Гейб и Тайлър ме харесвали, ама съм била малко като „извадена от книга“.
	Всички ходеха по срещи, а аз дори не се бях целувала с момче. На забавата на деветокласниците щях да ходя с Ники.
	— Кажи ми защо момчетата са отврат — настоя Елиът.
	— Защото не харесват _интересни_ момичета, а момичета с големи гърди и с разголени дрехи, които флиртуват.
	Елиът остави книгата и каза:
	— Не и аз.
	Направих се, че не го чувам, и продължих:
	— А момичетата харесват _интересните_ момчета. Стеснителните момчета, които знаят всичко, имат големи ръце, хубави зъби и говорят мило. — Прехапах устни, тъй като доста се разприказвах.
	Елиът се усмихна до уши — шините вече ги нямаше и зъбите му бяха идеални.
	— Харесваш ли моите зъби?
	— Ама че си и ти! Любима дума? — побързах да сменя темата аз.
	— Полярна звезда.
	— Защо?
	— Ярка е, привлича вниманието. Твоята дума коя е?
	— Кастрация.
	Елиът се намръщи, загледа се в ръцете си и пошепна:
	— Андреас казва, че си готина.
	— Андреас? — ахвам и поглеждам към плажа, където Андреас се боричка с Джордж. Представям си как го целувам. Кожата му е гладка, но косата му е твърде чорлава, пък и ми се струва глуповат.
	— Но нали си има Ейми!
	Елиът свъсва вежди и хвърля камъче към пенестите вълни.
	— Скъсаха. Казах му, че ако те пипне, ще го пребия от бой.
	Засмях се с цяло гърло, но Елиът беше разумен посвоему и не се обиди: Андреас може и да нямаше неговия ум, но пък беше канара от мускули.
	— Дори се сбихме и счупихме вазата на мама — онази, в ъгъла.
	— И? Много ли се ядоса? — слисах се аз, но ми беше приятно, че се бяха карали за мен.
	— Наказа ни.
	Едва се сдържах да не се засмея. Излегнах се на пясъка и се зачетох отново в книгата: _Понесе се на крилете на песента, високо, високо, сред звездите, и за миг й се стори, че думите Тъма и Светлина нямат значение и само тази мелодия беше истинска…_
	По едно време дойде татко. Спря зад нас и чак когато сянката му легна пред мен, осъзнах, че лежа с глава на гърдите на Елиът, който също четеше.
	— Какво правите? — попита татко.
	— Нищо — отговорихме единодушно.
	— Наистина ли?
	— Наистина — отвърнах аз, но татко не отместваше очи от Елиът и двамата си размениха дълги погледи с вероятно някакъв невидим Y-хромозомен сигнал, съпроводен с покашляне.
	— Четяхме — рече Елиът с по-плътен и мъжествен глас, което едва ли беше подходящо в този момент.
	— Да, татко — потвърдих аз.
	Той въздъхна и клекна до мен.
	— Какво четеш?
	— „Гънка във времето“.
	— Пак ли?
	— Много ми харесва.
	Татко ме погали по бузата и попита:
	— Гладна ли си?
	— Да.
	Той стана и се запъти към огъня и господин Ник.
	Елиът въздъхна чак след няколко секунди и каза:
	— Мейс, ръцете на баща ти са колкото лицето ми.
	Представих си как улавя лицето му с длан и се засмях.
	— Какво смешно има?
	— Представих си ви в схватка.
	— На мен никак не ми беше смешно. Гледаше ме, сякаш беше готов да ме удуши.
	— Престани, Ел!
	— Всички бащи са такива.
	— Като говорим за татко, знаеш ли какво намерих миналата седмица?
	— Какво?
	— Мръсни списания. Татко има много. Държи ги в една кошница на най-горния рафт на неговия дрешник. _Зад коледните фигурки._ — Това наистина ме беше слисало.
	— Ами… има логика. Нали е… Рождество — усмихна се Елиът.
	Гласът му вибрираше в главата ми, опряна на рамото му, и от допира ме лазеха тръпки.
	— И все пак едва ли е подходящо място.
	— Ти защо си ровила в дрешника му?
	— Това не е важно.
	— Напротив.
	Елиът отбеляза страницата, до която беше стигнал, седна и ме погледна.
	— Баща ти е мъж. Без жена. Неговата стая е неговата крепост, а дрешникът е неговият трезор. Все едно да ровиш в нощното шкафче или под матрака му. — Гледах го с ококорени очи. — Ти какво очакваше да намериш зад рождественските фигури на най-горния рафт в дрешника му?
	— Може би албуми със снимки. Скъпи спомени от хубавата му младост. Зимни пуловери. Изобщо вещи на родител. — Усмихнах се виновно и добавих: — Или пък коледния ми подарък?
	— Мейс, тършуването винаги води до разочарования. _Винаги._
	Татко не излизаше с жени, работеше и отделяше време и на мен. Не се бях замисляла, че може би всичко това беше нормално за него. Прегънах ъгълчето на страницата, затворих „Гънка във времето“, настаних се на сухата трева и заявих:
	— Гадно е.
	Елиът се засмя и поклати глава.
	— Искаш да кажеш, че не е ли? — ядосах се аз.
	— Кое е гадно? Това, че баща ти има такива списания или че ги използва, за да…
	Запуших ушите си.
	— Само да довършиш проклетото изречение! Ще те изритам в скута, Елиът Петропулос! Не всеки прави такива неща.
	Той разтвори книгата и започна да чете.
	— Или…? — тихо попитах аз.
	— Всеки го прави.
	— И ти ли? — престраших се да попитам.
	Вратът му почервеня, но след няколко секунди кимна.
	— Често ли?
	— Зависи какво имаш предвид. Аз съм на петнайсет и имам голямо въображение. Това вероятно отговаря на въпроса ти.
	Сякаш пред нас се отвориха двери към един едва ли не нов свят.
	— И за какво си мислиш, когато…
	Сърцето ми биеше до пръсване.
	— За целувки, за милувки, за секс. За части от тялото, които аз нямам, но хората правят разни неща с тях. Мисля си за коси, крака, дракони, книги, усти, думи, устни…
	— Дракони ли спомена? — слисах се аз.
	— Да. Казах ти, че имам голямо въображение.


>	Сега

	_Събота, 14 октомври_
	— Дали пък туниката и панталонът за болницата няма най-сетне да ми харесат? — мърморя аз и търся какво да облека.
	— Какво има, бейби? — пита Шон и надниква в спалнята.
	Хвърлям още една блуза върху купа дрехи на леглото.
	— Как да ти кажа, не съм виждала тези хора от памтивека. Иска ми се да изглеждам хубава — нали все ходя на работа с болнична униформа. Май забравих какво значи да се издокараш.
	— Мисля, че се издокара миналата седмица за вечерята с него.
	— Нямах предвид да се издокарам само за Елиът.
	Усмивката на Шон е добронамерено подигравателна и ме разсмива, но после се замислям, че не се издокарвам за Елиът, който ме беше виждал с официални тоалети, развлечени гащеризони и без нищо. По-скоро ми се иска да изглеждам добре пред _приятелките си_. Шон като че ли не допуска, че мисля за Елиът, тъй като се съсредоточава върху кошницата с продукти за пикника. Възхищавам се на любовта му към готвенето — въпреки омразата ми към кулинарното изкуство.
	Фийби се появява и аз я целувам по челото.
	— Кога ще ходим в Ботанската градина?
	— _Ботаническата_, Фийби. Тръгваме след… — Поглеждам часовника до леглото и ахвам: — Само след двайсет минути.
	— Харесва ми как си облечена. Татко казва, че дългото подбиране на дрехи е губене на време.
	Понякога ми се иска да науча Фийби на някои женски тънкости, но както винаги, Шон ме е изпреварил.
	— Гладна съм — заявява Фийби.
	— Искаш ли да ти приготвя нещо? Има ягоди.
	Тя сбръчква носле.
	— А, не, благодаря. Ще питам татко.
	Той ни чува и се провиква:
	— Има банани, дечко. Ягодите са вече опаковани за пикника.
	Все не ми остава време за Фийби. Може би майчиното присъствие беше важно за нея, но дали присъствах достатъчно? Двамата с Шон са съвършен тандем. С татко не се бях чувствала така — обичахме се, ала без мама бяхме като загубени. Каква ли е била Ашли, преди бедният Шон да стане известен художник, а тя била вече с диплома по бизнес администрация и добре платена работа? Фийби се беше появила непланувано, когато Ашли се изкачвала успешно в кариерата. Дали Шон не беше отгледал дъщеря си до тръгването на училище така, както мама се грижеше за мен? И дали животът ми щеше да е по-различен, ако татко беше по-често вкъщи, когато бях малка? И ако не мама, а той беше умрял, когато бях на десет?
	Не биваше да мисля така — сякаш желаех да разменя местата им. Бързо прошепвам: „Не, не, не исках да кажа това“. Но така или иначе и татко вече го няма…

	* * *

	Шон и Фийби играят на „Аз виждам“ по време на краткия път до парка. Сабрина и Дейв ни чакат с Вив, която е вързана с безброй колани в количката. Шон, Дейв и децата търсят място за пикник. Гледам ги как се отдалечават и се обръщам към Сабрина:
	— Тия двамата са хубавци, да знаеш.
	— Аха. Ти как си? Изглеждаш много секси.
	Поглеждам към белия потник, тесните джинси с маншети и златистия гердан. Косата ми е вдигната на артистично небрежен кок и може би наистина ми личи, че се бях постарала с издокарването. Герданът май беше в повече… Сабрина е със стари бермуди и риза, удобна за кърмене.
	— Може вече да съм забравила как да се издокарвам — казвам аз.
	— Притесняваш ли се?
	— Вълнувам се.
	— И аз. Има защо.
	— Всъщност се вълнувам, че имам свободен ден. А твоето „Има защо“ вероятно се отнася за Ники и Дани. Нали ще ги видиш за пръв път — шегувам се аз.
	Сабрина се смее и ме прегръща.
	— Разбира се. Макар един друг човек да ми е по-интересен.
	— Шон като че ли не се безпокои от неочакваната поява на Елиът. Спомена ли за него и за миналото ни, все казва: „Спокойно, бейби, няма проблем“.
	Може би говореше така, защото не бях напълно искрена за чувствата, които изпитах на срещата с Елиът. Сабрина ме гледа озадачено и аз въздишам:
	— Може би мисля твърде много.
	— Така е — неубедено казва приятелката ми.
	Ники и Дани се задават и аз хуквам към тях. Бях се върнала преди шест месеца, но чак сега намерихме време да се видим. С Ники се познавахме от трети клас и за разлика от много други родители, нейните бяха успели да я научат как да се държи с приятелката си, която беше останала без майка. Дани дойде от Лос Анджелис, когато бяхме в шести клас, така че не беше първосвидетел на тъгата и терзанията на малката Мейси.
	Ники изглежда чудесно. И двете сме с латино кръв, но докато татко беше висок и светлокос, аз съм наследила дребната фигура и тъмната кожа на мама. Ники пък е със светла кожа, зелени очи и закръглена. Дани е типичният двайсет и осем годишен младеж от Бъркли — слаб, усмихнат, с леко набола брада.
	Ники разказва за работата си като треньорка по баскетбол в гимназията, а Дани работи от къщи като програмист. Слушам ги, но погледът ми е насочен към познатата синя „Хонда Сивик“, която спира наблизо. Елиът взема пуловера си от задната седалка и тръгва с широки крачки към нас. Знам, че ме е видял, и се питам дали и неговите колене са омекнали.
	— Елиът дойде — гласът ми трепери и не мога да се овладея.
	— Ти да видиш — мърмори напевно Сабрина, но дори не я поглеждам.
	— _Елиът?_ — чуди се Ники. — _Тайнственият Елиът?_
	— Кой? — оглежда се Дани.
	— Боже мой! Толкова се вълнувам! — шепне Ники.
	— И аз! — пляска Сабрина с ръце.
	Срещу Елиът стоят няколко жени и Дани, и всички му се усмихват до уши.
	— Елиът гаджето на Мейси ли е? — пита тихо Дани с ъгълчето на устните си.
	— Елиът й _беше_ гадже — шепне Сабрина.
	— За десетина минути.
	— За пет години — поправя ме тя. — И като се има предвид, че си на двайсет и осем, това е доста време.
	Сабрина беше виждала Шон три пъти и смята, че е „доста повърхностен за човек на изкуството“, както и недостатъчно „топлосърдечен“. Тя се беше запознала с Дейв през първата ни година в „Тъфтс“ и ходиха седем години, преди да се оженят. Ето защо се чудеше на годежа ми с Шон след кратката ни двумесечна връзка. Преди него бях имала няколко гаджета, но според Сабрина все съм им намирала недостатъци. Май беше права. Джулиан не се разделяше с китарата си. Аштън се целуваше ужасно и макар да беше забавен, нямаше начин да продължим. Джордан имаше проблем с алкохола. Мат беше твърде шумен, а Роб прекалено емоционален.
	Когато се запознах с Шон, Сабрина ме попита какво не му харесвам. Беше в началото на връзката, привличането беше силно и аз, разбира се, отвърнах: „Идеален е“.
	Тя е права за топлосърдечността. Той се държи чудесно с всички, но винаги слага една невидима преграда: отговаря на въпросите с няколко думи, проявява слаб интерес към приятелите ми, преустановява емоционалните разговори след не повече от три минути и освен към Фийби не показва открито обичта си към никого другиго.
	Това вероятно дава обяснение и на факта, че единственият, който беше докоснал душевните ми дълбини, беше Елиът. След него не допуснах никого. Може би беше толкова трудно не само за мен, а и за Шон и Ашли. Елиът и Шон са толкова различни, сякаш са на два срещуположни полюса.
	На мен ми трябва мъж като Шон.
	Елиът е равносилен на самоубийство.
	Но ето че ме приближава с широка усмивка и пита:
	— Това ли е комитетът по посрещането?
	Сабрина протяга ръка.
	— Аз съм Сабрина. С Мейси живяхме заедно като студентки и още оттогава искам да се запознаем!
	Елиът се засмива и ме поглежда с повдигнати вежди. После гушва Сабрина с мускулестите си, загорели от слънцето ръце и допира лице до нейното. Тя е спечелена завинаги, тъй като си пада по сърдечните прегръдки.
	— Е, най-после се запознахме — въздиша той, а Сабрина е почти пред припадък.
	— Това са Ники и Дани — посочвам приятелите си аз.
	Елиът се ръкува с Дани и прегръща Ники.
	— Слушал съм много за вас.
	Засмивам се, тъй като беше чувал само за гимназиалните ни драми. Той ме поглежда и знам какво си мисли — за щуротиите на Ники и за онази случка на забавата с Дани и намеренията му към мен. В очите му проблясва пламъче и едва сдържа усмивката си. Стискам устни, за да не се засмея и заявявам:
	— Време е за пикник.
	Дейв и Шон са намерили хубаво място на сянка. Фийби седи на одеялото и рисува, а Вив спи в количката. Шон тръгва към нас. Към Елиът.
	Запознавам го първо с „лесните“ — Ники и Дани. Дани е объркан, когато споменавам думата „годеник“, и хвърля недоумяващ поглед към Елиът.
	Шон поглежда Елиът и все едно ме удря ток. Долавям напрежението на Елиът в очите и раменете му. Шон е спокоен както винаги.
	— Шон, това е Елиът. Моят най-стар приятел.
	— Моля, моля! — засяга се Ники, а вероятно и Дани.
	— Нямах предвид това — смутено се засмивам аз.
	Елиът ме спасява, като протяга ръка и казва:
	— Здравей, Шон.
	Боже, толкова е неловко!
	Шон се усмихва непринудено и ми намига.
	— Ти май ме подмлади. Мислех си, че аз съм _най-старият ти приятел_!
	Всички се смеят и Шон ме целува дълго по устата. Но защо? Ревнува ли? Дори не затварям очи, а поглеждам Елиът. Той поема рязко дъх и дълбоко въздъхва, бързо се обръща, сяда до Фийби и Дейв, представя се и пита Фийби какво рисува. (Споменът нахлува в мен: Елиът седи до мъничката Алекс и тихичко й говори.) Той взема една от кредите на Фийби и иска да й покаже как да нарисува цвете.
	— Преждевременна овулация? — шегува се Сабрина, като шепне в ухото ми все едно се е навела да ме целуне.
	— Нещо такова — отговарям и избърсвам потните си длани в джинсите.
	Разопаковаме храната. Разговорът тече приятно. Ники разказва за училищния баскетбол, тъй като Дейв е бивш баскетболист. Когато Вив се събужда, Фийби я гушка и всички се разнежваме. Пикникът върви добре: седим на одеялата, ядем, говорим и гоним мушичките.
	В сърцето ми се случва нещо непоправимо. То започна със секса, който едва изтърпях онзи ден, и продължавам да го усещам все така болезнено след срещата на Шон с Елиът. Сабрина забелязва погледите, които си разменям с Елиът. Вероятно забелязва и как почти не общувам с Шон.
	Боже мой, Елиът е тук. Той е тук. Мога да се пресегна и да го докосна. Мога да седна в скута му и да усетя топлината му.
	_Той може да е мой. Все още._
	Защо не реагирах, когато трябваше? Преди две седмици…
	Откакто се разделихме, животът ми сякаш беше спрял. След смъртта на татко нищо съществено не се беше случило и вършех каквото трябва, ала не живеех. Може би ужасно или може би… страхотно? Не знам.
	Сабрина хваща ръката ми.
	— Как си?
	Кимам и се насилвам да се усмихна.


>	Тогава

	_Преди дванайсет години_
	Успях да се справя с първата и втората година в гимназията благодарение на Елиът и желанието на татко да ходим всеки уикенд в Хийлдсбърг. С Елиът четяхме, обикаляхме гората, ходехме до Санта Роса, а веднъж бяхме и на концерт в Оукланд. Чувствах го повече като роднина, отколкото като приятел, а в много отношения по-близък и от роднина. Ако се случеше да пропуснем някой уикенд, времето до следващата среща изглеждаше безкрайно. И двамата се учехме добре, но аз ненавиждах превземките и надувките на повечето ми съученици. Ники и Дани също се дразнеха и тримата прекарвахме обедите си на тревата в двора, откъдето наблюдавахме целия хаос като прокудени по своя воля.
	След училище Ники ходеше при баба си, Дани се прибираше, за да кара скейтборд с децата в махалата, а аз ходех на плуване, пишех домашни, къпех се и си лягах. Тримата не се срещахме след училище и беше трудно да се сближим кой знае колко, но въпреки това запазихме приятелството си.
	След пролетта на втората година в гимназията започнах да забелязвам колко много се беше променил Елиът — и в интелектуален, и във физически смисъл. Виждахме се уикендите и през лятото и все едно наблюдавах растежа на дърво, цъфтежа на цвете или избуяването на поле.
	— Любима дума — каза той, намести се на възглавниците на пода и плъзна поглед по тялото ми. Той също ме наблюдаваше и забелязваше промените.
	Беше 14 май и не го бях виждала от рождения си ден през март — най-дългият период от две години насам. Беше… различен. По-едър и някак по-мъжествен. Очилата му бяха нови, с плътни черни рамки. Косата му беше дълга, а ризата се опъваше на гърдите. Тесните джинси, също нови, едва докосваха горния ръб на черните маратонки.
	— Трепет — отвръщам аз. — А твоята?
	Той преглътна и каза:
	— Терзание.
	— О, харесва ми. Нещо ново?
	— В свободното си време ще се пързалям.
	— На кънки?
	Той ме изгледа.
	— Мейси! На _скейтборд_.
	Засмях се, но погледът му ме накара да замълча. Дали не се захващаше със скейтборд, защото Дани караше?
	— Спестих си пари и сега избирам дъска.
	— Сигурно има сайтове, на които предлагат.
	Елиът кимна.
	— Освен това другия семестър ще ходя в Санта Роса на подготвителни курсове.
	— В… университета?
	Знаех, че е умен, но все пак беше втора година в гимназията и вече тръгваше на подготвителните класове в университета!
	— Да. Биология и… — Елиът отклони погледа си и добави: — Математика.
	Зяпнах. Това означаваше, че беше приключил с висшата математика в училище. Аз тепърва щях да уча алгебра.
	— Скейтбордът може да ме сближи с някои съученици.
	— Ти и без това си с тях всеки ден.
	— Само след часовете. На обяд.
	— Защо? Не си ли вече в твоя клас?
	— Само в първите петнайсет минути за указанията за деня и после имам самостоятелни занимания.
	Погледнах книгата, която четеше. „Франки и Зои“. Беше с подгънати ъгълчета, тъй като я бяхме чели многократно.
	— Защо не си ми казал, че си толкова умен?
	Елиът се засмя.
	— Извинявай, ама аз не мисля така. Пък и не исках да ти го кажа в имейл, за да не излезе, че се хваля.
	Мисълта, че може би няма да бъдем толкова близки и далеч един от друг, беше ужасна. Въпреки това промълвих:
	— Супер горда съм с теб!
	— Супер?
	— Абсолютно! Друго ново?
	— До „Сейфуей“ има скейт площадка, но аз се упражнявам на стария паркинг зад обществената пералня. През лятната ваканция Брандън и Крисчън ще ходят в Йелоустоун за един месец с бащата на Брандън.
	— Ти ще ходиш ли?
	— Не. Крисчън се готви да вземе половин куфар с пиене и изобщо нямам желание.
	— Друго?
	— Ходих на годишния бал в училище.
	Застинах. Часовете в университета бяха нищо в сравнение с тази новина.
	— Балът на завършващите първа година? Та ти си втора година…
	— Като гост — смотолеви Елиът.
	— Някой приятел ли те покани?
	— Бях с едно момиче.
	— Хубава ли е? — преглътнах аз.
	— Не е зле. Казва се Ема.
	— Не е зле! Голям комплимент, няма що!
	— Беше досадно. Танци, пунш, мълчание…
	— Не се прави на интересен! — засмях се аз.
	Той също се засмя. Ема беше момичето от снимката. Розовобузото, сладко момиче на снимката с приятелите му.
	— С Ема се знаем от памтивека.
	_От памтивека…_ Стомахът ми се обърна.
	— Излезе ли ти късметът?
	Елиът поклати глава.
	— Аз не я харесвам по _този_ начин.
	— Има ли значение за момчетата?
	Той ме гледаше смутено.
	— Целуна ли я?
	По лицето му плъзна руменина. И аз разбрах отговора.
	Елиът беше целувал момиче. А може би и много момичета.
	Не всеки беше толкова придирчив и социално сбъркан като мен. Елиът щеше да стане на седемнайсет след няколко месеца. Не беше ли нелепо да допускам, че и той беше наивен като мен? Може и да беше правил друго, а не само да се беше целувал… Наведох глава и въздъхнах.
	— Мейси, защо реагираш така?
	— Не знам.
	Той ми беше само приятел.
	_Моето всичко._
	— А _при теб_ какво ново?
	— Изпитах оргазъм за пръв път — заявих аз.
	Елиът повдигна вежди, отново се изчерви и едва попита:
	— Какво за пръв път?
	— Ор-га-зъм.
	— Ама ти си на шестнайсет! — В този миг и двамата осъзнахме, че шестнайсет не е скандална възраст за такива неща.
	— Мислиш, че съм закъсняла ли?
	Последва нервен смях.
	— Сигурно и ти си имал. И то много, докато си представяш разни дракони, нали?
	Той седна и пъхна ръце между коленете си.
	— Да… Но не и с другиго.
	Въздъхнах.
	— Ама ти какво си помисли?
	Елиът се загледа в ръцете ми.
	— О, значи никой не…
	— Не ме е докоснал ли? Не. Странен обмен на новини, а?
	— Може да се каже. — Той намести очилата на носа си. — Добре че ми каза.
	— Ти също си го изпитвал.
	— За момчета на моята възраст е нормално.
	— А за момичетата не е?
	— Нормално е, но…
	— Шегувам се — побързах да кажа аз и поех дъх, за да потисна вълнението си.
	— А за какво си мислеше? — попита той и аз зяпнах.
	— Стори ми се страхотно.
	Елиът се засмя.
	— Попитах за какво си мислеше преди и по време на това.
	Свих рамене.
	— Представях си, че някой друг ме докосва. А ти все още ли си представяш дракони?
	— Не. Мисля си за ръце, уши, кожа, крака и момичешки тела. — Погледът му пълзеше по мен.
	Изпитах ревност и попитах:
	— Изобщо момичешки тела?
	— Невинаги. — Елиът отвори една книга и застина, както правеше, когато не искаше да споделя повече.
	Това беше краят на разговора. Не ме попита нищо повече, нито ми каза нещо друго.


>	Сега

	_Събота, 14 октомври_
	С Елиът сме като в аквариум — Сабрина и Ники наблюдават колко и как си говорим. Избягвам да приказвам с него и се чудя какво ли си мисли за всичко това. Той разговаря предимно с Дани. Шон е вперил поглед в телефона си и от време на време обръща внимание на Фийби. За пръв път сме сред мои приятели, а не сред хора на изкуството или благотворителни дейци, които се чудят как да грабнат вниманието на великия Шон Чен. Ако не се чувстваше ухажван, той винаги се затваряше в себе си. Всъщност имаше ли Шон приятели?
	Към четири се заоблачи и всеки момент щеше да завали. Вдигаме одеялата и кошниците, Шон носи Фийби на конче до паркинга, а аз бутам количката с Вив и вървя със Сабрина.
	— Трогателна гледка, нали? — кимам към Шон и Фийби. Търся уверение, че той е чудесен, а и че двамата сме чудесна двойка. Дори се заглеждам в опънатия под тесните му джинси ханш.
	— Да, страхотен _баща_ — отбелязва Сабрина със смях.
	Усмихвам се.
	— Ама че си и ти!
	— Трябва да говорим сериозно и да обсъдим положението — казва приятелката ми.
	— По-добре да не го правим.
	— Някой друг път да съм те разубеждавала да продължаваш връзката си? Сигурно имам основание, не мислиш ли?
	Обръщам се и виждам, че Елиът е на няколко крачки след нас и вероятно беше чул думите й. Взира се в айфона си, но знам, че се преструва, тъй като ми е известен „интереса“ му към всякакъв вид техника.
	— Дами! — усмихва се Елиът, настига ни с две крачки и ни прегръща през раменете.
	— Чу всичко, нали? — питам аз.
	— Да.
	— Подслушвач такъв!
	Той се засмива.
	— Исках да ти благодаря за поканата. Не съм имал намерение да чуя какво говорите за Шон. Наистина.
	— Не съм сигурна дали е така. И не знам дали да се изнижа, или да чуя какво ще си говорите — обажда се Сабрина. — Май ще остана.
	— С Елиът винаги си казваме истината — уверих я аз.
	— Когато бяхме на петнайсет, Мейси ми каза да си сменя дезодоранта.
	— Елиът пък ми каза, че гърдите ми са пораснали.
	— Накарах го да донесе „Имодиум“, когато бяхме на концерта на „Бекстрийт Бойс“, че ме свиваше корема.
	— Нелепото беше, че отидох с нея на концерта им!
	— А, не! По-нелепо беше, че веднъж те хванах да танцуваш сам.
	— Усъвършенствах някои стъпки.
	Сабрина ни слуша с усмивка. Дейв й маха и тя се запътва към него. Елиът ме държи за лакътя, другите ни заобикалят и ни гледат озадачено. Добре че Шон е далеч напред.
	— Е… — въздъхва той, пъхва ръце в джобовете си и вдига рамене. Все така е слаб и сякаш още по-висок. — Благодаря за поканата. — Усмивката му говори: _Знам, че се познаваме от хиляда години, но се радвам, че ме покани._ Как ми го каза само с една лека усмивка и поглед, не знам.
	— Исках да се запознаеш с приятелите ми.
	И това е самата истина. Колкото и да бях объркана, Елиът винаги ме предразполагаше да говоря истината и само истината.
	Той присвива очи.
	— Сериозно?
	— Защо ме спря? — Затаих дъх. Ами ако кажеше, че е съгласен да бъдем само приятели?
	— За да те попитам нещо.
	В главата ми е хаос, сърцето ми бие като барабан. Вълнувам ли се, или се страхувам?
	— Кога ще се видим пак?
	— Имам няколко свободни дни около Деня на благодарността. — Зарейвам поглед над рамото му в олюляващите се евкалипти.
	Елиът кима. Ама какво говорех?! Та дотогава имаше толкова много време.
	— Андреас се жени през декември — тихо казва той. — На Нова година. Би ли искала да отидем заедно?
	На Нова година? Чак тогава?
	Без да мисля, питам:
	— А до Нова година няма ли да се видим?
	Виждам радостното пламъче в пъстрите му очи.
	— На твое разположение съм. Но нали става дума за празник, искам отсега да те попитам дали си свободна.
	— Не мога да дойда като твое гадже.
	— Не настоявам на това, Мейси. Годеникът ти и дъщеря му са на метри от нас.
	— Да дойда за компания ли?
	— Да. Да дойдеш с мен в Хийлдсбърг за един уикенд. Ще прекараме чудесно.
	Аз обаче чувам друго: _Прекарай с мен един уикенд._
	Четирийсет и осем часа с Елиът. След два месеца и половина? То сега всичко беше толкова объркано, ами тогава как ли щеше да бъде?
	— Всички много ще ти се зарадват. Аз съм кум, така че ще бъде добре да не съм сам. Мама и татко все питат за теб. Направо откачиха, като разбраха, че пак сме се намерили.
	— Трябва да питам Шон. Може да има някаква изложба тогава и да бъдем заети.
	— Разбира се.
	Гръмотевица раздира небето над нас, Елиът поглежда за миг нагоре, после свежда очи към мен, аз се чувствам уверена, силна и дори се изкушавам да го прегърна. Ще обвия врата му с ръце, ще вдишам уханието му, а той ще се наведе и ще ме гушне с онази негова въздишка… Едва се насилвам да отстъпя крачка назад.
	— Аз по-добре да…
	— Разбирам — промълвява сдържано той.
	Още една гръмотевица.
	— Приятна вечер, Елиът.
	Най-сетне се обръщам и тръгвам.


>	Тогава

	_Преди дванайсет години_
	Лежахме на покрива на гаража и се наслаждавахме на слънцето. Бяхме във ваканция и от две седмици се срещахме на покрива в десет, обядвахме, плувахме в реката и се прибирахме надвечер.
	На татко му беше приятно да сме заедно, но обичаше и да остава сам. Може би тийнейджърството на децата е изпитание за всеки родител. Оставяше ме да прекарвам дните с децата Петропулос чак докато се стъмни и нощните пеперуди започваха да пърхат.
	Андреас седеше от едната ми страна, Елиът от другата. Андреас играеше на нещо на телефона си, а Елиът четеше Пруст.
	— Вие двамата не може да сте роднини — заявих аз.
	— Така е! Брат ми е загубеняк — засмя се Андреас.
	— А ти си глупак. И мислиш с… — подхвана Елиът, но бибипкането на кола в алеята между къщите го накара да замълчи и да ме погледне смутено. Тримата надникнахме през прозореца и видяхме току-що спрелия ръждив понтиак. — Мамка му!!!
	Само след минута Елиът се озова до колата и от нея слезе момиче със среден ръст, с голям бюст, с гъста тъмна коса и хубавичко лице. Имах чувството, че някъде я бях виждала. Тя му подаде куп листове и аз попитах Андреас:
	— Кое това момиче?
	— Ема.
	— Ема от бала?
	Той ме погледна и прихна.
	— Да не ревнуваш?
	— Престани! — ядосах се аз.
	Сякаш не ме беше чул, Андреас извика:
	— Елиът, доведи гаджето си да се запознае с другото ти гадже.
	Затворих очи. После ги отворих и видях, че Ема ме гледа. Елиът също ме гледаше едва ли не панически.
	Махнах. Момичето ми махна и извика:
	— Аз съм Ема.
	— Здравей! Аз съм Мейси.
	— Отскоро ли живееш тук?
	— Не. Идваме за уикендите и за ваканциите.
	— Елиът не ми е споменавал.
	Той я погледна изумено. Бях сигурна, че ме е споменавал неведнъж и не два пъти.
	— Тя е най-добрата ми приятелка. Учи в Бъркли.
	Ема кимна, пошепна му нещо и сложи ръка на рамото му. Той се усмихна сдържано.
	Излегнах се на одеялото, леко ми се повдигна и се запитах как да забравя думите му от миналата седмица. Лежахме на покрива и той беше почти заспал, когато каза:
	— С теб съм себе си повече, отколкото с когото и да е друг на света.
	Признах му, че и аз се чувствам така. В училище часовете се сливаха един в друг, следваха домашни и всяка вечер си лягах с надеждата, че няма да сънувам уроците. Когато не бях с Елиът, все едно бях на работа, а уикендите и ваканциите бяха все едно завръщане у дома, където можех да съм себе си в компанията на татко и Елиът. Но в живота на Елиът несъмнено имаше и неща, за които не знаех.
	Ема си тръгна и той се върна на покрива.
	— Браво, Ел! — подсмихна се Андреас.
	Забих нос в книгата, сякаш четях нещо много интересно.
	Елиът клекна до мен и ме погледна.
	— Искаш ли да хапнем нещо в кухнята?
	— Тук ми е добре.
	Не вдигах поглед от книгата.
	— Горещо е, Мейси. Хайде да слезем долу.
	Отидохме в кухнята и Елиът наля лимонада в две чаши.
	— Ема е хубава — казах аз и затъркалях един лимон по масата.
	Той сви рамене.
	— Нея целуна на бала, нали?
	— Да — намести очила Елиът и намаза филия с фъстъчено масло и сладко.
	— Още ли се целувате?
	— Не.
	— Лъжеш ли?
	— Целувал съм я няколко пъти, но вече не се целуваме.
	Все едно тухла ме удари по главата.
	— Целувал си я и преди бала?
	Лицето му почервеня като домат.
	— Да. — Отново намести очилата си и добави: — Два пъти.
	Буца лед заседна в гърлото ми и едва изрекох:
	— Но не ти е гадже, нали?
	— Не.
	— А имаш ли гадже? — Защо го питах? И дали щеше да прекара ваканцията с нея, а не с мен? Беше искрен, но може би премълчаваше.
	— Мейси, аз съм с теб всеки ден, нали? — подсмихна се Елиът. — Не бих го направил, ако имах гадже.
	Идеше ми да го замеря с лимона.
	— А би ли ми казал, ако имаш гадже?
	Той се замисли и ме погледна право в очите.
	— Мисля, че да. Но това е и единственият въпрос, за който не съм сигурен доколко мога да споделям с теб.
	Знаех какво има предвид и въпреки това настоях:
	— Имал ли си гадже?
	Той примигна и се загледа в сандвичите.
	— Технически не.
	Без да искам бутнах лимона и Елиът го вдигна от пода.
	— Мейси, не бих искал да знам дали си целунала някое момче, ако това не е важно за теб. Целунах Ема, но това няма никакво значение. Затова и не ти бях казал.
	— А за нея има ли значение?
	Елиът сви рамене и това беше достатъчно.
	— Може да не ми е работа, ала искам да знам — продължих аз. — Стана ми доста странно, че си имал нещо с нея.
	— Не съм имал _нещо_ с нея.
	— Целувал си я три пъти.
	— Ти целувала си някого?
	— Не.
	Сандвичът му остана да виси пред устата.
	— Никого?
	Поклатих глава и извърнах очи.
	— Щях да ти кажа.
	— Наистина ли?
	Кимнах и се изчервих. Бях на шестнайсет и още не се бях целувала. Въпросът „Никого?“ бучеше в ушите ми и се чувствах ужасно глупаво.
	— Ами Дони? Или… как му беше името?
	— Дани — изгледах го аз. — Не съм се целувала с Дани. Инак щях да ти кажа, тъй като си моят най-добър приятел, разбра ли!
	— О!
	Той налапа голяма хапка от сандвича и ме зяпна. Защо беше толкова сдържан, когато ставаше дума за него? Дали пък не бяхме чак толкова близки, колкото си мислех?
	— Много момичета ли си целувал?
	— Няколко.
	Не можах да се въздържа и попитах:
	— А друго освен целуване?
	Руменината му съвсем потъмня, преди да кимне и да захапе сандвича, за да не трябва да дава повече обяснения.
	Няколко секунди бях като няма и го изчаках да преглътне.
	— И докъде стигнахте?
	Отне му доста дълго време, докато се реши да отвърне:
	— До сваляне на фланелки. — Той намести очилата си, като избягваше да гледа към мен. — И с едно друго момиче, не Ема, ръце в панталоните.
	— Сериозно? С кого?
	— С Джил. С Ема стигнахме до фланелките.
	Оставям сандвича. Не мога да хапна. Кухнята беше сенчеста, но изведнъж изпитах силен студ и потрих голите си рамене.
	— Мейси, не се впрягай.
	— Не се впрягам. Защо да се впрягам? — Надигнах чашата с лимонада с трепереща ръка и отпих глътка. — Аз не съм ти гадже, аз съм само най-добрата ти приятелка, която явно не знае нищо за теб.
	Елиът напрани две крачки към мен.
	— Мейси…
	— Прекалявам ли?
	— Не. — Още една крачка. — Аз също щях да реагирам така, ако знаех, че някой е плъзнал ръка в панталона ти.
	— И особено, ако не бях споделила, нали?
	— Нямаше да ми е приятно, но както казах, не бих искал да знам, ако е само някакво моментно увлечение.
	— Като при теб и Ема ли?
	— Абсолютно.
	— Кога за последно си се увличал… моментно?
	Той въздъхна и се облегна на плота.
	— Не въздишай. Ако аз бях на твоето място, щеше да ме тормозиш до безкрай.
	— С Ема се целунахме през март, после отидохме на бала и пак се целунахме след седмица, но не беше нещо особено. Как да ти го обясня, щом не си се целувала с никого? Бяхме в парка, тя се приближи и се целунахме.
	Направих гримаса и Елиът се засмя.
	— Джил е братовчедка на Крисчън. Онова с нея беше през миналия декември. Оттогава не съм я виждал.
	Махнах с ръка, сякаш Джил не беше важна, и се върнах на Ема.
	— Излиза, че не харесваш Ема, така ли?
	— Не и така, както предполагаш.
	Помълчах около минута, за да се успокоя, но нямаше да го оставя на мира току-така.
	— Това с Ема се случи, тъй като беше наблизо. Ти си в Бъркли, далеч от мен и… кого да целуна, кажи.
	_Кого да целуна?_ Сърцето ми трепна както никога досега. Загледах се в големите му длани и в адамовата ябълка, в мускулестите ръце, които вече не бяха слаби и кокалести, в дългите крака в джинси с разръфан подгъв и с копчета вместо с цип. Бързо изместих поглед. Само там не трябваше да гледам… Изкушавах се да притисна ръка в копчетата и за пръв път осъзнах, че не искам никой друг да ги докосва.
	— Не знам — най-сетне отвърнах аз.
	— Тогава ела. И ме целуни.
	— _Моля?_
	— Ти ме целуни.
	Допусках, че се шегува, но се амбицирах от споделеното за целувките, пък и усетих как големите му ръце, ъгловатата челюст и… копчетата на панталона ме привличат. Обля ме топлина и тръгнах към него. Все така подпрян на плота той ме гледаше с лека усмивка, която чезнеше след всяка моя стъпка. Опрях ръце на гърдите му и се наклоних към него. Чувах дишането му и виждах трептенето на мускула на лицето му.
	Елиът сложи два пръста на устните ми и ме погледна с възхищение. Отворих уста, той докосна с показалец зъбите ми и аз го облизах. Имаше вкус на сладко. Бързо измъкна пръста си с тих стон и ме погледна жадно, с разтворени устни. Пулсът на шията му биеше ускорено. Застанах на пръсти и го целунах, като зарових пръсти в косата му.
	Беше различно от онова, което си бях представяла. Целувката беше едновременно нежна и твърда, и определено смела. След две кратки целувки, Елиът пое с устни устните ми, езикът му се плъзна между тях и аз инстинктивно ги разтворих. Всички забранени негови образи, които бяха плод на фантазията ми и които пазех в тайна дори от самата себе си, се сляха в едно и аз знаех, че той мисли същото: беше прекрасно, че сме толкова близо един до друг, без значение докъде щяхме да стигнем.
	Ръката му се зарови в косата ми и ми подейства като спасителна котва, за да не полетя. Другата му ръка се плъзна по ребрата ми и аз направих крачка назад.
	— Извинявай, Мейс, стана толкова бързо…
	Докоснах тръпнещите си устни и изрекох думи, които не исках да си помислям, камо ли да кажа на глас:
	— Ел, това може да не означава нищо за Ема, но за мен е всичко.


>	Сега

	_Събота, 14 октомври_
	Шон хвърля ключовете в купата до вратата, въздиша и пита Фийби:
	— Гладен ли си, дечко?
	Двамата се отправят към кухнята. Подреждам обувките им на рафта в коридора и закачам якетата. Чувам как Фийби увещава баща си да й вземе някакво, каквото и да е, животинче — жаба, хамстер, птица, риба…
	Объркана съм. С Шон всичко започна прекрасно и лесно се нагодихме към спокойната рутина на семейния живот, която се свеждаше до общо легло и напасване на свободното време.
	Пренесох онова, от което се нуждаех, от къщата в Бъркли, но тя е все още претъпкана с какво ли не. Фийби ми се радва, ала наблюденията ми показват, че Шон и тя имат свой собствен живот и ако искам да бъда част от него, трябва някак да се… самовнедря.
	— Искате ли да сготвя нещо?
	Двамата ме поглеждат учудено пред отворения хладилник.
	— Паста? Мога да направя поне паста — преструвам се на обидена, а Фийби пита:
	— Сигурна ли си?
	Целувам я по бузата.
	— Сигурна съм, глупчо.
	Тя се смее, а Шон ми подава пакет паста и сос в буркан.
	— Помощ?
	— Прави ми компания.
	Иска ми се да поговорим и някак да се отърва от разяждащото ме чувство, че нещата между нас не вървят. Не ни оставаше време да приказваме и може би затова си бяхме чужди.
	Шон сяда и преглежда имейлите на телефона си. Варя пастата и си мисля: _Искам да се омъжа за него. Искам той да иска да се ожени за мен. Добре ми е с него. Харесвам дупето му в тесните джинси._
	— Доволен ли си от пикника?
	— Да.
	_Врът, врът, врът_ — още имейли и още имейли.
	Отварям буркана, той изпуква и изливам соса в тигана. Шон вдига очи, обезпокоен от шума.
	— Харесаха ли ти приятелите ми? Те много те харесаха.
	Усмихва се, сякаш се досеща, че ми е притеснено.
	— Разбира се, че ми харесаха, бейби.
	Тонът му е напълно безразличен. Ще ми се да го цапардосам с празния буркан, но го измивам и го пускам в кофата за рециклиране. Усещам мравки по цялата си кожа.
	— Много си убедителен.
	— Какво искаш да кажеш? Мейс, това са твои приятели, не мои.
	— Може да станат и твои. Нали женените хора имат общи приятели и общ живот?
	Осъзнавам, че никога не сме се карали. Дори не знам как да изразя несъгласие. Виждаме се не повече от един час сутрин. Ако събера тези часове, ще се получи стряскаща цифра. Може би дори не ни е достатъчно интересно заедно, че и да се караме.
	Телефонът ми бръмчи. Съобщение от Сабрина.
C>
	Здравей, Мейс, съжалявам, че стана така, нали знаеш какво.
C$
	Не бива да отговарям точно сега, но ако не се разсея поне за минута-две, ще кажа нещо на Шон, за което сигурно ще съжалявам. Поемам дъх и пиша:
C>
	Няма нищо.
C$
C>
	Искаш ли да обядваме заедно другата седмица? С Вив.
C$
C>
	За нова интервенция ли?
C$
	Сабрина ми изпраща емоджита с очи сърчица, но аз знам, че наистина има такива намерения. Оставям телефона, поглеждам Шон и се опитвам да посмекча атмосферата, като питам:
	— Как си другата седмица? Някакви планове?
	— Нямам много ангажименти и мисля да заведа Фийби в Експлораториума. Имам идея и за къмпинг, може би две нощи, нещо такова. Водата кипи, Мейси!
	— Не ми се месете, господине! Аз съм отговорникът тук — подмятам с усмивка.
	— Искаш ли да направя салата?
	— Мога и аз, но ако ще се почувстваш по-добре, че си ми помогнал…
	— Няма значение кой ще я направи. Не ми се яде само нудълс със сос — казва Шон, без да вдига очи от телефона.
	Едно „Благодаря“ щеше да е много по-подходящо, но аз премълчавам, кимам и изваждам зеленчуците от хладилника.

	* * *

	Лягаме и Шон се притиска в мен.
	— Ммм, бейби, миришеш много хубаво.
	Гледам тавана и не знам какво да кажа. Организирах пикник, за да го запозная с приятелите си, а той не прояви никакъв интерес и почти не разговаря с тях. Предложих да направя вечеря, а той я изяде безмълвно, докато помагаше на Фийби да нарисува еднорог. Тя ми го показа и в крайна сметка мен все едно ме нямаше цяла вечер.
	Така ли бяхме живели, или не го бях забелязала, тъй като бях твърде щастлива и твърде заета? Дали не бях просто доволна, че не чувствах нищо — нито вина, нито любов, нито страх, нито несигурност — и оставих рутината да се превърне в мое бъдеще?
	Елиът промени живота ми с появата си. Шон може и да го отричаше, ала тя разпука монотонността на лесния ни, скучен животец.
	Шон ме целува по ключицата, възбуден е, сваля боксерките си и е готов, а сме си казали може би само три думи през последните два часа.
	— Може ли да те попитам нещо?
	Той целува шията ми и долепва устни в моите.
	— Питай каквото искаш.
	— Вълнуваш ли се, че ще се жениш втори път?
	Той протяга ръка между бедрата ми и сякаш се кани да ми отговори след малко, по време на секса, но аз се дръпвам. Шон въздиша и промълвя във врата ми.
	— Разбира се, бейби.
	— Разбира се, бейби! — подигравателно казвам аз.
	Той въздиша и ляга до мен.
	— Бил съм женен, знам добрата и не толкова добрата страна на брака.
	— Спомняш ли си как взехме решение?
	— Онази нощ, когато го обсъдихме ли?
	„Онази нощ, когато го обсъдихме“ не е точното описание, тъй като вечерта бяхме на кино с Фийби, сложихме я да спи, Шон ме заведе в спалнята и ме ощастливи, а преди да задреме между гърдите ми, каза: „Фийби мисли, че трябва да се оженим“.
	На другата сутрин ме попита дали съм го чула, а аз отвърнах смутено:
	— Чух те.
	— Заради Фийби всичко трябва да бъде както трябва — рече Шон и понеже нямахме време да разговаряме, аз хукнах към болницата с припева „Заради Фийби…“.
	Спомням си, че си отдъхнах — тази част от живота ми беше разрешена бързо и лесно. Във връзката ни нямаше нищо тревожно и макар да не изживявах несравними щури моменти с бъдещия си съпруг, то поне не изпадах в униния и угризения. Шон беше с лек характер и с Фийби бяха вече семейство, към което щях да се присъединя. Но като се имат предвид силните чувства, които изпивах към Елиът, положителният ми отговор на предложението на Шон започваше да ми се струва пълна лудост.
	Оттогава не сме говорили за сватбата. Не сме избрали и пръстен, може би защото Фийби не изглеждаше особено загрижена за статуса на жената у дома и дали тя ще бъде новата й майка.
	Само Сабрина се интересува от отношенията ни и само тя ми е заявявала, че всичко това й прилича на фарс.
	Шон гали бедрото ми.
	— Бейби, може би трябва да решиш какво искаш.
	— Какво _искам_, ли?
	— Да. Мен, Елиът или нито един от нас.
	Що за отношение беше това? Той сякаш не се боеше, че ще ме загуби и ми предлагаше да направя… избор, докато галеше бедрото ми, или с други думи връзката ни можеше и да пропадне, ала сексът — не?
	— За теб има ли значение, че отношенията ни са някак странни?
	Шон дръпва ръката си и отново въздиша продължително.
	— Разбира се, че има значение. Преживявал съм подобни състояния и не желая те да ме контролират. Аз не мога да направлявам чувствата ти.
	Така ли функционираше човешкото сърце? Казваш му да се успокои и готово?
	Гледам го и се опитвам да намеря нещо, което да ме завладее. Представям си онова, което си бях представяла с Елиът — как си тръгва и никога повече не се връща. Винаги ме свиваше стомахът и ми секваше дъхът…
	С Шон обаче изпитвам облекчение.
	Пред очите ми е лицето на Елиът, когато му казах, че съм сгодена. Беше изпълнено с копнеж и болка. След единайсет години той още страдаше за любовта ни.
	Имам чувството, че изведнъж съм се пробудила. Ужасена съм. Гледам Шон и все едно съм легнала с някого само за тази нощ.
	Ставам от леглото.
	— Къде отиваш?
	— На дивана.
	Той върви след мен.
	— Какво ти става?
	Господи боже мой, по-откачено от това едва ли може да бъде, а Шон е напълно спокоен!
	— Мисля, че си прав. Ще трябва да си помисля какво искам.


>	Тогава

	_Събота, 10 септември,_
	_преди дванайсет години_
	Елиът лежеше на пода и гледаше в тавана с оръфания „Оливър Туист“ на възглавницата до него. Беше потънал в размисъл и не забелязваше, че оглеждам тялото му.
	Гледах Елиът и се чудех дали някога ще спре да расте. Беше с шорти и дългите му крака бяха с много повече мъх отколкото преди. Изглеждаше доста мъжествен за своите ненавършени седемнайсет години. Когато не виждаш някого всеки ден, изпускаш промените — косми по краката, бицепси, големи длани…
	Елиът беше споменал, че майка му предлага да си направи лазерна операция и да не носи повече очила. Не можех да си представя златистозелените му очи без очила — когато беше без тях, чувствах странно вълнение в стомаха — все едно не беше без очила, а без дрехи.
	— Какво искаш за Коледа? — неочаквано попита той.
	Сепнах се — вероятно така би се почувствал всеки, който е потънал в неособено целомъдрени мисли за най-близкия си приятел (все още се бяхме целували само веднъж, макар да исках пак да се целунем).
	— Коледа? Та сега е септември.
	— Мисля да ти подаря нещо, което наистина искаш.
	— Ел, няма нужда — оставих книгата и го погледнах.
	Той въздъхна и стана. Протегнах ръка и хванах глезена му. Дали не изпитвах само сластни желания? Усетих туптенето на силния му пулс.
	— Когато не си тук, мислиш ли често за мен? — неочаквано попита той.
	— Разбира се.
	— Кога?
	— Непрекъснато. Ти си моят най-добър приятел.
	— _Приятел?_
	— Е, и повече от това. Ти си _моето всичко_.

	* * *

	— Това лято ме целуна и след това се държиш така, сякаш нищо не се е случило.
	Думите му ме пронизаха. След целувката се бях постарала нещата да бъдат постарому. Четяхме на покрива, плувахме в реката, обядвахме на сянка и аз усещах погледа и овладяния трепет на ръцете му. Помнех топлината на устните му и как се възпламених, когато чух неговия стон.
	— Съжалявам, Ел.
	— Съжаляваш, защото целувката не ти хареса ли? — попита той и клекна до мен.
	— Така ли го усети? — изненадах се аз.
	— О, не. На мен също ми хареса. _Много._ Все за това си мисля.
	— Наистина ли?
	— Да. Мейс, не знам защо, но ти започна да се държиш някак особено.
	— Как е Ема?
	— Стига с тая Ема. Между нас няма нищо.
	— Никога не съм имала гадже. Освен татко ти си единственият важен човек за мен. Не знам как бих живяла без теб.
	Нощем затварях очи и си мислех за Елиът. Едва се сдържах да не му звънна, за да чуя гласа му. Мислех си за идващия уикенд, но не и за бъдещето, тъй като се страхувах да не се разделим. Той можеше да отиде в Харвард, аз пък щях да следвам в Калифорния и един ден щяхме да се окажем далечни познати.
	— Мейс, нуждая се от теб така, както ти се нуждаеш от мен — промълви той и седна срещу мен, като коленете му докоснаха моите. Протегна ръка и преплете пръсти в моите.
	— Ти мислиш ли често за мен? — не се стърпях да попитам и зачаках отговора със свито сърце.
	— Понякога имам чувството, че мисля само за теб.
	В гърдите ми се надигна топла вълна и ми беше трудно да не гледам тялото му.
	— Любима дума? — пошепна Елиът.
	— Цип — отговорих, без да мисля, и той се усмихна. — Твой ред е.
	— Пукот.
	— Имаш ли си гадже? — Въпросът ми прозвуча като неочакван и силен порив на вятър, носещ озадачение и смут.
	— Ти… сериозно ли?!
	— Само проверявам.
	Елиът пусна ръката ми и взе книгата. Наведох се към него.
	— Не се прави на изненадан.
	— Мейси, питах те дали мислиш за мен и защо се държиш особено, след като се целунахме. Щях ли да настоявам за отговор, ако си имах гадже?
	— Прав си — прехапах устни аз.
	— А ти имаш ли си гадже?
	Усмихнах се.
	— Няколко тук, няколко там!
	Той се засмя и поклати глава.
	Не си представях, че мога да целуна някой друг освен Елиът. Стомахът ми се свиваше само при мисълта за неговата близост. Не можех да си наложа да не го гледам. Кога беше станал толкова съвършен? Той беше едва ли не енигма за мен. Нямах представа как да докосна тялото му. Какъвто си беше, Елиът сигурно щеше да ми даде указания, да ми връчи книжка за мъжката анатомия и да ми нарисува няколко диаграми, без да сваля поглед от гърдите ми.
	— Мейс, защо ме гледаш така?
	— Не те гледам.
	— Гледаш ме и още как.
	— Чудя се как се прави…
	— Кое?
	— Ами това… С момчетата.
	Той повдигна вежди и зениците му се разшириха.
	— Питаш ме как действа _онази работа ли_?
	— Аз нямам сестри, трябва някой да ми каже.
	— Ти избягваш да говорим за целувката ни, а искаш да ти разкажа за това!
	— Окей, забрави — преглътнах аз.
	— Защо не излезеш с някое момче в Бъркли?
	— Други момчета не ме интересуват.
	— _Други_ момчета?
	— Изобщо момчетата — поясних аз.
	— _Други_ предполага, че имаш избраник! Кой е той?
	— Престани с тези въпроси и отговори!
	— Казвай кой е той — усмихна се закачливо Елиът.
	Гледах го дълго, преди да събера смелост, и казах:
	— Знаеш, че сравнявам всяко момче с теб.
	— Сериозно?
	— Сериозно. Ти си _моето всичко_.
	— И искаш информация от _твоето всичко_ за чукането?
	— Точно така.
	— Твоят най-добър приятел, с когото сравняваш всички останали и комуто разреши да те целуне с език?
	— Да.
	Разговорът клонеше към признания, а признанията в любов са равносилни на самоубийство.
	— Може би _твоето всичко_ трябва да е твоето гадже.
	— Може би — отвърнах, без да се замисля.


>	Сега

	_Четвъртък, 26 октомври_
	Две седмици след пикника се срещам със Сабрина и Вив. Бях потънала в работа и през всичкото това време бях виждала Шон три пъти.
	Вероятно защото спях на дивана.
	Защо не можех да си грабна куфара и да се върна в дома ми в Бъркли? Дали заради отдалечеността от болницата, или заради призраците от миналото? Мама и татко все още присъстваха във всяко кътче на къщата. След дипломирането бях прекарала там не повече от седмица и завръщането ми щеше да бъде като в капсула на миналото.
	— Приличаш на мъртвец! — ахва Сабрина, когато влизам в „Уули Пиг“ и вижда тъмните кръгове под очите ми. — Трябваше да ти поръчам еспресо!
	Засмивам се.
	— Никакво кафе повече. Цяла седмица съм само на кафе. Ще пия сок, смути или нещо такова. Имам много работа. Започна сезонът на грипа, пък и с Шон не върви добре.
	— Защо?
	— Сабрина, трябва ли да го обсъждаме? Много добре знаеш защо. — Вдигам ръка и броя на пръсти. — Почти не познавам Шон. Сгодихме се на втория месец. Срещнах Елиът и… все едно някой ме удари в корема.
	Сабрина кима.
	— Е? Не си ли доволна?
	— Знаеш, че искам да си щастлива, очите ти да блестят като на пикника, да се вълнуваш…
	— Аз съм щастлива с Шон. Това че губя ума и дума, когато Елиът е наблизо, не означава, че съм по-щастлива с него, нали?
	— А знаеш ли какво означава щастие? И дали съм те виждала щастлива преди пикника, как мислиш?
	— Шегуваш ли се?
	— Когато Елиът се приближи в кафенето, аз те видях за пръв път да се усмихваш с… цялото си тяло! В този миг подложих на съмнение твоето дотогавашно щастие. Въобразяваш си, че си щастлива, ала едва живееш.
	— Защото работя осемдесет и повече часа всяка седмица.
	— О, не. Помниш ли първата ни година в университета? — Тя взема чашата с кафе и чака отговор.
	— Слабо.
	— От деня, в който се запознахме, Елиът беше с нас. Присъстваше всеки миг. В мислите ти, във всичко, което вършеше. Когато излизаше с някого, прибираше се едва ли не на пръсти, сякаш ще те хванат, че изневеряваш.
	Въздишам и я мразя, че говори истината и навлиза в далечните ми спомени.
	— Помниш ли, когато спа с Джулиан?
	Засмях се. Беше по средата на първата година. Джулиан беше с дълга коса, свиреше на китара в една студентска група и беше нещо като полубог в университетското общежитие. Беше красив, суетен и не чак толкова сложен, колкото си мислеше. Започна да ме ухажва през октомври за голямо разочарование на групитата. Съгласих се да изляза с него с надеждата, че ще забравя Елиът.
	Спахме след първата среща. През цялото време в леглото си мислех, че сигурно имаше петнайсет момичета, които биха искали да са на мое място, а аз чаках с нетърпение да се прибера и да си легна, свита на кълбо.
	Мигът, в който отворих вратата на стаята, повърнах върху любимите лилави „Докс“ на Сабрина, изпаднах в истерия и й разказах всичко за Елиът.
	— Горкият Джулиан — казвам с усмивка.
	— Беше готин. Но ти трудно се сближаваш. Имаш само няколко по-близки приятели. Държиш всички на разстояние.
	Понечвам да възразя, но тя вдига ръка.
	— Изслушай ме. Приготвям тази реч от пикника. Сигурна съм, че Шон е чудесен, но и той е вариант на Джулиан. От тези, които не допускаш до себе си. Ти просто не искаш отново да преживееш онова, което си преживяла с Елиът. И все пак, Мейс, не е ли някак себично да даваш само толкова, колкото искаш? Така да се каже, Шон се радва на останки.
	— И какво да правя? — въздъхвам аз. — Кажи. Не е толкова лесно.
	— Знам, приятелко моя. Правиш се, че можеш да забравиш Елиът. Ама можеш ли? И защо продължаваш да си сгодена за друг?
	— Така е, права си — промълвявам със свит стомах.
	— Защо не опиташ пак с Елиът? Най-лошото, което може да се случи, е да не потръгне. Ще го преживееш. Поне донякъде. Не разбирам защо си с Шон.
	— Удобно ми е с него.
	Сабрина прихва и Вив се стряска в съня си.
	— Мейси Ли Соренсен, мястото ти в ада е осигурено!
	— Не съм чувала да запазват места в ада — усмихвам се аз и добавям: — Пък и истината е, че преди няколко седмици бях щастлива с Шон. Може би изпитвам временно разочарование.
	— Не думай! Да, с Шон е по-лесно, ама по-добре не се дръж като… тестикул. — Сабрина има свой „заместител“ на вулгарната дума за онази част на женското тяло, през която се беше появила петкилограмовата Вив. — Когато си помислиш, че целуваш Елиът, какво чувстваш?
	Пламвам. Аз помня целувките му. Знам звуците, които издава, когато се любим. Знам нетърпеливите му ласки, когато е възбуден. Знам как се научи да ме докосва и да ми доставя удоволствие, тъй като двамата се учехме взаимно. Знам колко хубаво се чувствахме, макар и за кратко.
	— Отговорът ти е ясен — заявява Сабрина и поръчва обяда.
	Телефонът ми вибрира. Съобщение от Елиът, с когото не съм говорила от пикника.
	_Говори ли с Шон за Нова година? Много искам да дойдеш с мен. Все едно отиваш на проучване на друга сватба за сватбата, която така и не си склонна да плануваш._
	Завъртам телефона и показвам съобщението на приятелката ми.
	— Ура! Акцията успешна! — смее се доволно тя.


>	Тогава

	_Събота, 17 януари,_
	_преди единайсет години_
	Елиът придърпва една пухкава възглавница под главата си и се изляга на пода. Два следобед е и с татко едва стигнахме заради някакво тропане в мотора на старото волво. Двамата с господин Ник се заеха с установяване на причината, а аз и Елиът обядвахме на стъпалата със студено пилешко. След като се качихме в библиотеката, ми се приспа.
	— Любима дума? — За една седмица гласът му беше станал още по-плътен.
	Затворих очи.
	— Изтезаващ.
	— Гледай ти! Какво ново?
	Бяхме в библиотеката от половин час. Сините стени, изрисуваните звезди и топлото тяло на Елиът до мен ми действаха успокояващо и бях склонна да споделя.
	— Ами, не знам защо, но момичетата само клюкарстват. Гадна работа… — отвърнах аз.
	Елиът отбеляза страницата и затвори книгата.
	— Разказвай!
	— Ники харесва Равеш. Той ме покани да отида с него на пролетния бал, а аз му отказах. Добре, но Ники ми се сърди. Защо? Защото поканил мен, а не нея. И тя казала на…
	— Спокойно, поеми си дъх!
	— Та тя казала на приятелката ни Елиз, че сигурно съм искала Равеш да ме покани само за да му откажа! Не ми говорят сега и двете.
	— _Сега и двете не ми говорят_ — поправи ме с усмивка Елиът. — Защото са кучки, нали?
	Засмях се. Толкова ни беше добре заедно! Защо не се чувствах така всеки ден!
	— Трябва мен да заведеш на пролетния бал — подхвърли той.
	— Нали мразиш такива събития?
	— Бих отишъл. — Елиът облиза небрежно устни.
	— Всички искат да се запознаят с теб.
	— Аз пък не искам да се запознавам с никого. Но искам да те видя в тоалет, различен от пижама, шорти или джинси.
	Не можех да откъсна очи от устните му. Исках да усетя вкуса им.
	— Наистина ли би дошъл?
	— Не ми се иска дори да помислиш, че ще отидеш на бала с друг.
	— Защо?
	— Защото си най-добрата ми приятелка. И въпреки резервираността или сдържаността ти…
	— Добри синоними!
	— … ти си момичето, което искам. Искам да бъдем заедно.
	— Но ти целуваш други момичета.
	— Рядко.
	— Да не вярваш.
	— Нямаше да ги целувам, ако целувах теб.
	Дъвчех устни и мълчах. Накрая казах с въздишка.
	— Защо всички не са като теб?
	— Аз мога да бъда всички за теб.
	Усмихнах му се и за кой ли път потиснах изгарящото ме желание. Ставаше все по-трудно да не си призная, че го обичах.
	— А твоята любима дума?
	Елиът помисли, помисли и отвърна:
	— Фрустриран.


>	Сега

	_Сряда, 8 ноември_
	След разговора със Сабрина отношенията ми с Елиът наподобяват лавина. Говорим всеки ден, което не правехме и като ученици. Понякога си разменяме съобщения. Чувствам присъствието му непрестанно и макар да искам да си наложа да не е така, аз знам, че успокоителното беззвучно тананикане в мислите ми се дължи на него.
	Нещата с Шон са все така особени. Не се караме. И почти не разговаряме. Ако се случи да съм заедно с него и Фийби, тя ми се радва, той също. Ако му кажа, че утре ще се женим, той пак ще бъде щастлив. Ако пък отложа сватбата безсрочно, не би поискал никакво обяснение. Дори да си тръгнех, Шон щеше да бъде добре. С други думи, сърцето ми е освободено от всякакъв ангажимент и съм убедена, че той _не се нуждае от мен_. Връзката ни щеше да се свежда до секс, финансова сигурност, покрив над главите и делови разговор по време на вечеря, докато водим два напълно самостоятелни живота.
	Ние не сме и никога не сме били влюбени. Всеки път, когато се разминаваме с усмивки пред мивката в банята, черно-бялата истина крещи: _Тази връзка е приключена!_
	Писна ми. Чудя се как да си тръгна. За съжаление, Шон сигурно щеше да покаже разочарованието си. Двамата живеем във взаимен комфорт — той като мой любовник, аз като негова любовница, и на него това му беше достатъчно, защото вече имаше любовта на живота си — шестгодишната Фийби.
	Задавам си въпроса дали ще мога да се справям, ако се преместя в града. Уреждам среща с финансовия си съветник. Дейзи Милиган беше не само съветник, тя беше финансов факир за татко. Не съм много наясно с качествата й, но поради сантиментални причини не я смених с друг финансов консултант.
	Тя е почти на седемдесет, но веднага ме уведомява за възможностите ми, които ще покриват поддържането на къщата и данъците. Бърза да ме посъветва за продажбата на едната къща — трябвало да помисля за пенсионна сметка, която била по-важна от собствеността на два имота. Не смея да й кажа, че живея в Сан Франциско и дори не давам къщата в Бъркли под наем.
	Мразя да говоря за пари. Изнервям се и когато Елиът ми изпраща съобщение, за да ме пита как съм, отговарям, че съм близо до него и че можем да се срещнем.
	Виждаме се на върха на Бъркли Хилс в Тилдън Парк, на входа на Уайлдкат Крийк Трейл.
	Пристигам първа и слизам от колата. Духа силно и вдигам яката на якето си. Мъглата пълзи над хълмовете и сивият хоризонт тъне в долината.
	Обичам Тилдън, тъй като с мама идвахме често в Малката ферма, за да яздя понитата и да храним кравите. След като тя почина, с татко идвахме почти всеки уикенд и хранехме патиците в езерото. Седяхме, мълчахме и хвърляхме късчета хляб, а патиците се боричкаха и квакаха.
	Носталгията по Тилдън се слива с носталгията по Елиът и ме задушава. Двамата сме за пръв път тук, макар да имам чувството, че сме били и преди това. Той е част от клетките ми и е в моето ДНК.
	Елиът крачи в мъглата с дългите си крака в тесни черни джинси, приближава и тревожността ми се изпарява.
	В миг на божествено прозрение осъзнавам, че Сабрина беше права — животът ми без него не беше живот, а оцеляване. Искам да бъдем заедно. Ала не знам как.
	Той сякаш долавя настроението ми, сяда на пейката до мен и мята ръка на облегалката.
	— Как си, добре ли си?
	Толкова искам да го прегърна!
	— Да. Уморителен ден…
	Дърпа ме за опашката и се засмива.
	— Още сме по средата на деня.
	— Срещнах се с финансовия съветник на татко.
	— И?
	— Смята, че трябва да продам едната къща.
	— А ти какво мислиш? — тихо пита Елиът.
	— Знам, че е права, но макар да не живея в къщите, не искам да се разделям нито с едната, нито с другата.
	— Нормално. Те са изпълнени със спомени. И добри, и лоши.
	Думите му обобщават всичко. Такъв е той — още от мига, когато за пръв път ме попита за мама.
	В парка няма никого и срещата ни е трогателно интимна. Днес очите му са повече зелени, отколкото кафяви, брадата му е леко набола и аз притискам ръка между коленете си, за да не погаля лицето му.
	— Може ли да те попитам нещо?
	— Винаги — кима той.
	— Мислиш ли, че съм затворена и държа всичко в себе си?
	— Сериозно ли ме питаш?
	Сръгвам го и той охка престорено.
	— Сабрина ми каза, че държа хората на разстояние.
	Елиът се замисля и подбира думите си.
	— С мен говореше за всичко, но май не го правеше с никого другиго. Може би е все още така.
	Наблизо минава кола, дизеловият мотор гърми и отвлича вниманието ни. От Малката ферма долита лек мирис на животни.
	— Вероятно се влияя от отношенията ни в момента, но ти като че ли наистина се въздържаш да споделяш. И не знам дали го казвам от пристрастие, но май си такава и в отношенията си с Шон.
	Не желая да обсъждаме Шон. Макар вече да знаех как ще постъпя, осъзнавах, че му дължа достатъчно много, за да проведа наложителния изяснителен разговор първо с него.
	— Споделях доста с татко. Вероятно не като с теб, но разговаряхме за училище. И за мама.
	— Мейс, имам предвид сега. Винаги си била сдържана. Имаш ли друга приятелка освен Сабрина?
	— Имам теб. _Сега._ Пак.
	Елиът взема една паднала клонка и я върти между пръстите си.
	_Знам…_
	_Знам…_
	_Знам какво следва._
	— Мейси, обичаш ли Шон?
	Очаквах този въпрос и въпреки това съм слисана.
	— Виждал съм те влюбена — тихо добавя той. — Не ми се струва да си влюбена в него. Не разбирам _защо си с Шон_.
	Челото му се набръчква, устните му са стиснати. Опитвам се да не прозвуча мелодраматично:
	— Доскоро не си бяхме давали сметка, ала ние живеем живота на емоционално объркани хора, които не се отдават напълно един на друг. И затова няма да бъда съкрушена, ако го загубя. — Яд ме е, че Сабрина се оказа права. Яд ме е, че първата ми реакция е винаги да се затворя в корубата си, и добавям: — Ел, може да ти прозвучи доста малодушно, ала не искам пак да изгубя някого, когото обичам.
	— Нараних те. Кога ще говорим за онази нощ?
	— Аз не загубих _само теб_.
	Мълча и едва дишам. Спомня ли си за _онази_ нощ, и ми се повдига.
	Той се взира в лицето ми, премисля думите ми от различни ъгли и е наясно, че не знае всичко.
	— Шон е бил женен, нали?
	— Да. Жена му била финансист, но се пристрастила към кокаина след някаква служебна екскурзия.
	— Как така? — учудва се Елиът.
	— Ужасно, нали? Струва ми се, че Ашли все още му липсва, но и за двама ни не беше трудно да заживеем заедно, _без да се нуждаем_ един от друг.
	— Мейси?
	— Да?
	— Заради Фийби ли си все още с него?
	— Моля?
	— Заради Фийби ли си с него?
	— Чух те. — В този миг осъзнавам какво има предвид и добавям: — Не.
	— Но тя е едно мило малко момиченце без майка — пояснява Елиът, който всъщност не познава бащата и дъщерята, както и отношенията им.
	— Фийби не се нуждае от мен. Има прекрасен, всеотдаен баща. Аз съм… придобивка. Пък и не знам как да се държа като майка и на нея й е добре и без мен.
	Той мълчи и бели кората на клонката.
	— Окей.
	— Какво означава окей?
	— Ами окей.
	— Това окей е лишено от значение.
	— Окей — повтаря Елиът и се засмива. — Може да й трябва майка, когато й дойде цикълът или ако приятелите й са кофти.
	— Може пък да си намери приятел, с когото да споделя в дрешник. А ти защо искаш да ме убедиш да остана с Шон?
	— Хайде да говорим за друго. Любима дума?
	Не ми идва нито една дума на ум.
	— Не се сещам. Ти?
	— Сладкогласен.
	— Дума без край!
	— Да, госпожо — усмихва се той и хвърля едно камъче на пътеката. — Твоят глас е _сладкогласен_. Хайде, твой ред е.
	— _Влюбеност._
	Състоянието, за което няма лек.
	Зениците му се разширяват като капка мастило във вода.
	— Ужасна си.
	— Без да искам.
	Елиът става, тръгва по пътеката и ми кима да го последвам през Армстронг Уудс. Чува се само скърцането на стъпките ни по чакъла. Той върви по-бавно, за да сме в крак.
	— Щастлив ли си? — питам и очаквам да се измъкне от отговора.
	— Има мигове, в които съм.
	Това не е добре. Искам да е радостен, обичан, обожаван. Непрекъснато.
	— Ще си призная, че миговете са много повече, когато съм с теб. А ти щастлива ли си?
	— Била съм. И когато съм с теб, си го припомням. Караш ме да чувствам хиляди неща.
	Елиът дръпва леко опашката ми.
	— И ти мен. Винаги е било така. — Погалва косата ми над челото и добавя: — И да знаеш, че не искам да останеш с Шон. Но и не се укорявай за нищо. В целия сценарий той е баща ти, а ти си жената, която замества майка ти. Шон няма кой знае какво да ти даде и ти разбираш защо. Пък и не би желала да заместваш когото и да е, нали?
	Гледам го учудено. Само с няколко изречения той доказа, че е единственият, който ме разбира и знае всичко за мен.
	— Защо си толкова добър с Мейси Ли? След всичко…
	Той не вижда моята вина, а само своята. Поглежда ме и промълвява:
	— Ами защото… те обичам?
	Буцата в гърлото ми ме задушава и преглъщам няколко пъти.
	— Не бях забелязала колко съм нечувствителна. Сякаш нищо не ме интересуваше.
	Той прави крачка към мен и ме придърпва към гърдите си. С една ръка прегръща главата ми, с другата раменете и аз плача така, както не съм плакала от десет години.


>	Тогава

	_Събота, 3 юни,_
	_преди единайсет години_
	С татко се приготвяхме за лятото в Хийлдсбърг. Бях неспокойна. Това лято беше някак различно. Дванайсети клас се задаваше, в училище беше по-интересно, бях по-близка с приятелите си. С Елиът не отидохме на пролетния бал, той беше почти на осемнайсет, а аз бях на седемнайсет. Миналото лято се целувахме, признахме чувствата си и той вече не гледаше на мен като мой покровител, а с чувство на трогателно притежание. Елиът беше един от двамата най-важни хора в живота ми и вместо да се тревожа дали няма да го загубя, или не, трябваше да се постарая да го запазя в живота си.
	С татко пристигнахме в събота и той дойде в библиотеката малко след това.
	— Здрасти, Мейс!
	Скочих и го прегърнах през врата. Преди само докосвахме раменете си, а сега притиснах цялото си тяло в неговото. Сякаш не бях същата Мейси.
	Той замръзна за миг и чух тихия му стон на задоволство. Прегърна ме с две ръце.
	— Хей, как си?
	Светът замря в туптенето на сърцата ни.
	— Толкова се радвам, че е лято.
	— И аз — погледна ме с усмивка той. — Донесох ти книги!
	— Нещо за библиотеката ни?
	— Надали би искала да ги оставиш на показ — засмя се Елиът.
	Погледнах кориците. „Делтата на Венера“ от Анаис Нин и „Тропик на Рака“ от Хенри Милър. Книги, които нямаше да намеря в училищната библиотека.
	— За какво са? — попитах, макар да бях чувала и за двете.
	— Еротична литература. Прочетох ги през януари.
	Вече бях наясно, че отношенията ни вървят към друго ниво и книгите в ръцете ми пареха като горещи въглени.
	— Нали питаше за момчетата и секса, та си помислих, че може да ти е интересно да ги прочетеш.
	Изчервих се и му подадох книгите, без да го поглеждам. Колкото и да бях готова за следващата стъпка, мисълта за Елиът и за секс ме възпламеняваше.
	— Не е необходимо.
	— Защо, Мейс?
	— Не съм сигурна, че ще ми харесат — прозвучах доста неубедително.
	— Е, аз вече съм ги чел. Ще ги оставя при теб.

	* * *

	Мушнах книгите между „Дзен и изкуството да се поддържа мотоциклет“ и „Пътеводител на галактическия стопаджия“ — четивата на Елиът. Това беше намек, че може да си ги вземе, когато поиска.
	Не че не бях любопитна да ги прочета, но той се излежаваше всеки ден пред мен и докато четеше ту кръстосваше крака, ту докосваше колана на джинсите си и аз откъсвах с усилие поглед от копчетата им с чувството, че нямам нужда от повече еротика.
	„Делтата на Венера“ беше първата книга, която разтворих. Елиът дойде няколко часа след това и както обикновено веднага се досети за какво мисля.
	— О, какво е това в ръцете ти?
	Стоеше на прага на стаята ми и широките му рамене затъмняваха светлината в коридора. Лицето ми пламна и попитах непринудено:
	— Това ли? Една от книгите, които ми даде.
	— Станала си рано. Коя от двете?
	Показах му книгата, като се чудех как да скрия тъмночервеното си лице.
	— Да се видим в библиотеката? — предложи Елиът.
	— След малко — отвърнах и продължих да чета.
	Бях мислила за секс, но само визуално, не и с думи. Докато четях книгата, осъзнах, че винаги си бях представяла Елиът. Как ме приближава, докосва, как изглежда и какво казва. Никога не бях помисляла за думи като _задъхване, изтерзана от страстно желание, всмукване, кулминация_…
	Когато отидох в библиотеката, Елиът попита закачливо:
	— Да не си чела нещо интересно? Очите ти са доста ококорени.
	— Прочетох нещо еротично.
	— Разкажи ми.
	— Няма.
	— Ако се притесняваш, недей.
	Притеснявах се, но също така бях развълнувана и очарована. Исках да придам на героите конкретно, лично значение — неговите ръце да са ръцете на Елиът, нейните да са моите — и се питах дали и той беше изпитал подобни чувства. Поех смутено дъх и зачетох: „Венера се родила от морето. В тъмните й глъбини се спотайвало малко зрънце от солен мед, което се появявало само благодарение на милувките“.
	Елиът кимна умислено и рече с плътен глас:
	— Добре казано.
	— Повече от добре.
	Нямах опит да прозра напълно смисъла на изречението и все пак думите ми звучаха близко и познато по някакъв странен, първичен начин.
	— Харесва ли ти книгата?
	— Не е лоша. Но е някак… нелична. Някои разкази са тъжни.
	Елиът се засмя.
	— Прочете ли увода?
	— Кой чете увода на еротичните книги?
	Той отново се засмя.
	— Разказите са по поръчка на един богаташ, който искал само секс без каквито и да е чувства.
	— Може би затова не я харесвам.
	Елиът кимна.
	— Ти прочете ли цялата книга?
	— Да.
	— Хареса ли ти?
	— Помислих си същото като теб. Звучи секси, но някак абстрактно.
	Той протегна крака и аз се въздържах да погледна копчетата на джинсите за втори път.
	— И защо я прочете?
	— Ами защото обичам да чета. Думите са вълшебно средство да убеждаваш, да забавляваш и да ядосваш хората. Може и да… възбуждат.
	Мълчах и не вдигах очи от книгата.
	— Как мина пролетният бал?
	— Ники отиде с Равеш — засмях се аз.
	— Нормално. Драмите винаги приключват по възможно най-скучния начин. Всъщност питах за теб.
	— Аз не отидох.
	— Бих те придружил, нали знаеш.
	— Знам.
	— Не искаш да ме запознаеш с приятелите си ли? — Гласът му прозвуча закачливо, но и леко тревожно.
	— Истината е, че искам ти да се запознаеш с тях, ала не искам те да се запознаят с теб.
	Думите ми го засегнаха и побързах да добавя:
	— Пролетта все още нямах кой знае колко доверие в Ники и Елиз. Боях се, че ще флиртуват с теб. Особено на бала.
	— О! — повдигна вежди Елиът.
	— Също така, това място тук е нашето малко скривалище. Когато видях Ема, нещата се промениха. Бях си въобразявала, че не прекарваш повече време с нея, отколкото с мен.
	— И наистина е така.
	— Използвам го за пример, за да ти кажа, че не бях сигурна какви щяха да бъдат отношенията ни след като видиш приятелите ми.
	— Разбирам. Има ли някой, който да те харесва?
	— Е, има няколко момчета. Те бяха и на бала.
	— Нали не искаш да бъда някакъв случаен аутсайдер?
	— Ти не си моят „аут“, ти си цялото ми „ин“. Но преди време едва ли щеше да ме разбереш и да ми повярваш.
	— Ясно.
	— Искам да бъдеш непрекъснато в моя живот. Ужасявам се от мисълта, че може да не бъдеш винаги до мен.
	— Това няма да се случи — увери ме той.
	Преглътнах няколко пъти и едва продължих:
	— Този бал не беше подходящ за среща на нашите два свята. Щеше да бъде доста нелепо.
	Елиът стана и седна на дивана до мен.
	— Разбирам, Мейс. Вече ти казах, че искам да бъда твоето гадже.
	Прегърна ме и аз сложих глава в скута му. Взехме книгите и той прокара бавно пръсти през косата ми.
	— Тези две книги бяха страхотен подарък.
	— И защо?
	— Точка 47 от списъка на мама. Не прави секс, преди да можеш да говориш за секс.
	— Гледай ти! — замисля се той и се засмива нервно. — Искаш ли да говорим за секс сега?
	Прихнах и го ударих на шега.
	Аз също исках да ми бъде гадже. Но преходът трябваше да бъде бавен, стъпка по стъпка. Не исках да пропусна нито един безценен миг с Елиът.


>	Сега

	_Сряда, 8 ноември_
	Шон е на дивана и ме чака да се върна от болницата.
	Минава полунощ. Като изключа разходката с Елиът, денят ми беше отвратителен. Наложи се да съобщя две терминални диагнози и да спра химиотерапията на трета, тъй като момиченцето вече не можеше да я понася. Знам, че постъпих както трябва, но въпреки това се чувствам ужасно.
	Шон влошава настроението ми още повече.
	— Здрасти, бейби — казва той и потупва възглавницата до себе си.
	Стоварвам се. Още съм с болничните дрехи и искам да взема душ. Сядам на разстояние от него.
	— Мисля, че се налага да поговорим — казва той.
	— Май да.
	Взема ръката ми с две ръце и масажира дланта. Разсейвам се, като си спомням за други приятни неща, които може да прави с тялото си.
	— Сигурен съм, че не си щастлива.
	Гледам лицето му, но то е вън от фокус, тъй като е много близо, а и съм ужасно уморена. Забелязвам, че проблемите ни са му са се отразили, макар да избягваше да говори за тях. В това отношение двамата много си приличаме.
	— А ти?
	Той свива рамене.
	— Не съвсем.
	— Може ли да те попитам нещо?
	— Разбира се, бейби.
	Отговорът няма да промени чувствата ми и задавам въпроса.
	— Обичаш ли ме?
	Усмивката на лицето му застива.
	— Моля?
	— Обичаш ли ме? Питам сериозно.
	Шон не е толкова учуден, колкото се колебае как точно да отговори.
	— Бейби, трябва ми думата между харесвам и обичам, която означава…
	— Уважавам тази дума — усмихвам се аз.
	Раздялата ни е от най-безболезнените раздели на света. А може би не бяхме достатъчно близки, та да говорим изобщо за раздяла?
	— А _ти_ обичаш ли ме?
	— Не съм сигурна.
	— Това означава „не“ — казва Шон с усмивка.
	— Обичам те като приятел. Обичам Фийби. Обичам приятния ни живот, който не изисква кой знае какво от мен.
	Той кима.
	— Но това между нас… за цял живот… — посочвам разстоянието помежду ни — е някак депресиращо. И двамата вървим по пътя на най-малкото съпротивление.
	— Мейс?
	— Да?
	— Твоят път на най-малко съпротивление не е ли с Елиът?
	Какъв би бил най-добрият отговор? Ако се озовях в леглото на Елиът, да, това би било най-лесно и Шон го знае много добре. Част от мен обаче вярва, че с Елиът сякаш ни беше писано да сме само приятели. Когато бяхме тийнейджъри, доста дълго отлагах да направя следващата крачка и това предреши бъдещите ни отношения.
	— С Елиът имаме минало и то не лошо минало. Но той ме разочарова и после аз… Всъщност с него не сме обсъждали раздялата си.
	— Защо?
	— Банални причини. На времето минавах през тежък период от живота си и взех някои твърде неразумни решения. Освен това не ме бива в споделянето на чувства.
	— Ако Ашли се върне и ми каже: „Шон, чиста съм, край на дрогата, постъпих неразумно“, това ще ми бъде достатъчно.
	— Наистина ли?
	— Да. Тя ми липсва.
	Прегръщам го. За пръв път споменаваше жена си и надеждата си тя да се върне.
	— Остани мой приятел — промълвявам аз.
	— Добре — притиска лице в шията ми той. — Имам нужда и от това.

	* * *

	Местя се след няколко дни. Приготвям двата куфара и ще живея под наем у д-р Нанси Ийтън, чиято дъщеря замина в колеж на запад. Това е временно решение. Имам къща в Бъркли, която мога да продам и да си купя друга в града, но само мисълта за продажба е равносилна на измяна. Такава промяна предполага преглед на вещите на родителите ми, а аз все още не съм готова за това.
	Обаждам се на Елиът и му разказвам за плановете си. Не споменавам, че съм скъсала с Шон. Ако знае, веднага ще дойде в града и ще ме гледа с оня негов поглед, докато не се предам и не го целуна. Единствената бариера е Шон. Трябва ми време, за да не се поддам прибързано на очарованието на Елиът и отново да се влюбя. Докато говорим по телефона, нещо силно изтраква.
	— Мейс, изпуснах една тенджера. Мия чинии. Как е Шон?
	— Мисля, че е добре.
	— Мислиш?
	— Да. Заета съм и…
	— Май нещо премълчаваш.
	Чудя се как да се измъкна с полуистина и зяпам стената, сякаш ще намеря отговора.
	— Какво ще правиш в Деня на благодарността?
	— Мисля, че съм дежурна.
	— _Мислиш?_ Нали имате график?
	— Имах намерение да помоля някой да ме замести.
	Елиът долавя лъжата и пита настоятелно:
	— Последно — свободна ли си, или не?
	— Шон и Фийби ще ходят при родителите му. Аз не.
	Очаквам учудване, а не покана.
	— Значи ще дойдеш у дома. Дотогава ще измия чиниите.


>	Тогава

	_Сряда, 12 юли,_
	_преди единайсет години_
	Хийлдсбъргското лято мина през влажната топлина, жуженето на пчелите и уханието на горските плодове към горещите дни, които задушаваха поточетата до пресъхване. Нямаше къде да се оттеглим на хладина, освен покрай реката или в библиотеката. Дори тя, нашето синьо убежище, ми действаше клаустрофобично. Елиът беше толкова висок, че като се излегнеше на пода, заемаше почти цялата дължина на библиотеката. Скоро щеше да навърши осемнайсет и от него се излъчваше осезаема сексуалност, на която едва намирах сили да устоя. Сутрин обикаляхме гората около къщата, а следобед ходехме за сладолед в града. Дълго се излежавахме в библиотеката и гледахме звездите на тавана.
	— Ел, вълнуваш ли се за новата учебна година?
	— Да.
	— Харесват ли ти часовете в Санта Роса?
	— Защо питаш?
	Скоро щяхме да завършим и се чудех какво щяхме да правим след това. Може би щяхме да живеем по-близо? И _заедно_…
	— Просто се сетих.
	— Реших да сменя часовете в Санта Роса с подготвителен клас в Калифорнийския университет.
	— Наистина ли?
	Той сви рамене.
	— С Ема ли ще ходиш на есенния бал?
	— _Моля?_ — Елиът ме изгледа и прихна. — Разбира се, че не. Искаш ли да дойдеш с мен?
	— Ти… сериозно ли?
	— Да или не? Ако не дойдеш, вероятно няма да отида.
	— О! — Сърцето ми биеше до пръсване. — Истината е, че не бих искала обожателките ти да ме гледат с убийствени погледи, нито пък да зяпат теб без мен.
	— Нещата не стоят така.
	— И Ема не ти изпраща имейли?
	— Не бих казал.
	— Лъжеш.
	— Тя разбра, че не си падам по нея.
	— Не че ревнувам, но…
	Телефонът му забръмча и след като прочете съобщението, той го прибра в джоба с доста гузно изражение.
	— Ема, нали?
	— Съдбата е срещу мен и иска да ме изкара лъжец.
	— Какво ти пише?
	— Нищо интересно.
	— Тогава кажи за какво ти пише.
	— Иска да излезем.
	— И?
	— И толкова.
	— Дай ми телефона. Ще й отговоря, че си зает.
	— А ще споменеш ли, че си адски ревнива?
	— Ще видим.
	— Предлагам да снимаме гърдите ти и „по погрешка“ да й ги пратим — засмя се той.
	— Дай ми телефона!
	Посегнах да го взема, ала с дългата си ръка го държеше над главата си. Паднах върху него с гърди върху лицето му. Елиът промърмори доволно. Нададох писък и го бутнах.
	— Ама че си!
	Той ме завъртя, придърпа ме в скута си и ме загъделичка с дългите си пръсти.
	Засмях се и се заизвивах, после се озовах на пода под него и двамата застинахме, без да откъсваме погледи един от друг.
	Бях на седемнайсет и за пръв път изпитвах такова желание. Елиът ме прегръщаше и аз усещах възбудата му. Понечих да се пошегувам и да го попитам какво е това нещо в джинсите му, но гърлото ми беше свито и цялата пламтях. Той се надигна на лакът и каза:
	— Извинявай.
	— Не ставай — прошепнах аз.
	Може би го изрекох подсъзнателно. Исках да знам какво криеха копчетата на джинсите и… изобщо какво би се случило.
	— Окей — преглътна Елиът, аз го обгърнах с крака и той започна да движи тялото си върху мен. Следвах ритъма инстинктивно и се питах какво правим, какво?
	Галех гърба му и си налагах да не се разсейвам с твърде много мисли.
	Това беше Елиът.
	_Моят_ Елиът.
	Стисках тениската му с юмруци, исках да го целуна, но не исках да отвличам вниманието си от надигащото се в мен неизпитвано досега чувство.
	Струваше ли ми се, или правехме секс с дрехи?
	Исках още. Исках _него_. Изгарях от непознато желание. С цялото си тяло и с горещите си, пулсиращи слабини. Топлите му устни на шията ми ме накараха да изстена — те бяха близо до ухото ми и аз долавях и най-малката промяна в учестеното дишане на Елиът. Чух дълбоката му, подобна на стон въздишка, и прошепнах „По-бързо“. Той сложи ръка на ханша ми и само след миг скочи.
	— По дяволите!
	Бързо изхвърча от стаята, а аз се зачудих какво се беше случило. Може би беше… свършил? Или пък беше решил, че се боя от това, което вероятно следваше? Искаше ли да бъде моето гадже, или не?
	_Ето как приятелството ни щеше да се опошли…_
	Седнах и взех една книга, без да мога да прочета нито една дума. Реших да броя до хиляда и да отида у тях, за да му се извиня.
	Едно… две… три…
	Двайсет и осем, двайсет и девет…
	Двеста и тринайсет…
	— Какво четеш?
	Той стоеше на прага и ме гледаше. Беше се преоблякъл. Показах му корицата.
	— Започнах _„Айвънхоу“. Без „д“_!
	— Не думай!
	— Защо се учудваш? Та ти си я чел поне петдесет пъти.
	— Ами защото по всичко изглежда, че си стигнала вече до средата — усмихна се закачливо той.
	Смутих се и замалко да го попитам дали не го обидих.
	— Мейси… — подхвана той със своя успокояващ тон.
	Опитах да се засмея, но от гърлото ми се чу само изхриптяване.
	— Елиът, извинявай. По-добре да не говорим за това. Няма да се повтори, обещавам. Знам, че все настоявах да не бъдем заедно, за да не развалим отношенията си, а всъщност какво направих… _Извинявай._
	Той взе една книга, аз сведох поглед към моята — този път започнах от началото — и така цели два часа. Четях механично и си го обяснявах с мъчителното притеснение, че го бях засегнала или ядосала. Стомахът ми беше на топка и накрая не издържах.
	— Ел, всичко наред ли е? Да не те засегнах?
	— Не — засмя се той.
	Въздъхнах и замълчах.
	— Всичко е наред. — Усмивката му беше закачлива и многозначителна. — Сещаш ли се?
	— Да не би да… свърши?
	— Абсолютно — засмя се той.
	Сърцето ми щеше да изхвръкне — аз бях причината за… _това_.
	— Когато изстена и пошепна „По-бързо“… — Елиът сви примирено рамене.
	— Извинявай.
	— Няма за какво да се извиняваш, Мейс. Беше толкова секси! — Той погледна устните ми и продължи: — Понякога ми е трудно, че не сме… заедно. Не знам докъде да спра и все се изкушавам да мина границата. Целуваме се, прегръщаме се и сме все така само приятели. Това днес не ми е достатъчно — не че настоявам да правиш нещо повече, Мейс, но искам да знаеш, че те желая и че мисля за това непрекъснато.
	Аз също исках да бъда с него и днес сигурно щях да го направя, ала кой знае защо казах:
	— Но аз ще умра, ако загубя приятелството ти.
	Елиът ме целуна по бузата и рече с усмивка:
	— Аз също.

>	Сега

	_23 ноември, четвъртък_
	Сградата, в която живее Елиът, е била красива. Тя е във викториански стил и е боядисана във вече избеляло тюркоазеносиньо. Сега е разделена на четири пренаселени апартамента.
	Елиът живее в апартамент 4. Качвам се по стръмните, скърцащи стълби и завивам вдясно.
	Вратата му е кафява, а на изтривалката има цитат от Дикинсън: _Душата трябва да е винаги открехната._
	Чукам.
	Възможно ли е все така да помня звука и ритъма на стъпките му? Пулсът ми се усилва все повече и почти ми се завива свят.
	През изминалите единайсет години Елиът си е изработил вкус към подходящия стил на обличане и сресване. Стои на прага с черни джинси и с (може би умишлено?) предпочитаната черна джинсова риза с навити ръкави. Бос.
	Той е бос, аз съм в неговия апартамент, а някъде вътре е спалнята и леглото му.
	Ако не внимавам, надали ще се прибера довечера у дома.
	Не съм на себе си.
	— Мейси — усмихва се Елиът и с една ръка през раменете ми ме придърпва вътре. Усмивката му е сияйна. — Ти си тук! В моя апартамент! — Навежда се и ме целува по бузата. — Лицето ти е студено.
	— Замръзнах. Вървях пеша.
	— Не дойде ли с колата?
	— Не обичам колите — усмихвам се аз и оставям пая, който купих пътьом.
	— Можех да те взема.
	Слагам ръка на гърдите му и казвам:
	— От спирката до теб са само шест пресечки. Нищо ми няма.
	— Малко се притеснявам. — Той размърдва рамене, сякаш за да се отпусне. — Притеснявам се за тази вечер. Надявам се да се стегна, но надали.
	Посочвам пая.
	— За съжаление, не е по рецептата на майка ти. Те ще дойдат ли?
	Елиът клати глава и ме кани в малката подредена кухня.
	— Канени са в Мендосино у родителите на Елс, годеницата на Андреас.
	— Кого друг си поканил?
	Той се обляга на плота и ризата се опъва на гърдите му. Сърцето ми ще изхвръкне.
	— Приятелят ми Дезмънд. И Рейчъл.
	Инстинктивно поглеждам дрехите си и успявам да изрека:
	— Значи Рейчъл ще дойде…
	— Нямаш против, нали?
	Опитвам да се овладея, ала без да искам леко се намръщвам.
	— Май не?
	— Прозвуча ми като въпрос. Трябваше да ти кажа, че семейството й е далеч, а и няма много приятели тук.
	— Тя с теб ли живее?
	— Не. Но често остава при мен.
	Гледам печката и си представям как Рейчъл пържи яйца по бельо, Елиът взема душ, налива й кафе и я целува по голото рамо. Питам се дали изпитва същата ревност, представяйки си ме в леглото на Шон, който ме докосваше така, както ние само започнахме да се докосваме преди много години.
	— Да не би да си я поканил, за да ме накараш да ревнувам поне малко?
	— Честна дума — не.
	Поглеждам го и знам, че е искрен.
	— Тя знае ли коя съм?
	— Да.
	— И че ще бъда тук?
	— Аз исках да дойдеш. Наистина! — Очите му са топли и мили, както винаги, когато е изпълнен със силно желание. — Но не исках Рейчъл да е сама на празника. Освен това се притеснявах, че няма да дойдеш, ако ти бях казал, че съм я поканил.
	Беше прав. Изобщо не можех да си представя празненство с бившата приятелка на Елиът!
	— Тя да не си мисли, че сме пак заедно?
	— Не знам какво си мисли. Пък и ти си сгодена, нали?
	Пронизва ме чувство на вина — не мога да му кажа, че вече съм свободна и едва ли не да му се сторя хронически емоционално неуравновесена.
	— Там нещата са… сложни.
	Елиът мълчи няколко секунди и ме дърпа за ръката.
	— Ела да ти покажа апартамента.
	В дъното на хола има висок прозорец от оловно стъкло, който гледа към неочаквано красив двор със смокини, сливи и малка тучна морава — голяма рядкост в този район.
	— Моравата е изкуствена и е в двора по настояване на собственика.
	Стените в хола са с книги от пода до тавана и до рафтовете има плъзгаща се стълбичка. Диванът е яркосин, с многоцветни възглавници. В ъгъла до вратата има разтегателна маса с покривка, салфетки, купа с червени боровинки и малки тикви от различни сортове.
	— Тук е много хубаво — прошепвам и пъхам кичур коса зад ухото си. Елиът преглъща и вероятно се досеща, че съм я пуснала заради него.
	— Благодарение на фантазиите ми — оглежда той рафтовете с книги. — Нали помниш… драконите?
	— О, пишеш порно романи?
	Елиът прихва.
	— Не точно.
	— Някакви подробности все пак?
	— Нека първо те разведа.
	Тръгваме по малко коридорче. Вляво е спалнята. Вдясно е банята с малка вана без душ. От крана виси маркуч.
	— Нямаш душ.
	Обзавеждането е в негов стил. Минималистична мебелировка и книги до тавана. Коридорчето е малко и високият Елиът го изпълва с широките си рамене.
	— Не знам дали бих могла да живея без душ. Само с вана…
	— Аз я наричам нирвана.
	— Май не я ползваш само по предназначение.
	— Досети се — усмихна се той.
	Прави крачка към мен.
	— Още не мога да повярвам, че имам свое местенце. Нали знаеш какво многобройно семейство сме.
	— Приятно ли ти е да живееш сам?
	— Честно ли?
	— Винаги съм държала да си откровен.
	— Приятно ми е, но ще ми бъде по-приятно да живея с теб. Обичам да спя сам, но предпочитам да си с мен в леглото. Обичам да каня приятели за Деня на благодарността, но бих предпочел да сме само двамата, да ядем пуйка и да се гушкаме на пода.
	— По бельо — казвам, без да искам.
	Поглежда ме слисано, но бързо се усмихва и пита:
	— Значи нещата с Шон са сложни, така ли?
	В този миг на вратата се чука, но той чака отговора с нетърпеливо пламъче в очите. Минават десетина секунди.
	— Ел, може би трябва да отвориш.
	Въздъхва и отваря. Дезмънд е по-нисък от Елиът, мускулест, с гладка, тъмна кожа и с усмивка, която блещука в очите. След като връчва голяма купа с шарена салата на приятеля си, той го тупва по рамото, благодари за поканата, обръща се към мен и се представя с австралийски акцент:
	— Приятно ми е, Дез.
	— Мейси. Радвам се, че най-сетне се запознахме.
	Рейчъл стои зад Дезмънд и ме гледа. Усмихва се сдържано и чака Елиът да я представи.
	— Запознай се с Мейси.
	Рейчъл е с къса черна коса и светлосини очи, с лунички на носа и на бузите. Усмивката й към мен изглежда сравнително искрена и разкрива бели, равни зъби. Прекрасно момиче.
	— Здравей, Рейчъл. — Протягам ръка и тя я стиска леко.
	— Приятно ми е. — Още една усмивка.
	— Благодаря, че дойде — казвам, без да искам, сякаш съм _домакиня_.
	Тя поглежда Елиът и той й се усмихва.
	Гърдите ме стягат от ревност и болезнено чувство за притежание. Не ми харесват тези мълчаливи погледи между двамата. Те имат общо минало и безсловесен език.
	— Къде да я оставя? — пита Рейчъл и вдига торба с няколко бутилки вино.
	— В хладилника — казва Елиът и стиска рамото й, като отново я гледа с мила усмивка.
	Рейчъл отива в кухнята и Елиът поглежда Дез.
	— Тя е добре — шепне той. — Спокойно. — Очите му заблестяват в усмивка, докато ме гледа. — Най-сетне да те видя, Мейси. От плът и кръв.
	Сменям насоката на разговора и питам:
	— Откъде се познавате с Елиът?
	— Играем заедно ръгби.
	Засмивам се с пълен глас и Елиът се засяга.
	— Подиграваш ли ми се?
	Дез се чуди на реакцията ми и добавя:
	— Той е много добър.
	— Няма начин. Елиът и ръгби!
	— Без обиди, моля! — прави се на сърдит той.
	— Спомням си как се учеше да караш кънки.
	— Как кънки? — не може да повярва Дез.
	— Става дума за скейтборд! — засмива се Елиът и премята ръка през врата ми, все едно ще се боричкаме.
	Рейчъл стои на прага на кухнята и държи отворена бутилка вино.
	— Някой иска ли, или само на мен ми се пие?
	Дез се засмива, все едно това е някаква шега, но Рейчъл надига бутилката, отпива няколко големи глътки и избърсва уста с опакото на дланта си.
	Елиът сваля ръка от врата ми, оправя ризата си, а аз приглаждам косата си. Имам чувството, че сме хванати в нарушение на обществения ред. Винаги се бяхме съобразявали и пазили отношенията си само между нас двамата.
	— Рейч, моля те, недей — тихо казва Елиът.
	В молбата му долавям укор, с какъвто никога не се беше обръщал към мен, и все пак гласът му прозвучава с особена нотка на съкровеност и интимност.
	— Недей какво? — пита тя.
	— Мислех, че ти го искаше.
	— Само че не се оказа толкова лесно.
	Защо беше допускала, че ще бъде лесно?!
	— Може да си тръгна — предлагам аз, но Дез и Елиът се намесват.
	— О, не, не — заявява Елиът.
	— Но защо? Остани! — спира ме Дез.
	Рейчъл ме поглежда гневно, сякаш иска да каже: „Аз пък знам защо“.
	— Добре си му объркала живота — тихо казва тя.
	Елиът се обръща към нея с едва доловим предупредителен тон.
	— Рейчъл, хайде стига.
	— Хайде стига какво? Обсъдихте ли нещата? Тя има ли представа за какво говоря?
	Дез бързо се запътва към тоалетната и се спасява от полесражението. Аз оставам в центъра на битката, ала искам да разбера какво трябва да знам.
	— За какво да имам представа? — питам Елиът.
	Той клати глава.
	— Сега няма да говорим за това.
	Тя обаче се обляга на вратата и отговаря вместо него:
	— Ами как е объркал живота си заради теб. Как никой…
	— _Рейчъл!_
	Гласът му реже като нож. Никога не съм го чувала да говори така. Цялата настръхвам.
	Нещо ми убягва и не знам какво е то. Животът ми се обърна, след като се разделихме, ала нямам представа какво е преживял той и затова казвам:
	— Рейчъл, животът и на двама ни се обърка. Затова се опитваме да поправим каквото можем. Така или иначе, това теб не те засяга.
	— О, но ме засягаше цели пет шибани години. Пет! Особено през едната от тях!
	Какво, по дяволите, означаваше това?
	Елиът потърква лицето си с две ръце и я пита:
	— Трябва ли да разговаряме за това сега?
	— Не.
	Тя грабва чантата си и… си тръгва.


>	Тогава

	_Петък, 25 август,_
	_преди единайсет години_
	Лятната ваканция свърши в един зноен ден през август. Татко, Елиът и аз натоварихме багажа. Дойде време за неловкото сбогуване до колата.
	Казвахме се довиждане за четвърти път след летните ваканции и дългите следобеди заедно. Този път ни беше най-тежко, тъй като всичко беше различно.
	Както винаги, ние правехме две крачки напред и една назад и случката на пода не се повтори, но между нас се появи нежност, нещо ново в отношенията ни. Елиът държеше ръката ми, докато четяхме, аз задрямвах на рамото му и когато се събудех, той спеше до мен, а кракът ми беше върху него. Ние наистина бяхме заедно.
	Татко се досещаше и когато ни видя един до друг до натоварената кола, влезе в къщата и ни остави насаме.
	— Трябва да поговорим — каза Елиът, без да уточнява за какво.
	— Добре.
	Хвана ръката ми и отидохме до навеса между двете къщи, където никой не можеше да ни види.
	— Прегръщахме се и… нали знаеш още какво… като повече от приятели — каза Елиът.
	— Знам.
	— Говорим си и си споделяме като повече от приятели. Не искам да заминеш и да си мислиш, че правя такива неща с друго момиче.
	— И аз не искам.
	— Какво ще правим?
	Разбрах въпроса. Ставаше дума за повече от милувките и целувките в библиотеката, за онова отдаване, което щеше истински да удовлетвори и двамата.
	Погалих изпъкналите вени на ръката му и той погали с пръст крака ми от коляното до средата на бедрото.
	— Любима дума, Ел?
	— _Чувствена_ — гласът му беше дрезгав и напрегнат.
	Лицето ми пламна и сведох очи.
	— А твоята?
	Пъстрите му очи бяха широко отворени и чакаха с нетърпение отговора. В тъмното кръгче около ирисите му имаше нещо диво, необуздано и жадно за изпепеляващи ласки с нокти и зъби в плътта и за горещи, стенещи устни. Елиът беше секси. Кое момче на нашите години би избрало думата „чувствена“?
	Нямаше друг като него в целия свят.
	— _Епифания_.
	Той облиза устни и _сексапилното_, стана още по-осезаемо.
	Погалих ръката му с палец.
	— Време е да престанем да се преструваме, че не сме двойка, нали?
	— Съгласен съм — усмихна се той. — Ще те целуна за довиждане.
	Усетих дъха му и ръката му на брадичката си. Разтворих устни и както преди, целувката ни беше най-естественото нещо на света — езикът му докосна моя и аз вкусих устните и звуците на задоволство, той прокара пръсти през косата ми, притисна тяло в моето, а аз се запитах защо се целувахме тук, където нямаше къде да легнем и да се забравим… Копнеех за тялото му върху моето и за усещането на сдържаното, ала и настоятелно желание да ме има.
	Учестеното ми дишане премина в тих вопъл и Елиът ме погледна.
	— Няма да бързаме.
	— Защо не?
	— Само така ще сме сигурни, че сме го направили както подобава.
	Кимнах, той ме целуна и каза:
	— Ще се видим след две седмици.


>	Сега

	_Четвъртък, 23 ноември_
	Дез излиза от банята и бърше ръце в джинсите си, сякаш наистина е ползвал тоалетната, а не е избягал от неловкия разговор. Оглежда се, забелязва, че Рейчъл я няма, и пита Елиът:
	— Отиде ли си?
	Той свива рамене.
	— Каза ми, че всичко ще бъде наред. Ала не беше.
	Обръща се и отива в кухнята. Не му е приятно, че Рейчъл избухна и си тръгна не защото се безпокои за отношенията им, а защото е чувствителен и състрадателен.
	Навежда се да провери пуйката във фурната и поема няколко пъти дъх. Поглеждам Дез и той пошепва:
	— Трудно му е, нали виждаш.
	Реакцията на Елиът беше странна. В сравнение с мен той винаги се справяше бързо и успешно със сложните чувства и ситуации. Плъзвам ръце по гърба и разтривам врата му. Мускулите му са напрегнати. Поглежда ме през рамо и аз осъзнавам, че днес не бива да му казвам за раздялата с Шон, тъй като би прозвучало едва ли не като предизвикателство.
	— Съжалявам, че стана така. Може би не трябваше да съм тук.
	— Аз _искам_ да си тук. Твоята покана не подлежеше на избор. Тя трябваше да реши дали да дойде, или не.
	— Били сте заедно дълго време.
	Елиът рее поглед през прозореца. Това вече не е момчето, чийто образ ревниво пазя в сърцето си. Профилът му е на угрижен мъж, който се взира в бъдещето, а между нас има много години, в които не сме били заедно.
	— Ще трябва да си поговорим, Мейс.
	— За Рейчъл ли?
	— За _всичко_.
	Искам да чуя какво ще ми каже, искам и аз да му разкажа за живота си, но не и днес. Една разстроена жена беше достатъчна.
	— Може да поговорим след сватбата на Андреас — тихо предлагам аз, за да не чуе Дез.
	— Чак след месец? Вече изминаха единайсет години!
	Часовникът на фурната звъни, но не му обръщаме внимание.
	— Часовникът! — вика Дез от съседната стая.
	— Взела съм си четири почивни дни на Нова година, дотогава ще работя всеки ден и имам нужда от малко време, за да…
	Трябваше ми време, за да измисля как да му кажа за Шон, за онази последна нощ преди единайсет години и за живота ми след това.
	Дез застава на прага.
	— Спрете този звънец най-сетне!
	Елиът изключва часовника със замах и се навежда към мен:
	— Мейси, нали знаеш, че за теб винаги ще намеря време. Всяка минутка от времето ми е за теб.
	Истината сякаш стопира намерението ми да си дам време между края на годежа и подновяването на връзката с Елиът. Думите се изплъзват от устата ми.
	— Скъсах с Шон.
	Пулсът на шията му ще изхвръкне.
	— Какво?
	Преглъщам сълзите, които напират, когато съзирам надеждата в очите му.
	— Изнесох се.
	Елиът пъха ръка под колана на джинсите ми и ме придърпва.
	— Къде живееш сега?
	— Под наем съм. В града.
	Затварям очи и се отдавам на въображението си — устните му са притиснати в моите, езикът му се плъзга между тях, тялото му вибрира, ръцете му са под блузата ми, вдига ме на плота и се притиска в мен.
	Треперя, но се приближавам и казвам:
	— Помниш ли, когато в Тилдън ти казах, че с теб чувствам хиляди неща?
	Той кима и не отлепя поглед от устните ми.
	— Не искам да прибързвам, Ел. Особено с теб. Веднъж вече объркахме всичко.
	— Така е.
	Всъщност все още всичко беше объркано. Той остави гаджето си, аз годеника си, между нас има единайсет години раздяла, приятелят му, когото не познавам, е в съседната стая, а жената, която знае повече за разочарованието на Елиът, си тръгна.
	— Хайде да хапнем малко пуйка — промълвявам аз и леко измъквам ръката му от колана. — Трябва да си подредя мислите и думите, преди да говорим.
	Елиът ме погалва по гърба.
	— Добре. Както кажеш.
	Позволявам си да сложа ръка на силно биещото му сърце.


>	Тогава

	_Преди единайсет години_
C>
	От: Мейси Ли Соренсен minlilleblomst@hotmail.com
	Дата: 1 септември, 6:23 A.M.
	До: Елиът П. <elliverstravels@yahoo.com>
	Относно: Липсваш ми
	А д с к и
C$
C>
	От: Елиът П. <elliverstravels@yahoo.com>
	Дата: 1 септември, 6: 23 A.M.
	До: Мейси Ли Соренсен minlilleblomst@hotmail.com
	Относно: Липсваш ми
	Минаха само няколко дни, но чакам с нетърпение да дойдеш.
C$
C>
	От: Мейси Ли Соренсен <minlilleblomst@hotmail.com>
	Дата: 1 септември, 8:07 P.M.
	До: Елиът П. <elliverstravels@yahoo.com>
	Относно: Липсваш ми
	Надявам се, че ще се видим този уикенд. Бях у Ники, Дани беше там и играеха на видеоигри, а аз мислех само за теб.
C$
C>
	От: Мейси Ли Соренсен <minlilleblomst@hotmail.com>
	Дата: 1 септември, 8:12 P.M.
	До: Елиът П. <elliverstravels@yahoo.com>
	Относно: Липсваш ми
	Ужас! Татко каза, че няма да може този уикенд, вероятно следващия. Училището започва във вторник, а той има някаква работа.
C$
C>
	От: Елиът П. <elliverstravels@yahoo.com>
	Дата: 1 септември, 9: 18 P.M.
	До: Мейси Ли Соренсен minlilleblomst@hotmail.com
	Относно: Липсваш ми
	По-добре да запазим самообладание през седмицата. Ще ми бъде много тежко без теб. Ще откача.
C$
C>
	От: Мейси Ли Соренсен minlilleblomst@hotmail.com
	Дата: 1 септември, 9:20 P.M.
	До: Елиът П. <elliverstravels@yahoo.com>
	Относно: Липсваш ми
	Да не би да се колебаеш и да не одобряваш идеята да бъдем заедно?
C$
	В този миг телефонът ми иззвъня. Елиът беше на дисплея — снимка от миналата седмица, на която стои на зеленясала от мъх скала и гледа към дървото, на което е кацнала неизвестна птица. Профилът му беше добре очертан от слънцето, а гърдите му опъваха тениската.
	Сърцето ми затуптя и едва казах:
	— Ало?
	— Мейси, не си разбрала. Изобщо не одобрявам идеята да не бъдем заедно.
	Гледах постера с еднорога, който е от поне десет години на стената срещу леглото ми.
	— Окей.
	— Исках да кажа, че ще превъртим, ако си пишем имейли на всеки десет минути.
	— Прав си. Но сега е някак различно и се тревожа, че сме толкова далеч един от друг.
	— Няма нищо различно. Ти си там. Аз съм тук. И както винаги си принадлежим. А когато дойдеш, ще бъдем непрекъснато заедно.
	Свих се на кълбо в леглото и пошепнах:
	— Искам да те целуна. Искам те до мен.
	— Мейс, това е единственото, което искам и аз — въздъхна тежко той.
	Плъзнах ръка под тениската си и си представих топлата му длан на гърдите си.
	— Остава ни още малко да бъдем разделени. Догодина ще завършим и никога вече няма да бъдем далеч един от друг. Времето ще мине бързо и ще бъдем завинаги заедно.


>	Сега

	_Неделя, 31 декември_
C>
	Тук съм.
C$
C>
	Идвам.
C$
	Излизам от стаята в скромния мотел „L&M“ и яркото зимно слънце ме заслепява. Засенчвам очи и виждам Елиът да се подпира на колата. Държи малък букет диви цветя. Когато се изправя и приглажда смокинга, ми заприличва на трогателен тийнейджър.
	След изминалите трийсет и седем дни не мога да отклоня поглед от гладко избръснатото му лице, сресаната коса и елегантния смокинг. След Деня на благодарността се чувахме и обменяхме информация за сватбата, но не се бяхме виждали от целувката по бузата за довиждане, когато Елиът промълви:
	— Мейс, дай ми шанс.
	Обещах. Само че не бях сигурна как щеше да реагира след разговора за изминалите години.
	Празнувах Коледа със Сабрина, Вив и Дейв. Гледах ги с чаша вино в ръка — канадският коледен албум с духова музика припяваше, Дейв беше опекъл безброй сладки, а Сабрина беше провесила гирлянди с бели лампички на огромната елха. Гледах ги и си мислех, че след като се разделих с Елиът и загубих татко, аз приключих с традициите. Исках отново да правя мъфини с боровинки в коледното утро и да паля свещите календерлис, когато се смрачи. Искам и палачинки, и книги за рождените дни, и хотдог на плажа навръх Нова година. Иска ми се с Елиът да седим по бельо в Деня на благодарността и да глозгаме кокалите на пуйката. Искам цял живот да празнувам годишнините ни в леглото и да си говорим до безкрай.
	Аз бях готова.
	Клатушкам се на високите токове и вървя към него. Искам да скоча в прегръдките му, но спирам на една педя и долавям приятното му ухание. Той вдига тъмните очила и очите му са кехлибарени. Думите, които съм репетирала цял месец, се изнизват и изчезват: _Когато си тръгнах от дома на Крисчън, аз се прибрах, заспах и татко ме намерил на пода._
	Елиът ми връчва букетчето, навежда се и ме целува под брадичката — там, където пулсът ми е най-силен. Цветята нямат мирис, ала са толкова ярки, че са почти флуоресцентни.
	— Букет! Съвършеният сватбен компаньон! — засмивам се аз.
	— Набрах ги от поляната. Мама не ми разреши да взема роза от цветята за сватбата.
	Пламенният му поглед пълзи по лицето, шията и гърдите ми. С нова рокля съм и се чувствам красива. Вталена е, от тафта, с червени и оранжеви шарки и с тънички презрамки с перли. Тъмната ми кожа блести като златиста.
	Погледите ни се срещат и аз се усмихвам с чувство на облекчение. По-късно щяхме да говорим и най-сетне щях да сваля товара от плещите си.
	— Готова ли си?
	— Да.

	* * *

	Елиът паркира колата пред огромното имение и се обръща към мен:
	— Добре ли си?
	— Добре съм.
	Сигурно беше забелязал как стискам дръжката на вратата. Въздиша и ме спира да сляза от колата, като слага ръка над коляното ми. Двамата сме напрегнати и той бързо дърпа ръката си.
	— Позволи на мен!
	Заобикаля очукания сивик и отваря вратата с жест.
	Имението „Мадрона Мейнър“ е с безкрайни морави и е като вълшебна приказка. Можех да спя в къщата в Хийлдсбърг, която е вече моя, но мисълта, че ще съм там сама, без татко, ме потискаше, и затова предпочетох мотела.
	Елиът стои с протегната ръка.
	— Идваш ли, Мейси?
	_Идвам, но съм омаяна от теб и ми е трудно да помръдна._
	— Ето ме — хващам ръката му аз. — Тук е толкова красиво.
	Нося си шал и Елиът го наглася около рамене ми. Кожата му е по-светла от моята и контрастът е съвършен.
	— Да не ти е студено?
	Клатя глава и го хващам под ръка. Слънцето блещука във върховете на дърветата и ги позлатява. „Мадрона Мейнър“ е сред безкрайните гори и лозя на имението. Вълнувам се, тъй като Елиът е до мен, усещам тялото му и знам, че всеки миг мога да се обърна и да го целуна. Имам чувството, че надничам от ръба на дълбок каньон с желанието да потъна в глъбините му.
	Влизаме в огромното фоайе. Вчера казах на Елиът, че съм дошла с колата от Бъркли, но всъщност поръчах кола и спах през целия път. После спах в мотела и по навик се събудих в шест сутринта.
	Малко се притеснявам от срещата със семейството му и бих се поразходила сама, докато Елиът е с Андреас, само че той настоява да го придружа. На площадката над фоайето още блещука малка елха и коледните гирлянди все така красят стълбището.
	— Не искам да се натрапвам на приготовленията — подхващам аз.
	— Престани, Мейс. Ще си имам неприятности, ако отида без теб — засмива се Елиът.
	В гърдите ми запърхва ято птици, когато чувам познатия глас на господин Ник да нарежда на Джордж да донесе някакъв куфар, а Ник-младши се шегува за нещо с Алекс. Чувам и гърления смях на госпожа Дина — гласът й е същият — която убеждава Андреас някой да му върже връзката, защото висяла като мокър парцал.
	Заставаме на прага и настъпва мълчание. Андреас се обръща с връзката в ръце, а Ник-младши и Алекс се надигат от дивана, където са се боричкали.
	Махам с разтреперана ръка. Връщам се с десетилетие назад и имам чувството, че съм се озовала у дома след дълго отсъствие.
	— Здравейте!
	Елиът ме придърпва до рамото си.
	— Красива е, нали?
	Поглеждам го учудено, но доволната му усмивка подсказва, че е напълно убеден в думите си.
	— Зашеметяваща — съгласява се господин Ник.
	Алекс се затичва и ме прегръща.
	— Помниш ли ме?
	Не съм я виждала, откакто беше на три годинки. Засмивам се и прегръщам слабичкото й телце.
	— А ти помниш ли ме?
	— Ще ме разплачете — обажда се госпожа Дина.
	Ник-младши я поглежда.
	— Мамо, та ти вече плачеш!
	Всички ме прегръщат, а Елиът не се отлепя от мен. Андреас ми пошепва:
	— Благодаря, че дойде.
	— Няма защо, глупчо.
	Само след миг отново настъпва суматоха. Госпожа Дина спори с Джордж за местоположението на куфара, Елиът връзва връзката на Андреас, Алекс не е съгласна с баща си, който не й позволява да си направи кок. Появява се Лиз с поднос със снакс. Роклята й е бляскаво синя и тя е една от шаферките.
	— Здравей, Мейси!
	Лиз споменава как се виждаме всеки ден в болницата и семейството отново избухва в радостни възгласи и ме обсипва с прегръдки — малката Мейси е _вече лекарка_!
	Наливат вино, косата на Алекс е на кок, баща й и братята й клатят неодобрително глави, а Елиът все така не се отлепя от мен. Рамото му топли моето и чувам туптенето на сърцето му.
	— Татко, Алекс е вече голяма — не издържа той. — Не разбирам защо не ти харесва кокът. Роклята й е до земята и е с дълги ръкави. Няма да забременее, ако някой види голия й врат.
	Господин Ник го изглежда смразяващо, но само след миг се усмихва.
	— Е, добре де. Нека е с кок. Просто на мен не ми харесва да е толкова разголена.
	— Който не му харесва, да не гледа — обажда се Алекс.
	— Амин — засмивам се аз, и лицето й засиява.
	— Искаш ли да се разходим в градината? — пошепва Елиът в ухото ми.
	Потрепервам от близостта му. Слага ръка на кръста ми и след миг преплита пръсти в моите. Усещам погледите на семейството му в гърба си. Алекс пита:
	— Ама тя нали има приятел?
	Госпожа Дина бързо я сшътква.
	— Шшшт!!!
	Андреас уточнява:
	— Разделиха се, Алекс.
	Елиът ме поглежда с усмивка:
	— Всичко е както някога, нали?
	Облягам се на рамото му.
	— Дори по-хубаво.


>	Тогава

	_Събота, 9 септември,_
	_преди единайсет години_
	Първото ни виждане след лятото, прекрасната целувка и обещанието, че сме заедно, беше през септември, но циганското лято продължаваше, беше топло и аз се разхождах по бански.
	Елиът забеляза…
	Татко също забеляза и каза, че ще бъде добре да четем в хола или в градината, но не и в библиотеката.
	В събота постелехме одеяло на рехавата трева на моравата пред къщата на Елиът и се излегнахме под грамадния черен дъб. Разказахме си за приятелите, за училището, споменахме и любимите си думи, но вече беше различно — шепнехме, склонили глави, а Елиът току докосваше врата ми, играеше си с краищата на косата и се заглеждаше в гърдите ми.
	Правило 29 в списъка на мама гласеше: _Когато Мейси навърши шестнайсет и си има приятел, погрижи се за безопасността й._ Татко ми връчи противозачатъчни веднага след септемврийското ни посещение. Няколко месеца преди да навърша осемнайсет ми изнесе сдържана лекция, че не ставало дума дали да правя секс с Елиът, или не, а че било важно да не се излагам на рискове.
	Всъщност татко нямаше защо да се тревожи. С Елиът се видяхме през октомври, но не стигнахме до секс. Елиът настояваше да не бързаме. Не аз. Той твърдеше, че тъй като всичко било за пръв път, трябвало да напредваме стъпка по стъпка, за да го запомним за целия ни общ живот, който предстоял.
	Нямаше никакво съмнение, че ще бъдем завинаги заедно. Все още не си бяхме казали _обичам те_ и не си бяхме дали обещания, ала не можех да си представя да живея без него. И така, целувахме се часове наред, плувахме в реката, обгръщах кръста му със студените си крака и настръхвах от докосването на голите му гърди.
	Говорехме по скайп в сряда и целия ден очаквах с нетърпение да се прибера. Гледах го и исках да го целуна. Казвах му го и той въздишаше и сменяше темата. Лягах си и си въобразявах, че моите пръсти са неговите и бях сигурна, че и той правеше същото.
	През уикендите се целувахме безспир, докато устните ни заболяваха и оставахме без дъх. Не се събличахме. Налагахме си въздържание.
	Докато…

	* * *

	Целия октомврийски ден валя и не спря. По едно време татко реши да отиде в града за мляко и хранителни продукти. Не го направи нарочно. Остави книгата си пред камината и излезе. Скоро шумът от запалената кола затихна и двамата с Елиът бяхме сами.
	Погледнах го с пламнало лице. Той се надвеси над мен и засенчи пламъците на камината с рамене. Още помня как вдигна блузата ми и започна да ме целува от пъпа до ключиците, как се засмя, когато се помъчи да откопчае сутиена ми, а ръката му се плъзна под банелите. Показалецът и палецът му се спряха на върховете на гърдите ми, той ги пое с устни и аз изтръпнах от изгарящо, силно желание. Притиснах бедрото му между краката си и само след няколко движения на ханша потреперих от задоволство.
	— Ти да не би да… — погледна ме той с разширени, тъмни зеници.
	Кимнах в унес.
	В този миг изскърцаха гумите на татковата кола и Елиът се засмя. Надигна се и каза:
	— И без това трябва да се прибирам.
	Загледа се в гърдите ми — за пръв път ги виждаше и погледът му запали отново пламъка в мен. Хванах ръката му.
	Вратата на колата се затръшна.
	— Мейси! — погали ме той и стана.
	— Има време, докато разтовари продуктите.
	Допрях пръстите му до корема си и ги плъзнах нагоре към гърдите. Чу се затръшването на багажника и Елиът дръпна ръката си. Бавно закопчах сутиена и дръпнах надолу блузата си.
	Татко отключи, влезе и ни погледна. Аз седях на същото място, на което бях, преди да излезе. Елиът седеше в другия край на дивана с ръце в джобовете.
	— Здрасти, татко.
	— Всичко наред ли е?
	— Да. Чаках да се върнеш, за да се прибера — каза Елиът.
	Усмихнах му се и рекох:
	— Много мило от страна на Елиът, нали татко?
	— Благодаря, Елиът. Остани да вечеряш с нас.
	Татко влезе в кухнята, а аз отново се загледах в копчетата на джинсите. Елиът прошепна:
	— Видях къде гледаш. Ти си голяма беля, да знаеш!
	Целунах го и отвърнах:
	— Още не, но съвсем скоро…


>	Сега

	_Неделя, 31 декември_
	С Елиът обиколихме осемте акра на „Мадрона Мейнър“. Вървяхме два часа и разговаряхме за какво ли не — за книгите, които сме харесали през годините, за слабостта ни към маслините „Кастелветрано“, за любимите ни магазини за деликатеси, за политическото положение, за местата, които искаме да посетим.
	Последната ни Нова година заедно е като радиоактивен метеор в буркан, който стискам в ръка. Старая се да не го отворя. Засега.
	Следобедно слънце се крие зад дърветата и вятърът е студен. Отправяме се към голямата, украсена с цветни гирлянди, морава. Между масите има отоплителни лампи, а сервитьорите предлагат ордьоври.
	— Ще се кача за малко горе да проверя дали всичко е наред — казва Елиът и бързо ме целува по челото и бузата, както някога, когато беше мой.
	Не познавам гостите. Виждала съм някои чичовци, лели и братовчеди на семейството, но не сме толкова близки, че да ги заговоря. Сабрина си обяснява малкото ми близки хора с прословутата ми сдържаност. На което отговарям: „Малко, но изискани!“. Вземам един ордьовър със скариди, но някой го грабва от ръката ми. Алекс! Налапва го и ме дърпа за ръката.
	— Идвай! Ние сме на първия ред.
	— А, не — дърпам се аз.
	— Мама ми каза да седнеш там. Ти си част от семейството.
	В гърлото ми засяда буца. Завивам се с шала и сядам на първия ред от страната на младоженеца.
	— Знаеш ли откога чакам да се видим? — подхваща Алекс, загледана в потъналата в цветя арка.
	Тя беше само на три, когато скъсахме с Елиът. Каква дума само! „Скъсахме“ подхожда на други връзки, нашето беше направо разруха. Или пък не? Може би съдбата просто се беше намесила и стоварила чука си върху слабото ни място.
	Алекс прилича толкова много на Елиът, когато беше на четиринайсет, че дъхът ми секва. Очите й са пъстри и огромни зад очилата. Косата й е гъста, черна и цветята около овалното й лице едва се държат с шноли и фиби. Шията й е дълга като на лебед, а ръцете — тънки и фини.
	— Той те обича толкова много. След теб почти не е водил друго момиче у дома. Честна дума!
	Дъхът ми спира.
	— Родителите ми си мислеха, че е гей, и го успокояваха: „Елиът, ние те обичаме безрезервно. Искаме само да бъдеш щастлив“. Той благодареше и всички го зяпахме в очакване да ни съобщи кой е приятелят му.
	— Но все пак доведе момиче и предполагам, че я харесахте — усмихвам се аз.
	— Рейчъл не беше лоша — свива рамене Алекс.
	Боже мой, беше ги запознал единствено с Рейчъл…
	— Когато дойде за пръв път, мама й каза три пъти „Мейси“.
	— Конфузно, нали? — промълвявам аз и ми става още по-тъжно за горката Рейчъл.
	— Елиът ни каза, че е влюбен в теб още от гимназията. Много се радвам, че сте пак заедно. Нищо, че сте само приятели. И още нещо — съжалявам за татко ти, Мейси. Аз не го помня, но мама казва, че бил чудесен човек.
	— Благодаря, миличка Алекс. — Прегръщам я и добавям: — Всички вие ми липсвахте ужасно много.
	Настъпва мълчание, китаристът свири „Алилуя“ във версията на Джеф Бъкли и по пътеката се задава възрастна двойка, вероятно бабата и дядото на Елс, след тях са господин Ник и госпожа Дина, а Андреас е между тях. Щастливата усмивка на госпожа Дина почти ме разплаква. Винаги плача на сватби, но тази е различна. Отново съм сред хората, които обичам толкова много, и за пръв път незнайно откога не се чувствам сама.
	Госпожа Дина сяда до Алекс и стиска ръката ми. Усещам вълнението, обичта и радостта й, че съм тук.
	Ник-младши върви с една от шаферките. Едър и висок като родителите си, той е с брада и прилича повече на дървосекач, отколкото на областен прокурор. Изобщо не мога да си го представя с лъскаво сако.
	Джордж и Лиз са за ръка и усмихнати. Те са съвършената комбинация на двама щастливи съпрузи. Гледам ги и отново се просълзявам.
	Алекс ми подава кърпичка и шепне:
	— Заобиколена съм от ревли.
	— И ти ще поплачеш, ще видиш — сгълчава я майка й.
	По пътеката се задава Елиът с една от шаферките под ръка. Изглежда страхотно, вече е поне метър и деветдесет, а усмивката му е запленяваща. Оставя шаферката до сватбената арка и ме търси с очи. Гледам го и не мога да си представя да застана с когото и да е друг пред олтара. Свирят „Тя“ на Елвис Костело, всички ставаме и вместо да гледам задаващата се булка, аз гледам Елиът.
	Той усеща погледа ми и извърта глава към мен. Очите ни се срещат и неговите питат: _Всичко наред ли е?_
	Отвръщам с устни. _Да._
	_Да, твоя съм._
	_Да, готова съм._
	_Да, обичам те._


>	Тогава

	_Петък, 8 декември,_
	_преди единайсет години_
	— Страхотна книга — заявява Елиът.
	Не може да бъде! Най-сетне господин Снобски чете Уоли Лам!
	— Казах ти, че ще го харесаш.
	Отново ни беше разрешено да оставаме в библиотеката. Навън беше студено, а татко не искаше да слуша шушукането ни в хола по цял ден.
	Учебната година беше в разгара си и вече се приготвях за SAT, изпращах формуляри за следването и непрекъснато бях във връзка с Елиът, за да подаваме документи, ако не за един и същ колеж, то поне за един и същ град. След пет седмици най-после бяхме заедно и въпреки отворената врата на библиотеката, двамата седяхме много близо един до друг.
	— Трябва да ме обожаваш.
	Той ме погледна над очилата.
	— Обожавам те.
	— Или да си мой роб — усмихнах се аз.
	— Ами то си е така.
	Елиът затвори книгата и съсредоточи вниманието си върху мен.
	— Може да ми вееш с палмови листа и да ме храниш със сочно грозде.
	— Повтори — дрезгаво помоли той.
	— _Вееш?_
	— Не.
	— _Палмови?_
	— Престани, Мейси!
	— _Листа?_
	— О, ама че си! — ядоса се Елиът и отвори книгата си.
	— Ааа! _Сочно!!!_ — Засмях се и облизах устни.
	Той ме погледна с нескрито желание, допълзя до мен, целуна шията ми и цялата изтръпнах.
	Вратата беше отворена.
	— Тия думи ще те побъркат, Ел!
	Езикът му се плъзна по шията ми.
	— Пъхни ръка в джинсите ми.
	— Моля? Татко още не е излязъл.
	След малко чухме как запали колата и шумът на мотора постепенно затихна, докато се отдалечаваше по пътя.
	Елиът ме гледаше с оня дълбок, страстен поглед и най-сетне, най-сетне, най-сетне ръката ми беше зад копчетата.
	Докоснах го.
	Докоснах _го_.
	— И после какво? — зачудих се на глас, а той попита:
	— Не знаеш ли?
	Целуна ме с въздишка и с усмивка, легнахме на пода с преплетени ръце и крака, с притиснати устни и зъби и чувството беше вълшебно. След всички далечни разговори за това, което искахме да правим, когато се видим, най-накрая бяхме двамата, насаме, и все едно диамантът „Хоуп“ беше в ръцете ни.
	За пръв път изпитвах такова страстно желание и цялата тръпнех от очакване.
	Останах без блуза. Панталоните ми се свлякоха. Не се отлепвах от Елиът, тъй като се боях, че дори и голи нямаше да бъдем достатъчно близо, за да утоля жаждата си.
	Езикът му жареше шията и гърдите ми, а пръстите му спряха на ръба на бикините ми.
	— Бързам ли? — попита той, като едва си поемаше дъх.
	— Не. — Дори беше бавно. _Много бавно._ Нервните ми окончания горяха и исках _още и още_, макар да не знаех какво.
	— Мейси… побъркваш ме… в хубавия смисъл… напълно откачам…
	Засмях се, тъй като Елиът рядко говореше несвързано, но думите му ми подействаха успокоително. С ръка погали гърдите ми, докосна бикините и само след миг те бяха на пода. Целуна пъпа, после бедрата ми, смъкна се надолу, за да прилепи устни между тях, а аз едва се сдържах да не притисна главата му с колене. Правеше това, което не смеех дори да си представя. Задъхах се и той вдигна глава, за да обсипе тялото ми с целувки.
	— Извинявай, но ми е много трудно да се сдържам.
	— Няма нищо — прегърнах го аз. Исках да усещам тежестта му и да запомня мига завинаги.
	— За малко да свърша — засмя се Елиът и ме целуна с още влажни устни — влажни _от мен_.
	Започнах да откопчавам копчетата на джинсите. Едно по едно. Ръката ми се плъзна по корема, смъкнах джинсите до коленете му и… го докоснах — беше твърдо, но с гладка и мека кожа.
	Извих гръб, за да съм колкото може по-близо и да усещам допира му.
	— Искам да го направим, Ел. Ти искаш ли?
	— Секс ли? Да, да, да! Но нямам презервативи…
	— Вземам хапчета от октомври. По предложение на татко.
	— Противозачатъчни?
	— Една от точките в списъка на мама.
	Елиът се притисна в мен и попита:
	— Сигурна ли си, че искаш? Погледни ме.
	Отместих поглед от слабините ни — от вълшебното място на нашето сливане — и потънах в очите му — те бяха почти черни от страстен копнеж, но също така търпеливи и нежни.
	— Сигурна съм.
	Той се подпря на лакти, с крака обгърнах бедрата му, устните ни се сляха и аз усетих как влиза в мен — бавно и сякаш опипом.
	— Надали ще издържа дълго. Едва се владея — прошепна Елиът.
	— Няма значение. Просто искам да останем така…
	Следващият лек тласък ме накара да извикам от вълнение, но и от възбуда. Той спря, но аз притиснах бедрата му с крака, за да го насърча да продължи. Прониза ме болка и захапах рамото му. Движенията му наподобяваха ритмичен прилив и отлив, а болката ми постепенно премина в удоволствие.
	— Как си? — дрезгаво попита Елиът.
	— Добре — сподавено отвърнах аз.
	— О, Мейси… — въздъхна той, изстена, потрепери и се отпусна на рамото ми. Държах го в прегръдките си, с обвити около тялото му ръце и крака, и усещах с всички фибри на тялото си онова, което бе изпитал.
	Дочух като ехо шум от стъпки и глас. Елиът се надигна и ме дръпна за ръката.
	— Мейси? — Татко ме викаше от хола. Или от морското дъно…
	— Ставай — шепнеше Елиът с влажни и подути от целувките устни.
	Кой знае как събрах сили и извиках пресипнало:
	— Да, татко?
	Елиът обу джинсите и нахлузи ризата през главата си. Докато се обличах, забелязах тънка струйка кръв на бедрото си.
	— Добре ли си? — загрижено попита той.
	Татко вече се качваше по стълбите.
	Краката ми трепереха и миг преди да влезе едва успях да скрия сутиена си под близката възглавница. Когато застана на прага, Елиът четеше омачканата книга „Клуб на радостта“, но без очила. Лицето му беше червено и дишаше на пресекулки. Косата ми сигурно беше разрошена, а плитката полуразплетена. Татко ме гледаше с усмивка.
	— Здрасти — рекох аз.
	Слава богу, отговорът беше само:
	— Здравейте.
	— Нещо ново? — попитах все още задъхана.
	— Мейс, много съжалявам, ама трябва да тръгнем след около час. Налага се да получа някакъв важен факс, няма как — каза татко с искрено съжаление в гласа.
	А трябваше да останем още две вечери… Успях да потисна разочарованието си и отвърнах с бодър глас:
	— Няма проблем.
	Той махна на Елиът и щом излезе, веднага се сгуших в него.
	— Замалко да ни види, нали Мейс?
	Кимнах. Не исках да заминавам. Исках да легна до него и да си говорим за това, което се случи.
	Елиът целуна слепоочието ми.
	— Видях кръвта. Знам, че е нормално, но нали не ти причиних болка?
	— Не.
	Целуна няколко пъти брадичката, устните и лицето ми. Стана и ме издърпа за ръцете.
	— Трябва да си приготвиш багажа. Прати ми имейл, когато пристигнеш.
	Още треперех — заради това, което бяхме направили, и заради идването на татко.
	Елиът обхвана лицето ми с две ръце.
	— Е, как беше?
	— Искам пак да го направим.
	Адреналинът ми действаше и прибързвах с отговорите.
	— Окей, Мейс. Добре си, нали?
	Кимнах.
	— А ти?
	— Ще взема един дълъг душ и ще си мисля за всичко, което се случи, с изключение на татко ти на вратата, а аз все така възбуден.
	— Не искам да заминавам — промълвих и склоних глава на рамото му.
	— Знам — целуна челото ми той.
	— Току-що правихме секс…
	Той вдигна палци.
	— Точно така!
	Целуна ме веднъж, още веднъж, а третата целувка беше продължителна и страстна. Накрая ме целуна по носа и си тръгна.
	Слушах как стъпките му заглъхват и си казах, че беше странно, но и чудесно, че не си казахме „Обичам те“. Нямахме нужда от това.


>	Сега

	_Неделя, 31 декември_
	— Братя сме, но сме толкова различни — казва Елиът в началото на тоста си към младоженците. Усмихва се на гостите и добавя: — Аз бях по ученето, а той беше… спортен тип. — Всички се смеят. — Аз бях старателен, а той — пей сърце! — Отново смях. — Аз учех латински, а той общуваше с жестове и възгласи. Но всеки, който ни познава, е наясно, че двамата имаме едно много важно общо качество. Когато обичаме, обичаме завинаги. — Поглежда мен, а после и Андреас. Сърцето ми се разтапя. Гостите шепнат развълнувано, а Елиът продължава: — Брат ми се запозна с Елс, когато беше на двайсет и осем. Една събота дойде у нас и все едно не беше на себе си. Беше загубил способността да използва дори малкото му необходими думи. — Всички прихват. — И така, Елс дойде на вечеря, а Андреас се отнасяше с нея като с кралица Елизабет. Оттогава минаха четири години, но той е все така мил, грижовен и дори по-влюбен отпреди. Елс вероятно харесва глупендери като брат ми, но добре че хареса и всички нас. — След смеха и ръкоплясканията Елиът вдига чаша. — Добре дошла в семейството ни, Елс! Не ти обещавам да бъдем тихи и мълчаливи, но ти обещавам винаги да те обичаме!
	Прегръща младоженците и сяда до мен. Стискам треперещата му ръка и пошепвам:
	— Страхотна реч!
	Целувам го по бузата и изтривам следата от червилото с пръст. Залива ме топла вълна на щастие, сякаш току-що съм изпила няколко шота.
	Андреас и Елс танцуват първия танц, а след това дансингът се изпълва с двойки — господин Ник и госпожа Дина, родителите на Елс, роднини и приятели. Елиът ме поглежда с вдигнати вежди, кимам и се озоваваме в средата на дансинга. Танцуваме плътно прегърнати и дори не танцуваме, а се притискаме един към друг. Ръката ми пълзи по врата му, усещам възбудата му и го чувам да шепне:
	— Обичам те. Извинявай, но тялото ми реагира на близостта ти.
	Сърцето ми бие до пръсване.
	— И аз те обичам.
	Казвам го за пръв път.
	— Наистина ли? — Поглежда ме слисано и притиска лице в моето.
	— Винаги съм те обичала. Знаеш го.
	— Тогава защо ме остави?
	— Бях наранена. А след това и съкрушена.
	— Какво те съкруши?
	— Не искам да говоря за това.
	— Искаш ли да си тръгнем?
	— Може, но не и за да говорим.
	— Къде искаш да отидем?
	— Няма значение къде. — Навеждам главата му, за да ме целуне.
	Целувката му е болезнено обещание. Устните му сякаш поглъщат долната ми устна, после и горната, а ръцете му държат лицето ми с трогателна нежност. Леко се отдръпвам и му давам знак, че всички ни гледат.
	Елиът ме хваща за ръка и ме повежда към градината. Повдигам роклята си, за да не се спъна, и го следвам. Влизаме в гората и гласовете зад нас заглъхват.


>	Тогава

	_Събота, 31 декември,_
	_преди единайсет години_
	Татко държи чаша с шампанско, а на мен ми подава нещо гадно като джинджър ейл.
	— Няма да пийна дори глътка шампанско? — привидно се възмущавам аз. — Що за тъпо новогодишно тържество!
	Тържеството изобщо не беше тъпо, тъй като беше в хотел „Палас“ и хората бяха елегантни, богати и в завидно настроение. Залата беше с милион бели лампички — Нова година сред съзвездие! Не бях с Елиът, но си прекарвах добре.
	До полунощ оставаха минути и аз усетих, че телефонът ми вибрира в чантичката. Погледнах въпросително татко, той кимна и аз побързах да изляза в коридора. Беше Елиът.
	— Здрасти, Мейс — звучеше доста развеселено.
	— Да не сте подпийнал, господин Петропулос?
	— Само едно-две коктейлчета. Май лесно ме хваща.
	— Къде си?
	— На парти в една къща.
	— Чия къща?
	Елиът пое дъх и отговори:
	— На Крисчън.
	Крисчън не му влияеше добре и винаги се притеснявах, когато бяха заедно.
	— Аха.
	— Аха или не, купонът тече, мила госпожице.
	— Забавляваш ли се?
	— Не.
	— Кой друг е там?
	— Разни хора. Брандън. Крисчън. — Пауза… — Ема… и други съученици.
	Стомахът ми се сви.
	Дочуваше се смях и глъч, някакво момиче извика името му, а той й каза тихо: „Престани!“.
	— Мейс, _теб_ те няма и ми е все тая кой е тук и кой не. А ти къде си?
	— Аз съм на едно превзето соаре.
	— Висшето общество, а?
	Погледнах към балната зала.
	— Всички са се нафиркали.
	— Кофти.
	— Също като на твоя купон.
	— С какво си се издокарала?
	— Със зелена, лъскава рокля. Приличам на русалка.
	— Като героиня на Дисни?
	— Не. Но мисля, че ще ти харесам.
	— Къса ли е роклята?
	— Не. До коленете.
	— Тясна?
	— Не е по тялото, но е вталена.
	— Не ти ли се иска да си с тениска и джинси в скута ми?
	Засмях се.
	— И още как.
	— Обичам те.
	Застинах и притворих очи.
	Исках да го повтори, ала се запитах дали бих искала да чуя тези думи точно сега — беше пиян и толкова далеч от мен.
	— Обичам те адски много. Искам те. Желая те. Мейси, ще се омъжиш ли за мен?
	Времето спря. Планетите се подредиха и отново разделиха. Без да искам, попитах:
	— Какво?
	— Мамка му. Развалих всичко. Ела, искам да ти предложа, но не по телефона.
	Сърцето ми туптеше до пръсване.
	— Ел, не мога да дойда сега. Татко няма да ме пусне. Нова година е, всички карат пияни и…
	— А ти обичаш ли ме?
	Въздъхнах и преглътнах сълзите. Не исках да говорим за важни неща по телефона.
	— Знаеш, че те обичам. Но по-добре да говорим, когато се видим.
	— Искам да бъдем завинаги заедно. Да ходим на Гоут Рок, в библиотеката, да пътуваме. Искаш ли да ме докосваш, да се събуждаш с устните ми върху твоите устни, да се любим до захлас и завинаги да живееш с мен?
	— Ел…
	— Аз искам! И мисля само за това.
	— Знаеш, че и аз го искам.
	— Ела при мен тази вечер.
	— Ще дойда следващия уикенд.
	Въздишката му огласи целия свят.
	— Обещаваш ли?
	— Да.
	Татко вървеше към мен сред викове и фойерверки.
	— Мейси, почти не те чувам.
	— Забавлявай се, Ел, но внимавай. Ще ме целунеш за Нова година след седмица.
	— Добре.
	Вероятно се надяваше да чуе очакваните от мен думи, само че линията пукаше и прекъсваше, пък и на другия ден едва ли щеше да си спомня голяма част от разговора ни.
	— Лека нощ, Ел.
	— Лека нощ, Мейс.

	* * *

	С татко се целунахме за Нова година и изтанцувахме един танц, но мен не ме свърташе. Исках да бъда с Елиът. Беше ме яд, че бяхме толкова далеч, а той се беше напил и тонът му, когато каза „Лека нощ“, не ми хареса.
	— Какво има, Мейси? — попита татко. — Искаш ли да си ходим?
	Погледнах го и щом се качихме в колата, се разплаках.
	Татко направи остър завой и аз го погледнах, за да се уверя, че не е пил.
	— Какъв е проблемът, Мейси? Да не би Елиът да те засегна с нещо?
	— Не, но ми се стори, че наистина иска да бъда при него.
	— Толкова време поддържате връзка от разстояние, не сте ли свикнали?
	— Начинът, по който каза „лека нощ“, ме притесни.
	За разлика от Елиът татко беше търпелив и мълча, докато спряхме пред къщи.
	— Обясни ми защо си разстроена.
	— Той е най-добрият ми приятел. — Сълзите ме задушаваха. — Предстои ни следване, може би ще бъдем далеч един от друг, а аз не мога да си представя да живея без него. Дали няма да е по-добре да бъдем само приятели, за да не се тревожа, че ще го загубя…
	— Значи той е твоят Лаис — промълви татко.
	Името на мама отново ме просълзи. Отдавна не го беше споменавал.
	— Ако той е _твоят_ човек, няма да може да останете само приятели. Ще искаш да му дадеш всичко от себе си и да му покажеш, че той е най-важният за теб. Аз не съжалявам за нито един миг от дните, прекарани с майка ти. И още ме боли, че я няма.
	— Губя толкова много време далеч от Елиът.
	— Няма винаги да бъде така.
	— Може ли да отида с колата при него?
	— Сега? — учудено ме погледна той.
	— Да.
	Татко въздъхна дълбоко.
	— Обещаваш ли да караш внимателно?
	— Обещавам.
	— Днес напълних резервоара на волвото — посочи татко старата ни, паркирана на алеята кола. — Внимавай по пътя и ми се обади, когато пристигнеш.
	Кимнах и го прегърнах с две ръце.


>	Сега

	_31 декември, неделя_
	Елиът спира сред маслиновата гора. Сватбата едва се чува в далечината и около нас жужат щурчета.
	Боже мой, откъде да започнем?
	Искам да започнем от целувките.
	Той вероятно ще настоява за обяснения и извинения. Мои и негови. Имам да му разказвам толкова много.
	Дишам едва-едва и очаквам да каже нещо, но той коленичи и ме прегръща през кръста. Раменете му се тресат.
	Плаче.
	Клякам и го бутам да седне до близкото дърво, свалям очилата му и шепна:
	— Не плачи, Ел.
	— Какво ще правим?
	Целувам шията и брадичката му.
	— Липсваше ми.
	— Мейс, мислех, че повече никога няма да те докосна.
	— И аз мислех същото.
	— Съгласен съм на всичко, само да бъдем заедно.
	Вдишвам свежия лъх на одеколона му и острия дъх на тревата. Имам нужда от кислород.
	Той се опира на дървото и отваря устни. Целува ме страстно, а аз искам още, още и още. Целият Елиът. Вдига роклята ми над кръста, а ръцете ми бързо свалят връзката и разкопчават ризата му.
	Пръстите му галят бедрото ми, а моите докосват топлите му гърди и корем. Ръцете му пълзят под дантеленото ми бельо. Заставам на колене, за да го улесня да стигне до мястото, което тупти в пламенен копнеж. Желая го повече от всичко на света.
	Всяко докосване ме издига все по-нагоре и по-нагоре, сякаш изкачвам спираловидна стълба. От гърдите ми се изтръгва вик и щурчетата замлъкват.
	— Господи, Мейси, не спирай!
	Движенията ни наподобяват кресчендо. Зъбите му се впиват в шията ми и знам, че ще оставят червена следа. Спазми разтърсват тялото му, а дъхът му идва на гърлени пресекулки.
	Любенето ни мога да отъждествя единствено с въздуха, водата и слънцето. Чудя се как съм живяла толкова дълго без него. Близостта му ми е и позната, и чужда. Кожата на лицето му е позагрубяла от годините бръснене, устните му са по-властни, а сливането ни е повече от съвършено.
	Понечвам да се надигна и не смея да погледна нито роклята си, нито смокинга му.
	— Не ставай — прегръща ме той. — Не мога да повярвам, че това се случи.
	— И аз.
	— Може да искам пак да го направим.
	— Станахме двама. Странно, но имах чувството, че правя секс едновременно с познат и непознат.
	Елиът се засмива.
	— Искаш ли да узнаеш нещо още по-странно?
	— Искам да знам всичко.
	— След като изчезна, години наред не можех да бъда с друго момиче.
	Неочакваното признание ме изкарва от любовното опиянение.
	— Цял живот обичам само теб, Мейс. Или поне от мига, в който за пръв път си помислих за любов, секс и жени. Не съм искал друга жена така, както съм искал теб. Отне ми доста време, преди да пожелая друго момиче.
	Все едно съм в окото на торнадо. Около мен въртоп, а в главата ми тишина. Луната огрява лицето и очите му. Той ги притваря и оставаме да лежим така, все още един в друг.


>	Тогава

	_Неделя, 1 януари_
	Минах по Ричмънд Бридж и се обадих на Елиът. Не вдигна и след малко се включи гласовата поща. Не знаех къде живее Крисчън, минаваше един след полунощ, пък и Елиът може вече да се беше прибрал.
	Шосето се виеше пред мен и от време на време минаваха коли, които се отбиваха ту вдясно, ту вляво за градчетата по пътя. Позвъних отново. Обади се непознат мъжки глас.
	— Телефонът на Елиът! — Чуваше се музика и пиянски смях.
	— Елиът там ли е? — попитах със смесено чувство на облекчение и раздразнение.
	— Кой се обажда?
	— С кого разговарям?
	— С Крисчън.
	— Мейси е.
	— Мейси на Елиът?
	— Да. Гаджето му Мейси.
	— Мамицата му! — Крисчън запуши с ръка телефона и се чу шепнене. След малко заяви: — Елиът не е тук.
	— Без телефона ли си е тръгнал? — настоявах за обяснение аз.
	— А, не.
	— Тогава защо казваш, че го няма, след като знаеш, че не си е тръгнал?
	Смехът на Крисчън издаваше, че е пиян.
	— Мейси, надрусан съм и не мога да следя мисълта ти.
	— Дай ми адреса си.
	Той изломоти номера на къщата на Роуз Драйв и по-ясни:
	— Втората вляво, отдалеч ще ни чуеш.
	В този миг чух как някой до него да мърмори:
	— Ама Крис, защо й даде адреса…
	Крисчън се закикоти за пореден път и заяви:
	— Изобщо не ми пука!

	* * *

	Къщата на Крисчън беше нова и огромна в сравнение със скромните къщурки на някогашен Хийлдсбърг. Беше на върха на хълм и заобиколена с лозя. Дръпнах ципа на якето, събух високите обувки и нахлузих джапанките, които намерих в багажника. Приближих къщата. Вратата беше открехната, а в коридора се въргаляха обувки, което беше истински парадокс сред царящия пълен безпорядък. Навсякъде имаше загасени джойнтове, по пода се търкаляха кенчета от бира и празни бутилки, на дивана спяха две момчета, а трето играеше с геймконтролер на „Зовът на дълга“.
	— Да си виждал Елиът? — извиках с надеждата, че ще ме чуе въпреки гърмежите от екрана.
	Момчето ме погледна и сви рамене.
	Запътих се към кухнята. Пирамиди от бирени кутийки, натрошен чипс, петна от салца, разсипани бонбони „М&М“, бонгове… Мивката беше пълна с мръсни чаши.
	— Той е горе — извика някой след мен. Обърнах се и разпознах Крисчън от снимката в стаята на Елиът. Беше висок и по-широкоплещест, с нелепа козя брадичка и петно от бира на тениската. Очите му бяха зачервени и зениците разширени. До него стоеше Брандън, гледаше с ококорени очи и сякаш се канеше да повърне.
	Двамата най-добри приятели на Елиът.
	Тръгнах по стълбите и Брандън понечи да ме спре.
	— Елиът е пълен аут. Остави го, Мейси, повръщал е и…
	— Ще го заведа вкъщи — рекох аз. Гласът ми звучеше доста отчаяно.
	— Ние ще го заведем. — Брандън ме хвана внимателно за лакътя. — Нека да се наспи.
	Лаконичната усмивка на Крисчън и безпокойството на Брандън ми подсказваха какво щях да видя.
	— Мейси, по-добре се прибери — настояваше Брандън.
	Той вървя след мен, докато стигнах до единствената затворена врата в дъното на коридора. Отворих я и… Елиът лежеше на леглото с обувки, но със свалени до коленете джинси и боксерки. Беше наистина пълен аут, както и проснатата върху него гола Ема.
	— Господи! — промълвих аз. Сякаш някой драсна клечка кибрит и запали сърцето ми, което се заизвива в болезнени пламъци.
	_Обичам те адски много._
	_Искам те._
	_Желая те._
	_Мейси, ще се омъжиш ли за мен?_
	— Не е това, което си мислиш — каза Брандън и сложи ръка на рамото ми.
	Дръпнах се и заявих:
	— Той е спал с нея.
	За пръв път го виждах съвсем гол.
	— Та това е Ема, Мейси. Елиът не би…
	— Не обръщай внимание. Това между тях не е сериозно — обади се Крисчън. — Само се чукат понякога.
	Втурнах се по коридора, надолу по стълбите и изхвърчах навън. Не можех да дишам, все едно някой ме беше ударил с юмрук в диафрагмата.
	Беше два и половина и аз бях най-трезвият шофьор в празничната новогодишна нощ. Карах на зигзаг до къщата, не виждах пътя от сълзите си и не можех да повярвам на това, което току-що видях.
	Не погледнах към къщата на Елиът и бързо влязох у нас. Беше студено, много студено. Можех да запаля камината, но нямах сили. Легнах на ледения под, придърпах одеялото от фотьойла и се завих.
	Боже мой, какво означаваше това? Елиът и Ема бяха заедно, когато им беше скучно, така ли? Пишеха си съобщения и се срещаха в парка, тъй като въпреки обичта му към мен — бях сигурна до мозъка на костите си, че ме обича — аз не бях до него повече от една трета от времето. Другите две трети запълваше Ема. Беше му удобна, под ръка…
	Кой беше истинският Елиът? Моят Елиът беше онзи, когото познавах от нашето убежище, библиотеката.
	_Не го познавам, изобщо не го познавам._ Тази ужасна мисъл не ми излизаше от главата. Един ден щяхме да се озовем в един и същ автобус или щяхме да се разминем на улицата и нямаше да се познаем. А след него щеше да остане ехото на чувството, че съм пропуснала нещо невъзвратимо.


>	Сега

	_Неделя, 31 декември_
	Елиът ме гледа с болка в очите.
	— Мейс, позволи ми да ти разкажа какво се случи тогава.
	— Помниш ли, че същата тази вечер ми каза, че ме обичаш? За пръв път.
	Той кима.
	— Предложи ми _да се оженим_.
	Елиът стиска китката ми.
	— Знам. Бях ти купил пръстен.
	— И ако се бях съгласила, пак ли щеше да чукаш Ема?
	Навежда се, за да вземе очилата си, слага ги и ме поглежда.
	— Знаеш ли колко пъти съм ти разказвал всичко наум? — Сигурно толкова пъти, колкото аз се опитвах да си представя, че не съм видяла онази грозна сцена.
	— Аз не знаех какво се е случило няколко дни след това.
	— Как така?
	— Споменах на Крисчън, че не си се обадила, и той каза: „Сигурно защото голата Ема беше върху теб“. По-лошото беше, че не помнех нищо. Ема я нямаше сутринта.
	— А това, че си се събудил със свалени боксерки, не ти ли подсказа нещо? — едва намирам сили да попитам аз.
	— В представите ми ти дойде у Крисчън и ме намери на леглото, после ме прегърна и не помня да съм правил каквото и да е с Ема. Мислех, че съм с теб, Мейси.
	Зяпвам в изумление.
	— Елиът, чуваш ли се какво говориш? Спал си с Ема, като си мислел, че тя съм аз!
	— Знам, че е напълно идиотско, но се бях напил до несвяст. Когато се събудих, усетих вкуса на твоите устни, докосването ти, дъха ти. За мен това беше ти, а не Ема.
	Спомних си, че Брандън понечи да ме увери, че „Елиът не би…“, но все така не можех да повярвам на думите му.
	— Когато се събудих, забелязах, че съм гол, а през отворената врата видях няколко момчета и момичета да чистят в коридора. Писах ти съобщение, за да те питам къде си. Бях сигурен, че си била с мен, но си ми сърдита, тъй като се бях напил.
	Искам толкова много да му повярвам, че чак стискам зъби. Искам и да крещя — може ли една пиянска вечер да провали всичко! И да съсипе цели единайсет години от живота ни!
	— Обаждах ти се стотици пъти, за да ти обясня. Ужасно съм виновен, знам, но след всичко, което изпитвахме един към друг, защо не ми позволи да ти обясня? Защо отказа да говориш с мен цяло десетилетие? Всяка сутрин се събуждах с надеждата, че ще те видя. На двайсет и девет съм и не съм обичал друга жена освен теб. И всяка жена, с която съм бил, го знае.
	Гледам го и не мога да продумам. Той също не откъсва очи от мен.
	— Когато Рейчъл спомена, че си ми объркала живота, тя имаше предвид нервната криза, в която изпаднах, когато спахме за пръв път. Тогава й обясних всичко.
	— Съжалявам. — Дишам дълбоко според точка двайсет и седем от маминия списък.
	_Едно…_
	_Две…_
	— И аз съжалявам. И много те искам в живота си.
	_Три…_
	_И аз те искам, Ел. Но как да ти кажа, че Ема е най-малкият проблем, Рейчъл също…_
	_Четири…_
	_Пет…_
	— Искам те — повтаря Елиът. — Но може би не е редно да го казвам.
	_Шест…_
	_Седем…_
	Броя до десет и ръцете ми вече не треперят. Вдигам очи и виждам, че Елиът си е тръгнал, без да усетя.
	Приближавам осветената от лампи и свещи веранда. Чашите с шампанско блещукат и гостите танцуват.
	Виждам Джордж до сватбената торта, която е вече нарязана.
	— Мейс, къде е брат ми?
	— И аз се канех това да попитам.
	Той издърпва едно клонче от косата ми и чак тогава се досещам, че сигурно личи какво съм правила в гората.
	— Може би знаеш по-добре от мен — усмихва се Джордж.
	Лиз застава до съпруга си и се смее.
	— Мейси! Виж се само! Къде остави Елиът?
	— Тук съм.
	Обръщаме се и го виждаме с чаша шампанско в ръка.
	Връзката му я няма, ризата му е разкопчана на врата, а на яката й има следи от червило.
	Усмихвам му се, но той не ме поглежда.
	— Мейси, искаш ли да те закарам до мотела?
	Изтръпвам. Сърцето ми сякаш става на малки късчета, тъй като това е покана да си тръгна. Джордж и Лиз смутено мълчат и се отдалечават.
	— Няма нужда. Ще си повикам такси.
	— Окей.
	— Може ли да разговаряме утре?
	Елиът изпива чашата до дъно и взема още една.
	— Защо не? Може да обсъдим времето, любимия си пай или тенджерите под налягане.
	Няколко гости спират и ни гледат.
	— Имах предвид разговора, който започнахме, но не довършихме. Имаме още какво да си кажем.
	Алекс спира на няколко метра от нас и ни гледа тревожно.
	— Защо изчезна безследно преди единайсет години?
	— А ти къде отиде?
	— Аз къде отидох?!
	— Утре ще дойда да поговорим — промълвявам и се обръщам, докато той гаврътва още една чаша.
	— Добре.

	* * *

	Един сутринта е и небето е тъмно. Качвам се по стълбите на лятната ни къща, като прескачам разнебитеното стъпало. Светвам лампите и клякам, за да запаля малката печка с дърва. Вътре е по-студено и отвън.
	През последните единайсет години съм идвала само веднъж, преди втората година в „Тъфтс“, за да приберем и заключим по-ценните вещи в шкафове, та да предпазим наемателите през летните месеци от изкушения. Карахме през нощта и не си спомням почти нищо.
	Отключвам дрешника на татко и ме лъхва мирис на влага. Как да изхвърля вещите му… Ризите и панталоните не ми трябваха, имаше и чифт туристически обувки, елече за риболов, албуми със снимки, малък макет на Рождество, който измайсторих в четвърти клас.
	Писма от мама.
	А най-отзад купчина от ония списания.
	Сядам до рамката на вратата. Освен мириса на влага, долавям уханието на татко — на датските пури, на одеколона му за след бръснене, на чисто пране. Вземам една риза, притискам я до лицето си, вдишвам дълбоко и плача.
	Отдавна не съм се чувствала така. _Искам_ да плача. Ридая с цяло гърло и хлипането ми отеква в къщата. Знам, че татко го няма, но искам да го попитам какво ще закусваме и да чуя шушкането на вестника му в хола. Може би е долу и чете? Или току-що излиза от банята?
	Мисълта, че татко би се учудил на плача ми и би ме погалил мълчаливо по ръката, ме кара да спра да ридая.
	— Мейс, какво ти е?
	— Липсваш ми. Не бях готова, имах нужда от теб.
	— Аз също имах нужда от теб.
	— С мама ли си? Тя помни ли ме? Помните ли, че сте имали дъщеря?
	Силни ръце ме вдигат от пода и ме носят.
	— Татко, толкова ми е мъчно, че не ти се обадих, как можах, как можах…
	— Мейс, скъпа моя, погледни ме!
	Зеленикаво-златисти очи. Черна коса.
	Не е татко.
	Елиът е все още със смокинг, а очите му зад очилата са подпухнали и червени.
	— Аз съм, Мейси. Ела на себе си. Върни се тук, при мен.
	Прегръщам го през врата. Мирише на кората на маслиненото дърво и на нощната трева.
	— Ел, забравих да му се обадя и аз съм виновна за всичко.
	— Мейси Ли, не знам за какво говориш. Моля те, обясни ми.
	Отново се разплаквам.
	— Толкова много се нуждаех от теб, но не знаех как да ти простя. Осъзнавах, че нямаш вина, ала не можех да преодолея натрапващото се чувство на гняв.
	— Мейс, разкажи ми всичко. Моля те!


>	Тогава

	_Неделя, 1 януари,_
	_преди единайсет години_
	Стреснах се от затръшването на вратата и бързите стъпки в коридора.
	— Мейси?
	Надигнах се от студения под.
	Татко клекна до мен.
	— Какво става? Добре ли си? — Акцентът му пролича в разтревожения глас.
	— Не, не съм добре.
	Татко плъзна ръце по раменете ми и погали дланите ми с палец. Помня милувката му до ден-днешен. Преплетохме пръсти.
	— Защо не се обади, че си пристигнала? Телефонът ти беше изключен.
	— Извинявай — скланям глава на гърдите му, а той настоява:
	— Какво се случи, _мин лиле бломст_?
	— Той направи грешка. Голяма грешка.
	— Да не би… друго момиче?
	Кимнах.
	Татко въздъхна.
	— Не съм предполагал.
	— Аз също.
	Подава ми ръка, за да стана, и добавя:
	— Ще дойдем за волвото през уикенда.
	Татко кара с една ръка, а с другата стиска пръстите ми. Поглежда ме през пет минути и сигурно се пита какво ли пише мама в точката за „Първия път, когато някой разбие сърцето й“. Помнех, че го обясняваше в точка трийсет и втора.
	Толкова ми беше приятно, че татко се грижеше за мен! Дори ме попита какво искам за вечеря и дали не ми се ходи на кино.
	Вниманието му беше съсредоточено върху мен, но не и върху пътя.
	Така и не видя как един син корвет ни задмина и опита да се мушне между нас и задаващия се огромен камион. Гумите на корвета изскърцаха и червените светлини на стоповете блеснаха пред нас.
	— Татко! — изкрещях, но твърде късно.
	Полицаите казаха, че всичко е продължило не повече от пет секунди. В съзнанието ми са се запечатали тревожните очи на татко, които не се откъсваха от мен. Затова и не натисна спирачките. Чу се оглушителен трясък, въздушните възглавници се отвориха и за миг си помислих, че всичко е наред. Само че все още не бяхме спрели. Колата се обърна от страната на татко и засвистя по шосето сред искри от нажежен метал. Когато спря, главата ми опираше в кормилото, а седалката ми беше смачкала седалката на татко. Той не помръдваше.
	Шофьорът на корвета беше студент в Санта Роса. Казваше се Кърт Андерсен. Нямаше му нищо освен охлузения от дамаската на седалката врат.
	Сложиха ме на носилка заради счупената ръка, а Кърт излезе от първоначалната си замаяност и се засмя, когато видя, че е жив и здрав. Изтрезня чак когато забеляза какво ни беше причинил, а полицаите го отведоха с белезници на ръцете.
	Много хора твърдят, че не помнят какво са почувствали при вестта за смъртта на любим човек. Аз обаче помня всичко.
	Ръката ми висеше и ме болеше. Парамедиците се опитваха да ме успокоят.
	_Дишай дълбоко, мила._
	_Да, отиде си…_
	_Съжалявам, миля, ще отидем до болницата в Съри, имаш нужда от лекар…_
	Молех ги да му направят още изкуствено дишане и да ми позволят да му помогна.
	— Мейси, чуй ме! Дишай дълбоко!
	— Млъкнете всички! — изкрещях аз.
	_Имам идея._
	_Ще върнем всичко назад._
	_Ще спим в къщата._
	_Или още по-назад._
	_Няма да забравя да му се обадя._
	_Днес е лош ден. Не трябва да се качваме в колата._
	_Ако се качим, ще изгубя всички._
	_И ще бъда ничия дъщеря._
	Хукнах по шосето, далеч от смачканата кола и от горкия ми баща, далеч от светлините и гласовете, но един полицай бързо ме настигна и прегърна, като внимаваше да не докосне счупената ми ръка. После почти ме понесе обратно, докато ми шепнеше, че много съжалява, и че ме разбира, тъй като загубил брат си в катастрофа.

	* * *

	Бях обзета от неизбежната безчувственост, когато отказваш да осъзнаеш случилото се. Чичо Кенет дойде от Минесота. Тупаше ме по гърба и често се покашляше. Жена му изчисти къщата, докато седях на дивана и я гледах. Търка дъските часове наред, сякаш не от загриженост и внимание, а от отколешно желание да ги излъска до съвършенство. Братовчедките не дойдоха на погребението, че били на училище, пък и, както каза леля, щели да се разстроят.
	Искаше ми се да намеря полицая, който ме успокояваше и ми разказваше за брат си, тъй като знаех, че би ме разбрал по-добре от роднините.
	Или пък да се обадя на Елиът…
	Живеех в унес, но въпреки това усещах гнева в душата си — татко дойде, защото не му се обадих заради шока, който преживях. След новогодишната нощ Елиът не спираше да ми изпраща съобщения. Четях ги, усещах отчаянието му и разбирах желанието да ми обясни какво се беше случило, но реших, че ще бъде по-добре да не му казвам за смъртта на татко. Елиът беше разбил сърцето ми, но късчетата със спомена за татко бяха мои и само мои.
	Кенет и Брит ме взеха в Минесота и живях у тях четири месеца. Гризях кожичките около ноктите си до кръв. Отрязах си косата с кухненската ножица. Нощем броях с часове и не можех да заспя. Съгласих се на психотерапия по настояване на чичо. А когато пристигнаха предложенията от университетите, в които бях приета, той и леля ги обсъдиха, и тя заяви:
	— Е, всичко е наред, Мейси!
	Не помня как завърших последния клас, как мина лятото, как съм си опаковала багажа и съм заминала за „Тъфтс“. Струва ми се, че от канцеларията бяха разказали всичко на Сабрина, но тя твърдеше, че не знаела нищо за сполетялата ме трагедия.
	Добре че не останах в Бъркли. През декември вече не мислех през няколко минути за татко. Сещах се на няколко часа, после на няколко дни до вземането на поредния увивах връхлитащата ме тъга в хартия и я изхвърлях все едно беше дъвка.
	Времето… То помага на мъката да изтлее. Дори мъката по най-близките.


>	Сега

	_Понеделник, 1 януари_
	Погледът на Елиът витае отвъд прозореца на спалнята ми. Смутен е, объркан е и изпълнен с вина и угризения. Татко беше умрял часове след изневярата му, тъй като не му се бях обадила и затова дойде да ме прибере… Години наред смятах, че Елиът е виновен за смъртта на татко.
	— Мейси, Мейси… — мълви той. — Сега разбирам защо не искаше да ме чуеш и видиш.
	— Не можех да разгранича теб и случилото се с татко.
	Елиът ме прегръща много по-силно.
	— Когато те попитах на случайната ни среща в кафенето как е Дънкан, аз наистина нямах представа.
	— Мислех, че знаеш. Че си чул отнякъде.
	— Нямахме никаква връзка през тези години. Ти просто изчезна. И през цялото това време си мислела, че съм спал с Ема и че знам за татко ти, и че въобще не ми пука ли?
	— Не съвсем. Нали виждах, че искаш да се свържем. Знаех, че ме обичаш, но допусках, че между теб и Ема има нещо по-сериозно. Чувствах се объркана и отчаяна.
	— Това с Ема не беше сериозно.
	— Крисчън каза, че излизате от време на време.
	— Крисчън е идиот. Ти знаеше всичко за мен и Ема.
	Изкушавам се да му кажа, че всичко това е вече минало, но забелязвам, че за него все още има значение и замълчавам.
	— Андреас спомена, че през следващото лято те видял с баща ти в къщата.
	— Бях с чичо Кенет. Набързо опаковахме всичко и си заминахме. След това не съм ходила.
	— Цялото лято се надявах, че ще дойдеш. Не знам как съм те изпуснал!
	— Нарочно не запалихме лампите. Вмъкнахме се като крадци с фенерчета. Притеснявах се да не те срещна.
	Неприятно ми е, че ровим в старите рани, но още по-неприятно ми е, че отваряме и нови.
	— „Притеснявах се“ е слабо казано. Вечерта, преди да тръгнем, получих пристъп на паника и не исках отново да изплаша чичо. Предпочетох да избегна чувствата, като се скрия от теб.
	Елиът мълчи с тревожно изражение, а аз разтривам гърба му.
	— Как си? Добре ли си?
	— Не, не съм. С какви думи да ти кажа колко много съжалявам… Как бих могъл да…
	— Успокой се, Ел.
	Той скача и се затичва към банята. Чувам, че повръща. Чукам на вратата.
	— Дай ми малко време, Мейс. Ей сега ще дойда.
	Сядам на прага и го чакам да излезе.

	* * *

	Събуждам се в леглото си. Не помня как и къде съм заспала. Може би в коридора и Елиът ме беше пренесъл до спалнята. Оглеждам се, но не го виждам.
	Чувам, че кашля в библиотеката, завивам се с одеялото и се запътвам натам. Той лежи и гледа звездите на тавана. По-рано библиотеката ми наподобяваше огромна планета, а сега ми се вижда толкова малка… Лягам до него и се сгушвам на гърдите му. Очите му са влажни, а носът червен.
	— Дълго ли спах?
	— Няколко часа.
	Още ми се спи, но не искам да бъда нито минута без него. Решавам да го попитам:
	— Имаме ли още нещо за споделяне?
	— Вероятно да. Трябва ми малко време да осмисля всичко, казано дотук.
	— Аз го осмислях единайсет години, а на теб ти се струпа изведнъж в няколко минути. — Погалвам гърдите му. — Разбирам, че не ти е лесно.
	— Твоето изчезване беше най-лошото нещо в живота ми — заговорва Елиът с дрезгав глас. — Сега поне знам какво ти се е случило. — Очите му отново се изпълват със сълзи. — Съжалявам, че не съм бил до теб, когато Дънкан е починал.
	— А аз съжалявам, че не ти казах. И че изчезнах.
	— Мейс, мила моя Мейс, загубила си майка си на десет, а татко си на осемнайсет. Може да ме боли, че се скри от мен, но те разбирам. Животът ти в миг се е срутил на онова шосе…
	Опитвам се да не мисля, а само да вдишвам уханието му, което ми е толкова познато. Притискам се в него, слагам ръка на сърцето му и промълвявам:
	— Беше ужасно. А ти как живя през всичките тези години?
	— Ами… фокусирах се върху училището. Ако имаш предвид любовни връзки, чувствах се толкова виновен, че дълго време ги избягвах.
	— Алекс спомена, че преди Рейчъл не си водил никого у вас.
	— Може ли да направя официално изявление? — засмива се той и целува косата ми.
	— Да чуем. — Близостта на тялото му ме вълнува и привлича, и не мога да се отлепя от него.
	— Обичам те.
	— И аз те обичам.
	Сълзите ме задушават. Родителите ми винаги ще ми липсват, но Елиът беше отново в живота ми като един вид възкресение. Той целува челото ми и пита:
	— Това е нашият шанс да бъдем заедно, нали?
	— Мисля, че го заслужаваме. С времето се убедих, че каквото и да си имал с Ема, ти обичаше само мен.
	— Така е, Мейс, и не мога да се примиря, че Дънкан е мислел друго.
	Замълчавам и само целувам пулсиращата вена на шията му.
	— Ел, знаеш ли, че още обичам нашата библиотека?
	— И аз. Но е време да се сбогуваме с нея. Мястото ни вече не е тук.
	— Защо да не запазим къщата и да идваме от време на време?
	Елиът ме целува и отвръща:
	— Къщата е твоя и, разбира се, ще правиш с нея каквото решиш. Само че ще бъде добре да излезем от дрешника убежище.
	Поглеждам го с тъга — най-хубавите ми години бяха преминали тук и нямаше друго място на света, в което да бях по-спокойна и по-щастлива.
	— Знам какво си мислиш, Мейс — излезем ли от нашия свят, нещата няма да потръгнат. Нали вече ни се случи. Проклет късмет! Сега няма да бъде така, уверявам те.
	Отвръщам на целувката му с целувка и заявявам с усмивка:
	— Обещай!
	— Обещавам.
	Смъквам очилата му и ги оставям на рафта. Той целува шията ми.
	— Ще живеем така, както винаги сме искали.
	— Ще празнуваме Деня на благодарността на пода по бельо?
	Свалям ципа на панталоните му, той надава стон, притиска ме с бедрата си и шепне:
	— И всяка нощ ще бъдеш в леглото ми?
	— Или ти в моето.
	— Тогава ще трябва да се върнеш в родния си дом, момиче! — засмива се Елиът, а аз използвам момента да го помоля:
	— Ела с мен да ми помогнеш да изчистя. Не съм ходила там от толкова време!
	— Чаках те единайсет години. Ще дойда, където поискаш.


>	Сега

	_10 януари, сряда_
	Отваряме вратата на къщата в Бъркли и сърцето ми се свива от спомени — мирише както някога, когато не съм обръщала внимание на уханието на превърнатата в масичка кедрова ракла на мама, както и на датските пури на татко, които несъмнено пушеше тайно. В проникващите от прозореца слънчеви лъчи танцуват прашинки. Къщата има вид на изоставена и това ме натъжава. Елиът наднича зад мен и се шегува:
	— Този път да го направим вътре, а?
	После ме целува по рамото и се залавяме за работа. Планът е да продам къщата в Хийлдсбърг и да приготвим тази къща за даване под наем на гостуващи преподаватели в Калифорнийския университет.
	Елиът върви след мен.
	— Тук мирише на Дънкан. — Заглежда се в снимките на мама, татко и мен, на Кенет и Брит, на родителите на мама. — Виждал съм само една снимка на майка ти — онази, която Дънкан държеше на нощното шкафче.
	Взема снимката, на която сме мама и аз на плажа. Вятърът развява дългата й черна коса, аз седя в нея, а тя е кръстосала ръце на гърдите ми. Усмивката й е сияйна и доказателство за прекрасния й слънчев характер.
	— Приличаш много на майка си.
	Толкова се радвам, че съм взела чертите й. Клякам до кедровия сандък, в който са всички ценни вещи, снимки и писма.
	— Ще го вземем в нашия апартамент — казва Елиът.
	Залива ме топла вълна на радост и възкликвам:
	— В нашия апартамент?
	— Ами да. Трябва да живеем на едно място, нали?
	От десет дни сме заедно, но пътуването е много мъчително. Елиът живее далеч от болницата и не мога да оставам при него, той също не може да остава в моята квартира заради хазяйката Нанси. Срещаме се късно, за да вечеряме, след което се разделяме. За всичките тези дни имах само един почивен ден и не излязохме от апартамента му. Любихме се в леглото, на пода, в кухнята. Желанието да съм в прегръдките му, да чувам гласа и смеха му и да се сливам с него, е вече като втори мой пулс — бие в гърдите ми и не спира.
	— Би ли се преместил в града?
	Елиът сяда до мен на изтъркания персийски килим.
	— Съмняваш ли се?
	Очите му са кехлибарени на слънчевата светлина. Миглите му са невероятно дълги.
	— Ще се наложи да пътуваш дълго до работата си.
	— Моето работно време не е толкова фиксирано. Пък и присъствието ти в леглото ми ще ме вдъхновява с идеи за порно романа с драконите — закачливо намига той и ме разсмива.
	— _Знаех_ си аз!
	На 1 март се нанасяме в малък апартамент с огромен еркерен прозорец. Вали проливен дъжд. Нареждаме книгите на рафтовете, които Елиът и братята му са направили. Малко конфузно, но господин Ник и госпожа Дина ни подаряват… легло, което е красиво, с четири колони и е изработено от дългогодишен пациент на господин Ник. Алекс, Елс и Лиз отиват до „Нест Бединг“ и ни избират спално бельо, тъй като нито аз, нито Елиът се интересуваме от чаршафи и калъфки. Докато разопаковаме багажа, госпожа Дина приготвя обяд.
	В седем вечерта апартаментът мирише на дафинов лист и печено пиле. Дъждът преминава в буря с мълнии. Алекс подскача, нарежда книги и всички й се радваме. В един миг Лиз и Джордж съобщават, че чакат бебе, и всички викаме възторжено и ръкопляскаме. Елс засилва музиката и дори танцуваме.
	Елиът ме прегръща и се усмихва.
	— Как си, Мейс, добре ли си?
	Усмихвам се и кимам. Толкова съм щастлива! За пръв път се чувствам така.
	Довечера ще спим на нашето легло, в нашия апартамент. Няма да разопаковаме останалите кашони, а ще побързаме да си легнем, отново ще горим в изпепеляваща страст и накрая ще заспим, сплетени в бездиханно кълбо.
	Ще се събудя призори и отново ще го желая.
	А той ще бъде до мен. Дрехите му, книгите му, четката му за зъби, всичко това ще бъде тук. Ще направя закуска, а той ще застане до мен с чаша кафе в ръка и ще ме целуне. Предчувствието за бъдещия ни живот ме изпълва с омайна топлина.
	Изминалите единайсет години са мъглявина, сякаш сме пътували от единия до другия край на света, направили сме един голям кръг и ето ни отново заедно.
	Танцуваме сред близките ни, ръцете му се плъзват надолу по гърба ми и той прилепва лице до моето. Джордж се смее и ни предлага да отидем на хотел. Андреас шеговито подхвърля на брат си да мълчи, тъй като вече всички знаем какво е направил на съпругата си. Като става дума за бебета, госпожа Дина се просълзява и казва, че очаква да има много внучета, а и още сватби. Елиът се вълнува, намества очилата на носа си и ме гледа така, сякаш иска да прочете мислите ми. И успява.
	— Любима дума, Мейс?
	Отговарям без капка колебание:
	— _Ти._
