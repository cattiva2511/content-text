P>
	Като звън на камбана бе твоето „сбогом“.
	Без надежда останах — обичах те много.
	И те търся в очите на двете дечица —
	като спомен далечен — отлитнала птица.

	Ето — времето глухо минава омразно.
	Плаче стаята тиха, без тебе е празно.
	И в очите ми трепка солена сълзица —
	като спомен далечен — отлитнала птица.

	Аз дочитам през сълзи последната буква,
	а смъртта на вратата с бастунче почуква.
	И в душата ми блесва последна искрица —
	като спомен далечен — отлитнала птица…
P$
