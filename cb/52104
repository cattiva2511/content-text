P>
	Щом се свърши сънят ми и нощта се отрони,
	и се скрият звездите, и зора зазори…
	Аз усещам дъха ти и косите ти росни,
	мое бяло момиче… Ти сънуваш, нали?…

	Ти ми даде крилете — да почувствам безкрая.
	Озари ми очите в оня приказен ден.
	Ти ми стопли сърцето и с любов ме омая,
	мое бяло момиче, със очи на сърне…

	И дори да изчезнем, и потърсим забрава —
	ще ни помнят щурците, ветровете и Бог.
	И за нас ще нашепват тази приказка бяла,
	мое бяло момиче, моя бяла любов…
P$
