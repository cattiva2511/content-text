>	Пролог
>	Криеници

>>	I.

	Лежах неподвижно, свита на колене в тясното местенце под предната веранда на къщата ни близо до Уест Пойнт*. Притисках силно лицето си към леденостудената земя, посипана със сухи листа и бодливи къпини. Знаех, че скоро ще умра, а заедно с мен — и моето малко момиченце. Думите от една песен на Кросби, Стилс и Наш: _Нашата къща е просто прекрасна, прекрасна, прекрасна_ — се въртяха непрекъснато в главата ми.
	[* Военна академия в САЩ. — Б.пр.]
	— Не плачи… моля те, само не плачи — прошепнах в ухото на дъщеря си.
	Нямаше _изход_, нямаше начин да се измъкна оттук, не и с детето на ръце. Бях доста находчива и непрекъснато обмислях всевъзможни пътища за бягство. Но никой от тях нямаше да ни свърши работа.
	Филип щеше да ни убие, ако открие скривалището ни. Не можех да му позволя да го направи. Но не знаех как да го спра. Притисках леко устата на Джени с дланта си.
	— Тихо, миличка. Не издавай нито звук.
	Чувах как горе, над нас, Филип беснее вкъщи. _В нашия дом._ Той вилнееше от стая в стая, като ги претърсваше една по една, разбивайки мебелите по пътя си. Вбесен. Неумолим. Почти полудял. В такова състояние никога не бе изпадал. Този път бе взел кокаин, но причината за яростта му по-скоро бе неумението му да се справя с живота.
	— Излез, излез, където и да си, Маджи… излезте, Маджи и Джени… _та това съм аз, татко_. Така или иначе ще ви намеря. — Филип крещеше непрекъснато, докато пресипна от викане. — Излез, Маджи, излез… играта свърши. Маджи, _заповядвам_ ти да излезеш, където и да се криеш, мръсна кучко!
	Лежах и треперех под старата изкривена веранда. Зъбите ми отново затракаха от страх. _Това не може да е истина. Беше просто невъзможно да се случва в действителност._ Прегърнах още по-силно дъщеря си, намокрила пак гащичките си.
	— Не трябва да плачеш, Джени. Моля те, не плачи! Не плачи. Ти си толкова добро момиченце. А аз толкова много те обичам.
	Джени кимна и ме погледна в очите. Искаше ми се това да е само сън. И да свърши рано или късно като всеки кошмар. Но това не бе лош сън. Беше самата действителност — също като инфаркта на майка ми, покосил я, когато бях тринайсетгодишна и бях останала сам-самичка у дома. А това, което ми се случваше сега, бе дори по-лошо от преживяното тогава.
	Чувах съпруга си, _моя съпруг_, да трополи нагоре-надолу по стълбите вътре. Все още крещеше… не беше спрял да крещи повече от час. Блъскаше с юмрук по стените. _Капитан Филип Брадфорд. Преподавател по математика в Академията. Офицер и джентълмен._ За такъв го мислеха всички, по-точно им се искаше да вярват, че е такъв, а и аз самата бях повярвала в този образ.
	Единият час се проточи на два.
	А после на три — в тъмното като в рог, леденостудено пространство под верандата — беше истински ад.
	Добре че Джени най-после бе заспала. Притисках я в прегръдките си, опитвайки се да я стопля. Искаше ми се и аз да заспя, да се откажа от борбата, но знаех, че не бива да го правя. Скоро щеше да се зазори. Един от дяволските часове на Филип — може би някъде около три сутринта? Или четири?
	Чух входната врата да се затръшва, сякаш изтрещя гръм в нощта. Тежки стъпки изгърмяха по верандата точно над главата ми.
	Джени се събуди.
	— _Шшт_ — прошепнах аз. — _Шшт._
	— Маджи! Знам, че си тук. _Знам го!_ Не съм глупак. Няма къде да избягаш.
	— _Тате… Тате!_ — извика Джени така, както бе правила стотици пъти от сигурното си детско креватче.
	Под верандата внезапно проблесна светлина от фенерче. Ярката, ужасяваща светлина ме ослепи. Сякаш хиляди остри иглички се забиха в очите ми.
	— _Ку-ку! Ето къде сте били!_ Ето ги Джени и Маджи. Моите две женички — изрева победоносно Филип. Гласът, дрезгав и прегракнал, бе почти неузнаваем.
	Бях на път да се самоубедя, че този полудял човек _не беше_ моят съпруг. Как би могъл да бъде?
	От пистолета му изтрещяха два оглушителни изстрела. Той стреляше право в нас. Искаше да убие или Джени, или мен, а може би и двете ни.
	Но този път имах с какво да изненадам Филип.
	_Ку-ку! Този път ти си на ред!_
	И аз стрелях в него.


>>	II.

	Понякога се чувствам, сякаш нося ужасяваща алена буква на гърдите си, само че буквата е _У_ за _Убийца_. Знам, че това чувство никога няма да изчезне напълно, а изглежда толкова несправедливо. И наистина е несправедливо. Нечовешко и нередно.
	Спомените ми са накъсани и хаотични, но финалът им е толкова ярък и ужасяващ, че се е врязал неизличимо в съзнанието ми. И винаги ще бъде неделима част от мен.
	Ще ви разкажа всичко, без да спестявам абсолютно нищо. Знам, че искате да чуете историята. Знам, че това е „голяма новина“. Знам какво значи да бъдеш „новина“. _А вие имате ли си представа какво значи това?_ Можете ли да си се представите като новина, като голямо черно заглавие, което всички четат и обсъждат?
	Местните вестници в Нюбърг, Корнуол и Мидълтаун нарекоха първото ми убийство най-страшната „семейна трагедия“ в историята на Уест Пойнт. По онова време на мен самата ми се струваше, сякаш всичко се бе случило с някой друг. Не с Джени и с мен, дори не с Филип, въпреки че той си го заслужаваше.
	Въпреки това, дванайсет години по-късно, след като времето и естествената защитна реакция на паметта бяха замъглили осезателно спомените ми за събитията и най-вече чувствата ми, свързани с тях, едно _второ убийство_ ме накара да си спомня Уест Пойнт с ужасяваща яснота.
	Не можех да мисля за нищо друго, освен за непрестанно терзаещите ме въпроси: _Дали съм убийца?_
	_Наистина ли убих, и то не един, а двамата си съпрузи?_
	Вече не знам. _Просто не знам!_ Колкото и налудничаво да ви звучи, честно казано, наистина не знам.
	Понякога тук става ужасно студено, почти толкова, колкото бе през онази Бъдни вечер, когато Филип умря. Всичко, което мога да правя в момента, е да седя в тази затворническа килия, да се самоизмъчвам и да чакам процесът да започне.
	Реших да запиша случилото се. Ще го направя за себе си, но и за вас. Ще ви разкажа всичко.
	Когато го прочетете, ще трябва _сами_ да прецените. Нали точно така работи нашата система? С безпристрастни съдебни заседатели.
	И освен това, аз ви вярвам. Доверчив човек съм. Вероятно точно затова съм тук, забъркана в тази ужасна каша.


>	Първа част
>	Обречени от съдбата

>>	1.

	_Началото на зимата, 1984 г._
	Отново сняг. Още една Коледа. Мина почти година от смъртта на Филип или както някой би казал — от _убийството му_.
	Седях в едно жълто такси, което подскачаше от дупките и бавно си проправяше път през кишата по улиците на Ню Йорк. Опитвах се да намеря спокойствие, но за мен нямаше мир. Бях си обещала да не се боя, но въпреки това _се страхувах_.
	Навън, през мокрите размазани прозорци на таксито, дори Дядо Коледите от Армията на спасението* изглеждаха злощастни. Никой разумен човек не би излязъл по улиците днес; а тези, които все пак бяха рискували, нямаше да извадят ръцете от джобовете си, за да направят дарение. Пътните полицаи изглеждаха като изоставени снежни човеци. Гълъбите бяха изчезнали от первазите и покривите.
	[* Международна благотворителна и евангелистка християнска организация, създадена в Англия през 1895 г. от Уилям Бут. — Б.пр.]
	Погледнах собственото си отражение в прозореца на таксито. Имах много дълга руса коса, която трудно придобиваше формата на някаква прическа, но според мен тя бе най-впечатляващото нещо от моята външност. Лицето ми бе покрито с лунички, които никакъв грим не би могъл да прикрие. Носът ми бе малко нестандартен. Кафявите ми очи най-после бяха възвърнали нещо от отдавна позабравения си блясък. А устата ми — малка и с доста плътни устни — била създадена, както Филип обичаше да се шегува в по-щастливите ни времена, за орална любов.
	Споменът за него ме накара да потръпна. А мисълта за секс, меко казано, все още ме плашеше.
	Минала бе вече година от ужасните събития в Уест Пойнт. Възстановяването ми — физическо и емоционално — протичаше бавно и все още не бе напълно. Кракът ми още ме наболяваше, а мозъкът ми не функционираше с яснотата, с която някога толкова се гордеех. Открих, че всеки шум ме плаши, дори и най-слабият. Нощем по улиците ми се привиждаха страхотии, които изобщо не съществуваха в действителност. Загубила бях контрол над чувствата си, а преди се владеех изключително добре. Избухвах в плач без абсолютно никаква причина, вбесявах се от любезността на някой съсед, бях мнителна към приятелите си и се боях от непознати. Понякога направо се ненавиждах!
	Разбира се, проведе се разследване, но нямаше процес. Ако Джени не бе пребита толкова лошо, ако бях сама, с окървавена коса и наранен крак, сигурно онзи път щяха да ме изпратят в затвора. Но фактът, че моята тригодишна дъщеря бе също ранена, направи пледирането ни за самозащита много по-убедително.
	Никой прокурор не искаше да се заеме с делото и за Военната академия бе добре дошло да потули всичко.
	Небезизвестен факт е, че офицерите _не нападат съпругите и дъщерите си. Съпругите и дъщерите всъщност не съществуват в Академията. Ние сме само елемент от декора._
	Така че се качих на самолета и отпътувах за Ню Йорк, където наех двустаен апартамент. Намираше се на втория етаж в една мрачна сграда без асансьор, облицована с червеникавокафяв пясъчник, разположена на Седемдесет и пета улица. Намерих училище за Джени. И животът ни започна да тече на по-бавни обороти.
	Но не бях се сдобила с това, което желаех най-много от всичко на света: исках болката да престане и да започна нов живот.
	Бях на двадесет и пет години. На гърдите ми гореше алената буква _У_. Бях отнела живота на човек, независимо от това, че го бях направила при самозащита.
	_Без кураж няма сполука_, внушавах си аз. Определено днес бях придобила доста смелост. Бях тръгнала след една мечта, която ме бе крепила и която лелеех повече от дванайсет години.
	Може би днес за мен щеше да започне нов живот. Но правилно ли постъпвах? Готова ли бях за това? Или бях на път да направя ужасна грешка?
	Притиснах още по-здраво в скута си куфарчето, пълно с песни, написани от мен през последната година. Песните — музиката и текстовете — бяха начинът, по който разкривах болката и вярата си в бъдещето.
	В действителност с писане на песни се занимавах от десет- или единайсетгодишна. Повечето време те само звучаха в главата ми, но понякога ги записвах. Изглежда, бяха единственото ми нещо, което всички харесваха, нещо, което правех най-добре.
	Дали наистина бяха добри? Мислех си, че си заслужават, но Джени и катеричката на име Смуч бяха единствените, които ги бяха слушали, и въпреки че копнеех за нечие одобрение, все пак бях достатъчно разумна, за да не се доверя на мнението на едно четиригодишно хлапе и една катеричка.
	Но скоро щях да имам и друг слушател. Отивах на прослушване при Бари Кан, _великия_ Бари Кан, певеца композитор, който бе наелектризирал Америка преди десет години, а сега притежаваше една от най-големите музикални компании в света.
	_Бари Кан искаше да чуе песните ми._
	Или поне така каза.


>>	2.

	Бях вцепенена от страх.
	А след малко дори се почувствах още по-зле.
	— Закъсняхте — каза той. Това бяха първите му думи, когато влязох. — Времето ми е разпределено до минута.
	— Заради снега — отвърнах. — Отне ми цяла вечност да хвана такси, а и то непрекъснато буксуваше. Предполагам, че се притеснявах и тогава помолих шофьора да кара по-бързо, но той намали съвсем и…
	_Мили боже_, помислих си аз. _Дърдоря като тъп папагал. Стегни се, мила. Веднага!_
	Той изобщо не се трогна. Приличаше ми на истински негодник.
	— Трябвало е да тръгнете по-рано. Дните ми са разпределени от сутрин до вечер. Всичко планирам предварително. Така трябва да правите и вие. Искате ли кафе?
	Любезният въпрос ме изненада.
	— Да, моля.
	Той позвъни на секретарката си.
	— Сметана и захар?
	Аз потвърдих с глава. Секретарката му се появи на вратата.
	— Кафе за госпожа Брадфорд, Лин. Със сметана и захар. За мен не носи нищо — инструктира я той с познатия дрезгав глас, с който се отличаваше пеенето му.
	Той освободи Лин с ръка, а после седна зад бюрото си и притвори очи, сякаш имаше пред себе си цяла вечност. Почудих се: _Какъв, по дяволите, е този тип?_
	Предполагам, че бе над трийсетте, с пооредяла кестенява коса и дълъг нос, тънки устни и леко набола брада. Съвсем обикновено лице (почитателите му, които го мислят за „секси“, сигурно са привлечени от душата му, а не от външния му вид), но чертите му издаваха, че е преживял много, а позата му — че най-после е намерил покой. При тази първа среща той бе облечен съвсем небрежно — с развлечени сиви панталони от каша и синя риза, разкопчана на врата. Очевидно бе доста скъпа, но имаше много небрежен вид. Бари Кан наистина изглеждаше много мил и безобиден.
	От огледа заключих, че не е женен и живее сам. Не се интересувах от него като от мъж, но все пак го забелязах. Доста съм добра, когато става въпрос за подробности. Винаги забелязвам разни неща, когато наблюдавам хората.
	Лин се върна с кафе в порцеланова чаша и аз го поех, като разлях половината от него по китката си. Много успокоително! Колко съм непохватна! Доста се притесних.
	_Бях вцепенена! Точно като дърво, което никога, абсолютно никога не помръдва._
	Бари скочи и ми предложи помощта си, но аз му отказах:
	— Добре съм. — Владея се. Съвсем спокойна съм. _Не обръщай внимание на аленото У на гърдите ми._
	Бари седна отново.
	— Пишеш хубави писма — поде той.
	_Предполагам_, че това бе комплимент.
	В болницата, докато се възстановявах, започнах да композирам песен след песен. Тогава бях решила да му напиша само едно писмо, в което да му обясня, че му се възхищавам и се надявам, че някой ден ще мога да отида на прослушване при него. Но първото писмо предизвика написването на още едно, а през април вече му пишех почти всяка седмица. В писмата изливах душата си пред човек, когото никога не бях виждала. _Само си представете!_
	Доста странно е, знам, но точно това направих. Сега вече не можех да си взема писмата обратно.
	Той не ми отговори на нито едно и не бях сигурна, че изобщо ги е прочел. Знаех само, че не ми ги бяха върнали неотваряни. Но аз продължавах да пиша. Всъщност точно писмата ме крепяха. Имах чувството, че говоря с някого, независимо от това, че той никога не ми отвръща.
	Мисля, че по някакъв начин писмата ми помогнаха да се възстановя. Постепенно започнах да трупам сили, да вярвам, че някога отново ще бъда добре. Знаех, че Джени ще се оправи — или поне ще се оправи, доколкото може, при положение че на три годинки у дома бе станала свидетел на ужасяващо насилие.
	Сестрите ми дойдоха от северната част на щата Ню Йорк и се редуваха да я гледат. В болницата позволяваха на Джени да ме посещава толкова често, колкото можеше. Тя бе възхитена от инвалидната ми количка и от електрическото ми легло. А най-много ме трогваше, като ме прегърнеше и помолеше: „Изпей ми песен, мамо. Не. По-добре измисли нова и ми я изпей“.
	Често пеех на Джени. Пеех за нас двете.
	Тъкмо бях написала нова песен, когато се случи нещо невероятно. Истинско чудо. Пристигна писмо за мен в болницата на Уест Пойнт.
C>
	Скъпа Маджи!
	Добре, ти печелиш. Нямам представа защо ти отговарям, но предполагам, че го правя, защото лесно могат да ме преметнат, а не ми се иска да го знам. Ако кажеш и на някой друг, с това ще приключат нещата помежду ни.
	Всъщност твоите писма ме трогнаха. Получавам много писма, повечето от които секретарката ми изхвърля дори без да ми ги покаже. А тези, които все пак ми дава, изхвърлям аз самият.
	Но ти — ти си различна. Напомняш ми, че там, в реалния живот, все още има истински хора, а не само подмазвачи, които искат да се доберат до студиото ми. Мисля, че вече те познавам малко, а това говори доста за писмата ти.
	Някои от текстовете на песни, които ми изпрати, ме впечатлиха. Естествено, аматьорска работа — нуждаеш се от специално обучение как се пишат песни — но въпреки това твоите са доста добри, защото имат смисъл. Нищо от казаното дотук не означава, че: първо — обучението ще ти бъде от полза, и второ — че ще можеш да твориш музика, за да изкарваш прехраната си. Но добре. Ще ти предоставя половин час от времето си, за което ме молиш, за да открия „веднъж завинаги“ дали имаш талант за писане на песни, или не.
	Когато излезеш от болницата, обади се на Лин Нейдъм, секретарката ми, за да си уредим среща. Но междувременно, моля те, не ми пиши повече писма. Вече отне достатъчно от времето ми. Не ми пиши отново — вместо това, пиши повече песни!
C$


>>	3.

	Той бе подписал писмото с „Бари“. И ето ме, вече бях тук. Наблюдаваше ме, а аз се чувствах съвсем не на място, също като една от онези „подмазвачки“, които изобщо не му се нравеха. Определено не бях се наконтила кой знае колко — просто не беше в характера ми да се обличам заради някого. Бях с бяла плетена блуза, розова жилетка, дълга черна пола и ниски обувки.
	Но поне бях тук. Опитвах се да направя нещо.
	Толкова упорито се стремях да отблъсна отрицателните емоции… Хубавите неща обикновено не се случват на хора като мен. _Просто не стават._
	— Пееш ли песните си, или само ги съчиняваш? — попита той.
	— Пея ги, ако може така да се каже. — _Престани да се извиняваш, Маджи. Няма за какво да го правиш._
	— Някога излизала ли си на сцена?
	— Преди време участвах в група за вокален съпровод. Пеехме в някои клубове около Уест Пойнт в Нюбърг. Но на съпруга ми това не му допадаше.
	— Не го е одобрявал, така ли?
	— Мислеше, че по този начин се излагам на показ. Не можеше да понася мисълта, че и други мъже ме гледат.
	_Затова стрелях в него цели три пъти._
	— Но би искала да опиташ сега? Да пееш пред публика? А дали ще можеш?
	При самата мисъл за това сърцето ми лудо затуптя.
	— Мисля, че ще мога. — Да отговоря така ми се струваше най-правилно.
	— Добър отговор. — Той махна към красивия блестящ роял в дъното на стаята. — Но първата ти изява ще бъде в тесен кръг. Носиш ли някакви песни?
	Аз взех куфарчето си.
	— Нося много. Какво искате да изпълня? Балади? Блусове?
	Той премигна.
	— Не, Маджи. Нека да е само една песен. Това е прослушване, а не концерт.
	_Само една песен?_, стреснах се аз. Загубих ума и дума.
	Нямах представа коя песен да избера. _Само една песен?_ Бях донесла почти двадесет и сега стоях разстроена и объркана, сякаш се бях разсъблякла чисто гола пред него.
	_Стегни се. Той не е лош човек. Просто не го показва. Пяла си тези песни поне хиляда пъти преди това._
	— Хайде — обади се той, поглеждайки часовника си. — Моля те, Маджи.
	Поех си дълбоко въздух и седнах пред пианото. Аз съм доста висока и прекрасно го съзнавах, така че предпочитах да съм седнала. Оттам виждах хаоса на уличното движение по Бродуей, но заглушен от разстоянието.
	_Бях вцепенена от страх._
	_Е, добре_ — казах си аз. — _Вече си тук. Прослушва те Бари Кан. Стегни се и го срази. Можеш… да… го… направиш._
	— Песента се казва „Лунната жена“. В нея се разказва за… за една жена, която почиства сгради през нощта в някакъв малък град. Как наблюдава луната през всеки прозорец, докато работи. За какво мечтае през цялата нощ в офисите, които чисти.
	Погледнах към Бари Кан. _Мили боже, аз бях в неговия офис._ Бях Лунната жена. Той се бе отпуснал назад, сложил крака върху най-долното чекмедже на бюрото си, преплел пръсти и притворил очи. Не ми отвърна нищо.
	Като мелодия „Лунната жена“ наподобяваше песента на Бари „Светлината на днешните времена“. Започнах да свиря и да пея с тих, несигурен глас, който изведнъж ми се стори скучен и съвсем обикновен. И както пеех, почувствах, че губя Бари. Не можех да му въздействам.
	Свърших песента. Настъпи пълна тишина. Едва посмях да го погледна. Не беше променил позата си, нито бе помръднал. Най-накрая продума:
	— Благодаря.
	Аз зачаках. Но от устата на Бари Кан не излезе нито дума повече.
	Сложих нотните си листове обратно в куфарчето.
	— Да имате някакви критични забележки? — попитах аз, страхувайки се от отговора му, но все пак копнееща да чуя нещо повече от това: „Благодаря“.
	Той сви рамене.
	— Как мога да критикувам собствената си рожба? Та това е моята собствена музика — отвърна той, — не твоята. Моят глас, имитиран от твоя. Не представлява интерес за мен.
	Усетих как цялата почервенявам като рак. Почувствах се толкова унижена, но и ядосана.
	— Помислих, че ще ви зарадвам. Написах я във ваша чест. — Исках да избягам от тази стая, но се насилих да остана.
	— Добре. Добре, зарадвах се. Но реших, че си дошла да ми изпееш _твоите_ песни. Ако искам ехо, ще пея в тунела на метрото. Всичките ти песни ли са като моите?
	_Не, проклет да си! Те не приличат на песните на никой друг!_
	— Искате да кажете, дали имам нещо по-оригинално?
	— Точно оригиналност търся. Тя е най-важното.
	Започнах да прелиствам нотните си листове. Пръстите ми бяха вдървени и непохватни. В главата ми оглушително кънтяха камбани.
	— Може ли да ви изпълня още една?
	Той стана. Поклащаше отрицателно глава, опитвайки се да ми попречи да продължа.
	— Наистина, Маджи, не мисля, че…
	— Имам още една. По-точно, имам още много. Мои собствени, не ваши. — Бях се заклела, че няма да му позволя да ме обърка.
	Той въздъхна и се предаде:
	— Така и така си тук… но _само_ една. Една песен, Маджи.
	Измъкнах „Син синчец“. Тя приличаше малко на стара коледна песен. Може би не бе достатъчно оригинална. _Прекалено скъпа ми беше. Прекалено много бях вложила в нея. Глупости!_ Шумът в главата ми заприлича на грохота на приближаващ се влак в тъмен тунел. Сякаш всеки момент щях да припадна.
	Пъхнах „Синчеца“ обратно в куфарчето и избрах друга песен — „Изгубих милостта“. Да. Тази бе по-добра. Писала я бях наскоро, бяхме вече в Ню Йорк.
	_Една песен._
	Чувствах как Бари Кан ме наблюдава и става все по-нетърпелив. Сякаш температурата в стаята се повиши. Не смеех да погледна към него. Виждах пред очите си само нотите на „Изгубих милостта“.
	Песента бе за брака ни с Филип. Беше много лична. За първоначалния екстаз, за любовта, която изпитвах или мислех, че изпитвам към него. А после за растящия страх. За ужаса от първата загуба на милостта… и всичко след това.
	_Една песен._
	Обърнах се към пианото, поех си дълбоко въздух и започнах да свиря.
	В началото пеех много тихо, но после, когато песента ме грабна, започнах да пея все по-страстно, спомняйки си съвсем точно какво ме бе вдъхновило за написването й. _Филип, Джени, аз, нашият дом близо до Уест Пойнт._
	Докато пеех, усетих съвършено различна атмосфера в стаята, близост и разбиране, за които бях копняла в писмата си, тясна връзка между мен и мъжа, който седеше тихо в другия ъгъл.
	Свърших и зачаках — сякаш цяла вечност — той да каже нещо. Най-накрая се обърнах. Очите му бяха затворени. Изглеждаше така, сякаш има силно главоболие. Бари Кан отвори очи.
	— Не трябва да римуваш „време“ с „мен“ — промълви той. — Римата е неправилна и докато в кънтри песен би могла да минеш с нея, ако опитваш да пишеш нещо по-сериозно, такива пропуски дразнят ухото.
	_Разплаках се._ Просто не можах да се удържа. Това бе последното нещо на света, което бих искала да направя в този момент. Направо се ненавиждах.
	— Ей! — възкликна той, но аз вече бях пъхнала нотния лист в куфарчето си и се бях втурнала към вратата. Почти подтичвах. Но все пак не бягах! — Ей — повтори той. — Престани да плачеш. Задръж за момент.
	Обърнах се към него:
	— Съжалявам, че ви отнех толкова много от безценното ви време. Но ако можете да критикувате само някаква си неправилна рима, след като току-що излях душата си пред вас, то тогава просто няма начин да работим заедно. И не се безпокойте. Няма да ви притеснявам повече.
	Профучах през вратата покрай смаяната Лин Нейдъм и стигнах до луксозния асансьор в стил деко, с който слязох до фоайето. _Дяволите да го вземат! Дано мътните да отнесат Бари Кан!_
	Но бях достатъчно издръжлива, за да понеса и това — трябваше да бъда. Имах малко момиченце, за което трябваше да се грижа, без да споменавам и самата себе си. Точно затова бях писала до пет-шест музикални къщи, освен тази на Бари Кан, докато бях в болницата на Уест Пойнт. Утре щях да отида в някоя от останалите. А после в друга. А ако се налагаше, и в следваща.
	Някой щеше да хареса музиката и песните ми. Те бяха прекалено хубави, прекалено истински, за да не впечатлят някого и да не го трогнат.
	Ти губиш, Бари Кан, господин Голяма клечка. Господинът с безценното време!
	Не знаеш какво губиш, като изпускаш Маджи Брадфорд!


>>	4.

	Не ви ли се е искало поне веднъж да кажете или дори да изкрещите: _Ей, вижте ме! Аз имам талант._
	Точно тези думи изкрещях насред площад „Таймс“. Без никакъв проблем. Никой дори не забеляза. Напълно си пасвах с останалите откачалки там.
	Разхождах се в продължение на часове, без да обръщам внимание на снега, а после отидох да прибера Джени от училището й на Седемдесет и трета улица. Чувствах се като пълен боклук, но се надявах поне да не изглеждам така. _Мили боже, какъв ден само!_
	— Хайде да празнуваме — предложих аз. — Утре започва коледната ваканция. Прегърни здраво любимата си майчица и ще отидем в някой модерен нюйоркски ресторант. Само двете. Къде искаш да хапнеш? В „Лютис“? В „Уиндоус“? Или в „Ръмпълмейърс“?
	Джени внимателно обмисли предложението, смръщила чело и потриваща брадичката си, както правеше винаги, когато трябваше да вземе някакво важно решение.
	— Какво ще кажеш за „Макдоналдс“? А после ще можем да гледаме и някой филм.
	— Направо улучи шестицата! — разсмях се аз и я хванах за ръката. — Моето сладко малко зайче, ти си най-важното нещо за мен. А освен това харесваш песните ми.
	— Аз обичам песните ти, мамо.
	Както винаги, двете започнахме да си бъбрим. Ние бяхме „най-добрите приятелки“, „гаджета“, „истински кречетала“, „сестри по душа“, „странната двойка“. „Никога нямаше да бъдем сами, защото винаги щяхме да си принадлежим взаимно“.
	— Как мина денят ти, сладурче? Ех, човек наистина трябва да е упорит, за да се справя в град като Ню Йорк. Голям късмет имаме, че ти си такава.
	— Училището е забавно. Намерих си нова приятелка на име Джули Гудиър. Тя наистина е много интересна. Госпожа Кролиъс каза, че съм умна.
	— Ти _си_ умна. И красива, а освен това си много добро човече. Но въпреки това си ужасно ниска.
	— Обаче ще стана по-висока от теб, не мислиш ли?
	— Да, вероятно. Сигурно ще станеш някъде към два метра.
	И продължавахме все в този тон.
	Бърбораните.
	Най-добрите приятелки.
	И двете всъщност се справяхме много добре: привиквахме по някакъв начин с Ню Йорк; преодолявахме последиците от Филип по най-добрия възможен за нас начин.
	_Мътните го взели Бари Кан!_
	_Ти провали нещата, господин Голяма клечка!_


	Когато двете с Джени се прибрахме у дома, вече бе тъмно и мрачно като в сърцето на Филип. Всичките ми борчески сили се бяха изпарили и аз погледнах с истински ужас рухналата къща, в която се бяхме подслонили.
	_По дяволите, по дяволите, по дяволите! Дано ни се налага да поживеем тук само още малко. Но сигурно ще трябва да прекараме тук остатъка от живота си._
	Отворих входната врата, която, както винаги, изскърца. Типична нюйоркска реакция.
	_Мътните го взели!_ Осветлението във фоайето и на първата стълбищна площадка бе угаснало.
	Единствената светлина, която проникваше вътре през прозореца на първия етаж, бе от една улична лампа пред къщата.
	— Колко е призрачно! — прошепна Джени. — Страшничко и призрачно.
	— Не — отвърнах аз. — Не е призрачно. Даже е много забавно. — Хванах я за ръката и започнахме да се качваме по „забавните“ стълби.
	Изведнъж спрях. Цялата се напрегнах и бутнах Джени зад себе си, за да я защитя.
	_Някой_ седеше в тъмните сенки на стълбищната площадка. Човекът седеше тихо и неподвижно. Беше висок и с добро телосложение.
	Лошо. _Наистина_ ставаше страшно и призрачно.
	Тръгнах предпазливо към фигурата.
	— Ехо… Кой е там? Здравейте — извиках аз, а в главата ми като на калейдоскоп се въртяха ужасните истории, които бях слушала за Ню Йорк, както и страхотиите, които бях преживяла самата аз в Уест Пойнт.
	Човекът сякаш носеше нещо странно на главата си. Някаква особена шапка може би? Нещо дяволски необикновено.
	_Филип!_ Изведнъж ме връхлетя невероятна мисъл. Прекрасно знаех, че това е невъзможно, но споменът така или иначе се върна, ярък като самата действителност.
	Филип обичаше да ме стряска, да изскача иззад някой храст или зад вратата на килера, като съзнаваше, че ще ме уплаши, смятайки го за много забавно. Веднъж на Хелоуин* той бе сложил на главата си индианска корона от пера и ме нападна с томахавка в ръка. Тогава изживях най-страшния ужас. Разбира се, в края на краищата аз бях тази, която му се опълчи с пушка в ръка и която стреляше… стреляше…
	[* Навечерието на празника Вси светии (англ.). — Б.пр.]
	Но Филип бе мъртъв, напомних си аз, а призраци не съществуват — дори и в Ню Йорк.
	Приближих се още малко. Фигурата все още не помръдваше. Почти стигнах до площадката.
	— Ехо! — извиках отново. — _Никак_ не е забавно. Кажете поне една дума, моля ви.
	Тихият шум от плахите ни стъпки по стълбите ми напомни за Филип, за начина, по който вървеше дебнешком из къщата.
	Обхваната от стари страхове и истерии, аз все пак се насилих да се изкача до площадката.
	Зад мен Джени прошепна, плашейки ме още повече:
	— Кой е там, мамо?
	_Не и два пъти_ — казах си аз. — _Няма да ни нараниш за втори път. Просто няма начин!_
	Хвърлих се към страховитата фигура, удряйки я с тежкото си куфарче. Нанесох доста здрав удар на копелето.
	Залитнах, без да мога да се удържа, и чак тогава разбрах какво съм направила.
	— Мили боже! Не мога да повярвам на очите си! — Започнах да се смея, но облекчението все още не бе изместило изцяло ужаса. — Боже, боже!
	Джени притича по последните стъпала и се разсмя заедно с мен. „Филип“ се оказа гигантска кошница, пълна с рози с дълги стебла, която вероятно струваше поне неколкостотин долара.
	Отворих картичката, която ги придружаваше.
C>
	До Маджи Брадфорд
	Това е за първия ден, откакто си възвърна божията милост. Ако наистина искаш тази работа, то сигурно си полудяла, но си назначена. Днес ти накара „скъпоценното ми време“ да изтече неусетно като пясък между пръстите. Повярвай ми.
@	Бари
C$
	Като погледна назад, беше доста забавна ситуация. Краят обаче със сигурност бе щастлив. Но сега, когато пиша за това, отново възниква същият въпрос, който вече никак не е забавен. Не и за мен.
	_Когато изпадна в затруднено положение, нима първият ми импулс е винаги да убивам?_
	_Нима бях убила, и то не веднъж, а два пъти?_
	Много хора вярват в това. А един от тях случайно е и прокурор в южната част на Ню Йорк.
	Първо беше Филип Брадфорд.
	А после _следваше Уил_.


>>	5.

	_Сан Диего, Калифорния, юли 1967 г._
	Шестгодишният Уил Шепърд сънуваше индианци. Свирепи и безмилостни, те го нападаха на пристъпи, конете им цвилеха, изправени на задните си крака, стрелите им бяха дълги като копия и сочеха право в сърцето му. Той обичаше вълнението, обичаше самия филм, който течеше в ума му, обичаше опасността.
	_Точно тогава чу плясък!_
	Нямаше никакъв смисъл в това. Уил отвори очи и ги затвори почти моментално, като отново се унесе в съня си.
	Каубои и индианци го наобиколиха отново.
	_Никакви плясъци. Не и в неговия филм._
	Уил се събуди отново към осем без петнадесет, облече се тихо, за да не събуди все още спящия си брат Палмър, и слезе забързано през тихата къща.
	В кухнята си приготви шотландско гроздово желе, фъстъчено масло, мляко и хляб. Закуска за един човек. _Кой се нуждае от майка? Той не се нуждае от никого!_
	Уил огледа лицето и несресаната си руса коса на блестящия тостер. Но въпреки всичко, трябваше да си го признае. _Майка му много му липсваше. Липсваше му ужасно. Липсваше му да им приготвя фъстъчено масло и желе._
	Знаеше, че тя бе отишла да живее в Лос Анджелис. Вече не трябваше да страда от ужасните караници между баща си и майка си, но точно в този момент би предпочел караниците пред тишината. Понякога на двамата с Палмър майка им липсваше толкова много, че се разплакваха в най-неподходящия момент. Но обикновено той я _мразеше_. Обикновено, но днес специално — не.
	_Плясъкът от плувния басейн ли долетя?_
	Изведнъж Уил си спомни. Събра набързо чинията и чашата си и ги сложи в мивката, после изтича през вратата с мрежа и излезе на приятната слънчева светлина, огласяна от чуруликането на врабчетата.
	Заобиколи ъгъла на облицованата с дъски бяла къща със сини первази и притича до ръба на басейна. Спря толкова внезапно, че почти се спъна в собствените си, обути с маратонки стъпала.
	И започна да пищи безспирно, да пищи толкова пронизително, че събуди малкия си брат, чието лице се появи на прозореца над него.
	Уил пискаше толкова жално, че от съседните къщи наизскачаха хора, които дойдоха да му помогнат. Те го хванаха и се опитаха да закрият от очите му това, което вече бе видял и никога нямаше да забрави.
	Това, което шестгодишното момче видя да се носи по проблясващата водна повърхност на басейна, бе тялото на баща му в раирания му червен халат и бежови панталони. На единия му крак бе обут розов пантоф, а другият се носеше свободно като лилиев цвят.
	Очите на баща му бяха отворени и вторачени право в него. _Ти си виновен_, сякаш казваха те. _Лошо момче. Ти си виновен, Уил._
	_Ти знаеш много добре какво направи._
	_Ти знаеш много добре какво направи!_
	В шест без десет сутринта Антъни Шепърд бе излязъл умишлено от дома си и се бе удавил сам в семейния басейн.
	И ако в Уил Шепърд все пак бе имало някаква частица доброта, която заслужаваше да бъде запазена, изглежда, тя се бе удавила заедно с баща му.


	Няколко дни след самоубийството на баща им Уил и Палмър прекараха последния си калифорнийски следобед в избиране на играчки и дрехи, които щяха да вземат със себе си. Само толкова, колкото да се съберат в два куфара за всеки от тях. _Не повече от два куфара._
	Майка им бе отказала да ги вземе да живеят с нея. Никой не обясни на Уил и Палмър защо. _Глупава кучка_, каза си Уил, използвайки ругатните, с които баща му я бе обиждал, когато се караха. Двамата братя прекараха дните след самоубийството при бавачката си, която също не искаше да ги вземе, и сега им бяха казали, че отиват в Англия — при хора, които ще ги приемат. Щяха да започнат нов живот при лелите си — Елинор и Вани, с които никога досега не бяха се срещали, но които бяха измислили _правилото за двата куфара_.
	На шумното, претъпкано от забързани пътници международно летище на Лос Анджелис двете приличащи си като две капки вода руси момчета седяха като зашеметени и с безизразни лица чакаха полета си с доктор Енгълс, един от малкото приятели на татко им. Доктор Енгълс им разказваше за Лондон, за глупавата кралица и за още по-глупавата смяна на стражата в Бъкингамския дворец, също като в стихотворенията, които майка им бе чела на Уил, преди да си отиде. Но Уил почти не слушаше тъпите разкази на доктор Енгълс. Пред очите му баща му все още плуваше в басейна и гледаше втренчено към него от някакво далечно място на мъртвите.
	— _Дами и господа_ — чу този път Уил, — _пътниците за полет 4–11 на „Пан Америкън“ от Ню Йорк до Лондон могат да се подготвят за качване на самолета._
	Доктор Енгълс протегна ръка, за да хване тази на Уил.
	— Е? — Изведнъж Уил го захапа жестоко, толкова силно, колкото можеше, за да потече кръв. — По дяволите! — възкликна доктор Енгълс и го удари със свободната си ръка. — Малко лайно! Мръсна гадинка!
	Уил отвори устата си. Предните му зъби бяха червени.
	— Не искам да ходя в Англия — зарева той. — Не можем ли да останем тук?
	_Моля те, тате._
	_Моля те, мамо._
	_Моля ви, помогнете ми!_
	_Не исках да убивам татко. Не исках да го направя. Тате, моля те, престани да ме гледаш така. Моля те, тате!_


>>	6.

	Уил никога нямаше да забрави първите си часове, прекарани в Англия. Двамата с брат му все едно бяха отпътували за луната.
	Леля Елинор ги посрещна на входа на летището. Тя бе доста пълна, натруфена жена с обилно напудрено лице. Уил усети, че е много по-изплашена от него, отколкото той от нея. Моментално изпита отвращение от нея. _Тя не може да ме нарани_, заключи той. _Никой вече не ще ме нарани отново, най-малко тя._
	Тя обясни, че леля Вани останала вкъщи, за да приготви специална вечеря за момчетата. _Как ли не съм я опитал_, помисли си Уил. _Англия е най-отвратителното място на света._
	През целия път от летище Хийтроу до тях леля Елинор не спря да говори, а момчетата почти нямаха възможност да обърнат внимание на околността. Когато и да се опитваха да отклонят погледа си от нея, тя тикваше пръст под носа им и им напомняше да внимават. Уил съвсем сериозно мислеше да отхапе този пръст.
	— Много хора, които работят в Лондон, живеят далеч от центъра. По-близо до спирките на метрото. Ние например живеем във Фулъм и открай време сме там, още откакто майка ви тръгна да си търси късмета в Америка. И предполагам, че го е намерила, като се е омъжила за баща ви, нали? Ще наследи всичките му пари, а за вас няма да остане нищо, освен ако тя не реши да ви даде нещичко. И Господ ми е свидетел, за нас няма да има нищо, въпреки че никога не сме очаквали нещо от нея. Не и от нея.
	_Не. Никога не очаквай нещо от майка ми._ Уил знаеше, че леля Елинор преподава история в начално училище и това обясняваше защо се опива от собствения си глас, но миришеше на пот и в края на краищата коя бе тя, та да обсъжда майка му? Чувстваше, че и Палмър не я харесва. Малкият хитрец се преструваше на заспал.
	Таксито най-после спря пред триетажна къща от червени тухли с тесни прозорци и шест стъпала, водещи към входната врата.
	— Ето че пристигнахме — заключи весело леля Елинор, но Уил се сети за дърветата, за поляните и щедрите слънчеви лъчи в Сан Диего и сърцето му се сви.
	От край до край на улицата бяха наредени плътно една до друга почти същите къщи, а единственото дърво, което се виждаше наоколо, бе превито и очукано от дъжда, лишено от всичките си листа. Палмър взе единия куфар, леля Елинор другия, а Уил понесе собствените си два нагоре по стълбите, измъчен от тежестта им.
	Още преди да стигнат до входната врата, тя се разтвори широко, а пред тях се появи жена с тесни черни панталони и прилепнало черно поло.
	Уил възкликна приглушено. Сърцето му заби лудо, а лицето му пламна цялото.
	Жената бе млада, със светлокестенява коса, пищно разпиляна до средата на гърба й. Очите й бяха сини, а кожата — бяла. _Това е майка ми_, помисли си той.
	Само че не беше тя.
	Това бе леля му Вани, по-малката сестра на майка му, но тя му напомняше болезнено за жената, която някога, сякаш преди цели векове, го бе държала на ръце, беше го гушкала и беше му казвала колко много го обича, а после си бе отишла. Така че сега той бе изпълнен със странно объркани чувства на страх и възторг. Изведнъж му се прииска да се хвърли в ръцете й, а после да избяга с вик надолу по улицата.
	— Събуйте си обувките, преди да влезете — каза леля Вани. — Не искаме из цялата къща да се разнесе мръсотия, нали?
	Къщата. _Англия._ Новият му дом. Новият му живот. Неговият собствен филм на ужасите. Той току-що бе започнал.


>>	7.

	Историята започна рано и всъщност почти никога не се промени кой знае колко.
	_Уил е изключително интелигентно и много умно момче, но, изглежда, е непоправим, чаровен, безочлив и обигран лъжец!_ Така бе написал директорът на началното училище във Фулъм през пролетта на 1970 година.
	_Ако работи малко по-упорито, оценките му ще са много по-добри, но, изглежда, той се интересува само от спорт, където се изявява отлично, както и от това да се бие със съучениците си, в което е всепризнат шампион. Лично аз си задавам въпроса дали той изобщо има представа за елементарния начин на поведение в обществото и във връзка с това се питам дали прави някаква разлика между действителността и въображаемия свят._
	Уил разбираше разликата, но вече бе избрал това, което предпочиташе повече.
	През уикендите Уил често предприемаше самотни разходки из околността. Един ден, когато бе на единайсет, чу викове от стадиона, който се намираше на около миля от дома на лелите му. Заинтригуван, той отиде да провери какво става. Похарчи всичките си джобни пари за седмицата, за да плати билета и да влезе вътре.
	Там пред очите му се разкри невероятна, смайваща гледка: двайсет и двама мъже, разделени на два отбора по екипи, но обединени от една и съща цел, играеха така наречения в Англия „футбол“, но играта бе позната на Уил като сокър*. Само по телевизията бе виждал да се играе по този начин.
	[* Футбол. — Б.пр.]
	Той бе играл в училище, но чувстваше, че онова е било детска игра, просто група момчета, които ритат топката, както умеят.
	Тук имаше симетрия, геометрия и координация на атаката, неотразима красота, присъща на морските вълни. Единият от играчите, овладял топката в краката си, се придвижва напред; друг бяга покрай него; трети се спуска по крилото, получава топката от втория, без да спира набега си, и се извръща към центъра на игрището, преследван от противников играч, който се хвърля в краката на нападателя и успява да избие топката към един от съотборниците си.
	И тогава изведнъж всичко се обърна — както приливът приижда, а отливът се отдръпва. Защитниците станаха нападатели, нападателите — защитници, и всичко се обърка — също като на калейдоскопа, който баща му му бе дал, когато стана на пет годинки.
	А колко шумно беше! Всеки път, когато играта се обърнеше, когато някой от отборите заплашеше вратата на противника, тълпата ревеше, сякаш тичаше заедно с футболистите, а когато се случеше да вкарат гол, ревът достигаше такава неистова височина, че Уил мислеше, че тъпанчетата му ще се спукат, а сърцето му ще се пръсне.
	Същата нощ майка му дойде в съня му и докато той я гледаше с ужас, тя целуна мъртвите отворени очи на баща му и се присмя на Уил. Зъбите й бяха червени и кървави.
	_Ти знаеш какво направи, Уил._
	_Ти си виновен за всичко._


	Една утрин, няколко дни по-късно, той намери едно загубено куче на улицата. Кучето бе мъжко, жълтеникавокафяво и сигурно бе избягало от нечий дом. Най-после си имаше любимец в тази гадна Англия.
	— Ела, кученце. Ела с мен — каза му той и го потупа по гърба няколко пъти. — Хайде, Ласи.
	Уил се скиташе из градския парк, а самотният пес го следваше като сянка. Уил не знаеше защо бе ядосан, но наистина се чувстваше вбесен. Всъщност това му се случваше доста често напоследък, по-точно, откакто напусна Калифорния. И откакто баща му се бе самоубил. Самоубийството на баща му наистина се отрази зле на Уил. Той все още се чувстваше отговорен, а което бе още по-лошо, беше се самоубедил, че точно по този начин ще свърши и той.
	Уил седна край едно малко ручейче. Кучето все още вървеше с него. Новото му другарче.
	Накрая Уил поклати глава към песа.
	— Голяма грешка направи, като остана с мен — каза му той. — Лошият късмет ме следва навсякъде. Не се шегувам.
	Кучето изскимтя и протегна лапичка към него.
	Но Уил все повече и повече се ядосваше за разни неща. За баща си, за лелите си, за Палмър. Сякаш около гърдите му бе стегнат железен обръч. Нещо звънеше в главата му, а пред очите му падна червена пелена.
	Уил бръкна в студеното плитко поточе и извади един камък, голям колкото юмрук. Без никакво предупреждение той замахна и удари кучето по главата. После стовари още един удар върху него, а то падна и изскимтя. Едно тъжно кафяво око погледна към него. Но той продължи да удря кучето, докато не умря.
	Не знаеше защо го направи. Кучето му харесваше. Във всеки случай обаче Уил откри, че вече не се сърди на целия свят. Чувстваше се великолепно. По-точно, не изпитваше абсолютно никакви чувства.
	Дори направи и малко откритие: едната му половина определено бе добра, но другата бе лоша.
	_Имаше двама души с името Уил, нали?_


>>	8.

	От самото начало Уил знаеше, че в него има големи заложби и това изобщо не му правеше впечатление. Но другите със сигурност бяха впечатлени.
	Уил Шепърд бе най-младият играч в отбора на училището във Фулъм. Когато стана на единайсет, успя да убеди треньора да му позволи да тренира с отбора; веднага го избраха в единайсеторката и без да обръща внимание на подигравките на съотборниците си, които бяха по-големи от Уил с пет-шест години, стана централен нападател на отбора. Най-добрият им голмайстор!
	Когато стана на дванайсет, Фулъм спечели училищния шампионат в Лондон и не изпусна купата, докато Уил не напусна училището. На четиринайсет години вкара девет гола в мач, който отборът му спечели с 12:0.
	За възрастта си Уил бе тънък и дългокрак, но с изненадващо добра координация на движенията. Беше изключително бърз. Както треньорът му казваше, той бягаше „като стрела“. Тичаше като южнокалифорнийските защитници и полузащитници в американския футбол.
	Уил тренираше всеки ден, всеки свободен час, докато топката сякаш се превърна в продължение на крака му или поне в сателит към тялото му, прикрепен с невидими жици. Понякога в събота или неделя тренираше по шестнайсет часа. Игрището се превърна в негов дом, а не онази смотана къща, в която живееха лелите му и Палмър.
	Репортерите от местния вестник го превърнаха в легендата на Лондон. Винаги коментираха дръзкия му стил на игра — изключително самостоятелен и необичаен, което приписваха на американското в него.
	Но не това бе причината. Никой от тях не разбираше, че Уил тайно работи и подобрява непрекъснато _индивидуализма си_. Той го носеше вътре в себе си. Реши, че по-важното бе да си различен, да те забележат, да изпъкнеш, отколкото да те смятат за самотник. Уил разбираше какво точно означава играта в живота му: футболът в английски стил означаваше да не си самотен и уплашен; този нов вид футбол означаваше никога вече да не си спомня за развратната си майка и за баща си.
	Футболът бе единственото му оръжие. Той щеше да го спаси. Трябваше да го направи.


>>	9.

	_Пролетта на 1985 г._
	За година и половина Бари Кан съсипа пръстите ми от свирене на пианото. Започнахме с текстовете на песните и с теорията за писането им: теорията на Боб Дилън, на Джони Мичъл, на Роджърс и Харт, на Джони Мърсър. Основната теория на Бари бе, че упоритата работа побеждава посредствеността.
	Караше ме да пиша отново и отново, да задълбавам в миналото си все повече и повече, докато идваше такъв момент, в който ми се искаше да го моля на колене да не ме притиска толкова, да ме остави да си почина. Но не го помолих за милост. Тайничко в себе си исках да ме подтиква още повече.
	Той бе неуморим, но и аз не му отстъпвах.
	— Ти се отричаш — казваше той. — Криеш се зад евтини рими и фалшиви чувства. — Или: — Ти не чувстваш нищо. Знам, защото и аз не усетих нищо. А ако не успяваш да разчувстваш мен, само си помисли какво ще направи публиката. Ще те разпъне на кръст, Маджи.
	— Каква публика? — попитах го аз.
	— Ти _не виждаш_ ли публика? Не чувстваш ли публиката, която _трябва_ да чуе песните ти? Ако наистина не я усещаш, то тогава изчезвай оттук. Не ми губи времето.
	Така продължавахме, докато и двамата не останахме доволни от постигнатото и аз вече можех да се обърна към изкуството на композирането. Той и тук бе безкомпромисен, но музиката ми се удаваше много по-лесно от думите. За нея просто имах усет. Един ден Бари ми каза, че мога да я пускам и спирам като вода от чешмата. Мисля, че малко ми завиждаше. Това ми харесваше: да се съревновавам с него, да бъда на неговото ниво.
	Най-накрая се захванахме с пеенето, а що се отнася до него, Бари бе истински майстор. Учеше ме на фразиране, акцентуване и дикция. Учеше ме как да пея пред публика, как да използвам микрофона в звукозаписното студио. Според него Господ ме бил дарил с глас, различен от този на другите певици, но точно в тази област било най-трудно да се отсъди.
	— Самата публика ще реши — каза той. — Кой би могъл да си представи, че гласът на Боб Дилън ще грабне сърцето на публиката, докато не го направи? Твоят глас е въздействащ, откровен и сърдечен. С много внезапни промени в интонацията, които подхождат идеално на текстовете ти. Можеш да звучиш загрижено, равнодушно, отегчено, майчински, влюбено. Обичам гласа ти!
	_Наистина ли?_ Най-после комплимент. Запомних го дума по дума.
	Упражнявах се в близкото звукозаписно студио „Пауър Стейшън“, като не само пеех песните си, но бях и момиче за всичко, което тичаше непрекъснато да изпълнява безкрайни поръчки за сандвичи и кафе. Бях облечена в дълъг до петите черен шлифер и го носех непрекъснато. Бях „високата блондинка с шлифера, може ли да ни донесеш сандвичи?“. На което отвръщах: „Разбира се, няма проблеми. Какви ги искате?“.
	Мразех да ме третират така, тъй като вярвах, че Бари никога нямаше да се държи така, ако бях мъж, но той настояваше, че това било важна част от работата и ако не ми харесвало, можела съм да отида някъде другаде.
	Знаех си обаче, че няма „другаде“.
	Добре че беше Джени. „Бърбораните“ бяха живи и здрави.
	Освен това съществуваше и Лин Нейдъм, с която бяхме станали истински приятелки. Понякога тя оставаше с Джени, беше моят туристически гид из Ню Йорк и приятелското рамо, на което можех да се облегна при нужда.
	Бяхме все още в онзи уестсайдски апартамент в сградата без асансьор, на върха на несправедливостта, но поне той имаше една-единствена добродетел: стара като света вана, поставена точно в средата на кухнята. _Обичах_ да си правя пенливи горещи вани насред стаята!
	Понякога се срещах с някой мъж, но не допусках никакво сближаване. Започнах да си спомням как се чувствах, преди да се запозная с Филип — прекалено висока, прекалено несръчна, срамежлива и неподходяща по безброй причини: недостатъчно голям бюст или прекалено много „лоши“ дни. Но всъщност всичко се свеждаше до едно-единствено нещо: все още се боях да се сближа отново с някого. Не исках да се налага да разказвам някому какво се бе случило с Филип, по-точно _на_ Филип. _Огромната_ алена буква _У_ все още стоеше на гърдите ми и не мислех, че някога ще се махне, ще се измие или ще изчезне по какъвто и да било начин.
	Не, нямаше „другаде“.


>>	10.

	Така че бях момичето за поръчки, но знаете ли какво — това бе много по-добре от предишния ми начин на живот. Е, понякога ми писваше, _мразех_ тези жалки прибежки до магазина за деликатеси, мразех да ме наричат „блондинката с шлифера“, но едновременно с това всичко някак си ми харесваше. Обичах творенето, композирането и научаването на нови неща. Бях част от нещо, което понякога ставаше красиво и вълнуващо.
	Една сутрин във „фабриката за музика“ приятелката ми Лин Нейдъм надникна в малката ми кабинка.
	— Захвърляй всичко, може би с изключение на това горещо кафе. Господин Прекрасния те вика.
	Бари се опитваше да отделя по малко от времето си в края на деня, така че това привикване бе необичайно. Забързах към офиса му. Времето му все още бе скъпоценно.
	— Имам добри и, за нещастие, лоши новини — каза Бари, когато влязох в стаята, където някога ме бе прослушал и наел за момиче за всичко.
	Усетих как сърцето ми се разтуптя. _Кажи ми какво се е случило! Не го протакай._
	— Изпратих една от песните ти в Калифорния — продължи той. — „Изгубих милостта“. Преработения вариант, който ми показа миналата седмица. Някой там го е харесал. И иска да го запише.
	Скочих импулсивно и го прегърнах. Никога преди това не бях го правила. Съвсем сигурна съм.
	Той се засмя и леко ме отблъсна. После ме погледна право в очите.
	— А сега лошите новини. Този „някой“ иска да я изпее сам.
	Но това бе _моята_ песен.
	— Откажи му — отвърнах аз. Изведнъж се оклюмах. — _Не._ Моля те, Бари.
	— Не искаш ли да знаеш кой е? Самият аз съм _принуден_ да призная, че тя може да я изпее. Това наклони везните.
	Изведнъж ме сполетя кошмарна представа за някаква третокласна певица, която щеше да съсипе песента ми.
	— Разбира се, че искам да разбера коя е. Но ако обърка нещата, ще я убия! — Предполагам, че изборът ми на думи бе доста неподходящ.
	— Мисля, че тя ще се справи. — Бари се засмя и стана приветливият човек, в който се превръщаше понякога. — Барбара Стрейзънд е. Желае да запише „Изгубих милостта“. И иска ти да отидеш при нея.
	Отново прегърнах Бари. Притиснах го силно и го целунах по двете бузи. Сбогом на мъкненето на кафе и сандвичи с пастърма! Здравей, Холивуд!


>>	11.

	Запазих самолетни билети до Лос Анджелис за двете ни с Джени. Напълно си го заслужихме. Щом се добрахме дотам, изведнъж се оказах в един взет под наем сааб турбо, карайки нагоре към хотел „Бевърли Хилс“. Сякаш бяхме на милион километри от Уест Пойнт.
	— Розово е! — възкликна Джени, когато завихме и спряхме пред хотела. — Любимият ми цвят. Навсякъде е розово.
	— Боядисаха го _специално_ за теб — отвърнах й аз. — Обадих се предварително. Казах им _да мислят в розово_.
	— Бърбораните! — изкрещя Джени, докато навлизахме във впечатляващия навес за коли на хотела.
	— Завинаги!
	Красив русокос пиколо понесе очуканите ни куфари, сякаш бяха марка „Луи Витон“. Заведе ни до красива къщичка, скътана зад главната сграда на хотела — бунгало номер шест — собственото ни временно жилище, изцяло уредено от Бари („така че двете с Джени да може да направите точно необходимото впечатление“). Сигурно имаше по-добра представа за всичко, защото аз самата нямах.
	— Заповядайте, мадам. И вие също, малка госпожице. — Пиколото се усмихна и отвори вратата със замах.
	Изведнъж се дръпнах назад. Десетки прекрасни рози ни очакваха вътре.
	— Мили боже — прошепнах тихо. Яркочервените рози изпълваха цялата стая. — Винаги ли посрещате с толкова много цветя? — пошегувах се аз. Но забележката ми прелетя покрай рошавата руса грива на пиколото. _Светлините са включени_, осъзнах аз, _но никой не ни посреща в Калифорния_.
	— О, не, мадам! Цветята са подарък. Има и картичка.
C>
	Добре дошла в града с фалшив блясък!
	Мисля, че ще направиш голям бум.
	Не се оставяй да бъдеш заблудена от блестящото начало, въпреки че…
	Или пък от няколко десетки рози.
	Обичам двете ви с Джени!
@	Б.
C$
	_И аз те обичам, Бари. Но докато съм жива, няма да ти донеса повече нито една чаша кафе._


>>	12.

	Можете да си представите как се чувствах, а може би никой не би могъл.
	Точно за това бях мечтала цял живот. Всичката съсипваща работа, безмилостната тирания на Бари, уроците по пеене и безкрайното преработване на текстове. А сега ето ме тук, стомахът ми е свит на топка, докато надничам в сумрачния коридор, водещ към звукозаписно студио „А“ в прочутото „Дивън Саунд“.
	_Тук са записани много известни песни. И моята песен също би могла да стане известна. Мили боже!_
	Това е то, да се издигнеш или да се сгромолясаш, точно онзи голям шанс, за който всеки се бори, но толкова малко от нас успяват да го получат, а аз със сигурност никога не съм мислила, че ще ми се удаде.
	Знаех, че разни студиа са си спечелили куриозна слава, суеверна и мистична репутация в тесния кръг на избрани музиканти, певци суперзвезди и мениджърите им. От години Елтън Джон записваше само в някакъв усамотен замък в Южна Франция. „Ролинг Стоунс“ бяха записвали в някаква причудлива къща върху лодка в Ямайка, за да се получи определена акустика. Много от кънтри изпълнителите искаха определено студио в Нешвил и само на Чет Аткинс се разрешаваше да издава записите им.
	В Лос Анджелис такова бе студиото „Дивън“. Хванах Джени за ръката. Наблюдавахме като в някакъв сън как се прави запис на Бари Кан и Барбара Стрейзънд.
	Не ми харесваше! Всъщност ми бе направо неприятно. Искаше ми се да се развикам срещу двамата. Гласът на Барбара не бе този, който звучеше в главата ми, когато композирах „Изгубих милостта“. Стилът й бе прекалено характерен и съкрушителен.
	— Какво ще кажеш? — попитах Джени. Тя беше ме чувала да пея песента у дома стотици пъти. Познаваше фразирането ми и емоционалното ми изразяване.
	— Не е толкова добра като теб — отвърна Джени след малко обмисляне, — но на мен и нейното изпълнение ми харесва. Толкова е красиво.
	_Предателка! Да премине в неприятелския лагер!_
	Ставаше все по-хубаво, докато го отработваха. Всяко следващо изпълнение беше още по-добро. Започнах да чувам неща в собствената си песен, за които не знаех, че съществуват. Песента бе моя, но стана и нейна. Почувствах, че сработването бе почти перфектно.
	Седях си тихо и признах грешката си само пред себе си. Бари продължаваше да ми се обажда между пробите. Изведнъж започна да се държи много мило с мен и с Джени, да ни подкрепя и окуражава.
	След малко си представих, че Барбара Стрейзънд пее само за мен, така както аз пеех за Джени, и почувствах как се пренасям на място, където музиката и чувствата ми се вляха в едно цяло. Отново бях в Уест Пойнт, но в онези по-щастливи времена, когато пеех на катеричката Смуч и съвсем рядко си позволявах да мечтая за мигове като този.
	Почувствах се като упоена, но _приятно_ упоена.
	Направиха поне сто проби, преди Барбара и Бари да обявят, че са доволни и напрежението в звукозаписното студио да се разсее в глупави шеги и заразителен смях. Почувствах огромно облекчение, сякаш самата аз бях пяла. Отпуснах изморено глава.
	Тогава усетих някой да ме докосва по рамото. Обърнах се и погледнах към Барбара Стрейзънд. Незабелязано тя се бе приближила до мен.
	Извън сцената, в истинския живот (_ако това бе истинският живот_), тя бе поразителна жена, но не с общоприетите мерки за красота. Очите й бяха топли, а усмивката й — съчувствена. Вече се бях уверила, че може да бъде твърда, но освен това имаше и нещо добродушно в нея. Не вярвайте на всичко, което четете във вестниците — _разчитайте на мен, що се отнася до това_.
	— Знам какво чувстваш в момента — промълви тя. — Или поне си представям. Спомням си дебюта си на Бродуей, моя първи запис. Премалява ти и цялата трепериш, нали?
	— Сякаш съм извън тялото си и се наблюдавам отстрани — отвърнах аз.
	Тя седна до мен и Джени.
	— Помни, че си го заслужила. Всички сълзи, пот и грижи _преди_ днешния ден ти дават право да се насладиш изцяло на този миг. Песента ти ще стане хит независимо кой я пее. А тъй като я изпях аз, тя ще получи полагаемото й се внимание. Обичам музиката ти, Маджи, а и другите ще я харесат. Ще напишеш ли още нещо за мен? Моля те!
	После ме целуна по бузата и ме прегърна.
	— Благодаря ти — прошепна тихо. — Песента ти е толкова истинска, а истината в самата теб е потресаваща.
	За миг просто онемях, а после започнах да възвръщам самообладанието си.
	— Е, опитвам се да не кажа нещо прекалено глупаво — отвърнах й аз. — Не можеш да си представиш какво означава това за мен, за двете ни с Джени.
	— О, да — каза тя. — Напълно си представям. Първата песен е най-добрата от всички. — После погледна към Джени. — Майка ти е удивителна.
	Джени се усмихна и кимна:
	— Знам, но понякога _тя_ не го осъзнава.


>>	13.

	Непрекъснато си мечтаех нещо от този род да се случи. Всеки от нас го прави. Така че това би трябвало да е невероятен сън наяве, нали?
	За много кратко време продадох доста песни. Бях набрала скорост. С една и съща мисъл се будех всяка сутрин в малкия нюйоркски апартамент без асансьор, от който, все още твърде неуверена, не исках да се откажа: _Това едва ли се случва в действителност._
	Една вечер Бари ме заведе в много шикозен нюйоркски ресторант да отпразнуваме, както той ги наричаше, „най-великите хитове на Маджи“. Все още продължавах да бъда новина номер едно. Статии за мен се появяваха в „Ролинг Стоун“, „Спин“, „Пийпъл“. Всичко бе толкова фантастично, нереално и нетипично за мен, но не ми се искаше да свърши. За първи път в живота си се чувствах като човек със своя собствена стойност.
	Вече се здрачаваше, когато двамата пристигнахме в „Летис“ на Петнайсета улица в Манхатън. Придружиха ни с всички необходими церемонии до сепарето с цветя. Бари познаваше главния готвач, собственика и помощник-келнерите.
	— Това среща ли е? — попитах го аз. Шегувах се или поне така си мислех.
	— По този начин веднъж завинаги искам да си разчистим сметките за онова първо интервю — усмихна се той. Беше във великолепно настроение. По-точно, и двамата бяхме. Поръчахме си коктейли с шампанско, а после си взех гъши дроб, сьомга със сос от киселец и суфле от сливи. _Това едва ли се случва в действителност._
	— И аз можех да го сготвя това — констатирах, когато се нахранихме и поръчахме коняк и кафе.
	— Вярвам ти. Знаеш ли — продължи Бари, — нищо не би могло да ме направи по-щастлив от това да те гледам как…
	— Как придобивам отново вкус към живота?
	— Как разцъфваш — довърши той. — Знаеш, че ми е трудно да го кажа, но е истина. Така го чувствам.
	Изведнъж се притесних и се почувствах неудобно. Питах се дали това наистина е среща. Не мисля, че бях готова за нея. Освен това се боях да не разваля приятелските отношения, които съществуваха между мен и Бари.
	Тогава Бари ми намигна. Сигурно бе почувствал безпокойството ми.
	— Все повече и повече хора ще искат да слушат теб, Маджи. Да чуят думите ти, музиката ти, особения ти глас. Този твой страстен контраалт. Никой не може да те спре, Маджи. Няма граници за таланта ти.
	Разплаках се. В сепарето с цветя на „Летис“. Изобщо не ме интересуваше кой ме гледа. Бях толкова щастлива, толкова развълнувана.
	Бари избърса сълзите ми с кърпичката си. И двамата се разсмяхме.
	— И така, разкажи ми за себе си. Коя, по дяволите, си ти, Маджи? Не си вече „блондинката с шлифера“. Това поне е сигурно.
	Досега бях пазила всичко, заключено дълбоко вътре в мен, но онази нощ позволих на част от истината да изплува. Бари ми бе приятел и аз му имах доверие, което също бе стъпка напред.
	— На около трийсет километра от Уест Пойнт има малко градче. Казва се Нюбърг — започнах разказа си.
	— Бил съм там. И нямам желание да се връщам — отвърна той и направи физиономия. — Главната улица прилича на Бейрут. За _този_ Нюбърг ли говориш?
	— Градчето бе много красиво, Бари. Разположено от двете страни на река Хъдсън. Произхождам точно от затънтената провинция.
	— В някои от песните ти това се усеща, Маджи. Честност, искреност и прекалена откровеност. Малко старомодно, но какво от това? — Той се засмя закачливо.
	Чувствах се много неловко.
	— Сигурен ли си, че искаш да чуеш всичко?
	— Престани да се принизяваш. _Моля те!_ Сега ще се превърнеш в голяма звезда. Всичко, което кажеш, ще се счита за много интересно. Ти самата бе интересна още в онзи първи ден, когато дойде в офиса ми.
	Плеснах Бари по ръката, и то силно, заради тази забележка. Затворих очи и отново ги отворих. Беше ми трудно. Не ми се искаше да говоря за това — дори и с Бари.
	Най-накрая си поех дълбоко дъх и започнах:
	— Родителите ми пиеха много. Което е доста меко казано. По-скоро и двамата бяха алкохолици. Баща ми направо подивяваше и вилнееше навсякъде. Напусна ни, когато бях четиригодишна. _Моят татко._ Тогава започнах да заеквам ужасно, което понякога ме докарваше до сълзи. Но успях да го преодолея. Мама почина, когато бях в осми клас. Заедно с двете ми сестри отидохме при леля Айрин. Изнесох се оттам, щом завърших гимназия. И двете ми сестри се омъжиха и преместиха на север. Всички учители ме съветваха да отида в колеж. Но аз просто не го мислех за възможно. Хванах се на работа в един луксозен ресторант близо до Уест Пойнт. Срещнах се с Филип. _Той ме обичаше._ Така казваше, така и се държеше. _Страшно_ се нуждаех от обичта на някой. Искам да кажа — _наистина_ се нуждаех.
	Бари се намръщи.
	— Филип е бил целият като татко ти, Маджи. Хората обикновено имат навик да повтарят най-ужасните си грешки, не е ли така?
	— Предполагам. Беше математик в армията. Потиснат. Уязвим. И се нуждаеше някой да го обича много повече от мен. Филип също се оказа пияница. Точно като татко. Аз, разбира се, исках да го спася. Мислех си, че ще мога.
	— Биел те е, нали? — промълви Бари и ме докосна леко по бузата. Точно от това имах нужда в момента. От приятел.
	— Не знаех как да се справя. Не и тогава. Не знаех къде да отида и как ще отгледам Джени. Обикновено бягах на тавана в къщата ни и пишех песни през цялото време. Пеех ги на Джени. И двете стояхме на тавана.
	— И никога не си ги изпълнявала в Уест Пойнт?
	Поклатих отрицателно глава:
	— Изобщо не си го мисли! Прекалено уплашена бях, за да го направя.
	— Ти си ме излъгала на първото ти интервю. Уволнена си.
	— Няма нищо — отвърнах аз. Докоснах Бари по страната. — Сега мога да се грижа за двете ни с Джени. Благодаря ти за помощта.
	— Нищо не съм направил. Просто гледах отстрани как се случва. Ти си удивителна жена, Маджи. Надявам се някой ден и ти самата да го разбереш.
	Наклоних се през масата и целунах нежно Бари. Бяхме толкова добри приятели, обичах го. Можех да си го _мисля_, но не можех да го кажа.
	— Ти си най-добрият — прошепнах аз.
	— Не. Аз съм вторият най-добър след теб. Наистина го вярвам, Маджи. Помни от кого си го чула за първи път.


>>	14.

	Втори юли през онази забележителна година — най-щастливите мигове в живота ми, готова съм да се обзаложа за това на хиляда процента. Бях на стадиона в Медоулендс, Ню Йорк, заедно с Джени и Бари.
	_Никога_ не ще го забравя. И никой не може да ми отнеме преживяното.
	Няколко минути след осем и половина скандалният нюйоркски дисководещ Брет Улф излезе с танцова стъпка на концертната сцена. Облечен бе като палав тийнейджър, на когото родителите би трябвало да забранят да излиза в този вид.
	Според програмата скоро трябваше да започне първото загряване на публиката. Всички знаеха, че звездите „Ар Ес Би Пи“* няма да се появят, докато не стане поне десет часа, а може би и по-късно.
	[* На английски език RSBP се използва на покани, за да подскаже, че се очаква потвърждение, че поканеният ще дойде. — Б.пр.]
	Във всеки случай ги очакваше изненада.
	Гласът на Брет Улф едва успяваше да се чуе от шума на тълпата: _С най-голямо удоволствие ви представям…_ Оркестърът засвири позната мелодия. Блестящи флуоресцентни свещички пръскаха искри към ласкавия сърп на луната, увиснал точно над стадиона.
	— … Дами и господа, с най-голямо удоволствие ви представям… „Ар Ес Би Пи“!
	Изведнъж последва стъписано мълчание, а после настъпи хаос сред публиката, която все още се влачеше лениво към стадиона.
	— Не мога да повярвам, че са _те_. Та те не би трябвало да излязат поне още два часа!
	— Мили боже, какво става? Какви са тези глупости?
	От кулоарите наблюдавах дългите хартиени серпантини и блестящите фойерверки, излитащи високо над сцената. Когато се снижаваха, след тях се точеше дим и летяха златисти искри, носени на изток към Ню Йорк. Вокалистът на „Ар Ес Би Пи“ — Андрю Тоун, гъвкав и много привлекателен, пристъпи към микрофона и го хвана като жива змия. После прокара пръсти през дългата си пясъчноруса коса.
	— Ние сме все още здрави и читави! — Той вдигна юмрук. Групата изсвири типичния за нея туш. „Ар Ес Би Пи“ започна да пее песента, която в момента бе номер едно почти навсякъде по света.
	Последва „Шампион на себе си“.
	После дойде баладата „Обичам жена с характер“.
	Публиката направо полудя. Никой не можеше да си обясни какво става. Десетки хиляди почитатели нямаше да дойдат поне до девет и половина, когато, както бе обичайно, местните състави и подгряващите групи тъкмо щяха да приключат с изпълненията си.
	Музиката най-после спря. Андрю Тоун пристъпи към микрофона. Вдигна и двете си ръце, за да помоли за тишина.
	— Не се безпокойте — каза той. — Ще изпеем отново тези песни, когато всички пристигнат. Вие, ранни пилета, заслужихте наградата си. Истински любители на музиката сте, нали?
	Аплодисменти. Някои се разсмяха. Но смайващата мистерия продължаваше да измъчва публиката. Какво търсеше „Ар Ес Би Пи“ на сцената толкова рано?
	— Изпяхме тези песни поради една много специална причина. „Жив“, „Шампион“, „Жена“. Знам, че това са три от най-добрите ни песни. И вие го знаете.
	Силни аплодисменти потвърдиха правотата на мнението на Андрю Тоун относно тяхното мнение.
	— Най-важното обаче е, че и трите са написани от нашата първа и единствена подгряваща изпълнителка тази вечер. А тя е най-добрата, която някога сме имали.
	Някои от публиката може и да знаеха името ми. Но едва ли предполагаха, че съм певица. Зад Андрю Тоун няколко души избутаха пианото напред. Светлините на сцената угаснаха и един прожектор освети клавишите.
	Тълпата замърмори в очакване. Любопитството на всички бе раздразнено.
	— _Тя_ наистина е жена с характер — продължи тихо Тоун, скрит в тъмнината. — Това е първият й концерт на живо и точно затова дойдохме по-рано. Искахме да я представим. Това е нашият начин да й благодарим за песните й. Гарантирам ви едно-единствено нещо! Това е последният път, когато тази дама е подгряваща изпълнителка на някой друг. Така че слушайте. Отворете душите си. Отворете сърцата си. _Това е поразителната, изумителна Маджи Брадфорд!_


>>	15.

	Слушах как Андрю продължава да говори. _Прекалява_, казах си. Твърде много повдига очакванията им. Думите му бяха такива, сякаш някаква блестяща световноизвестна певица ще излезе на сцената.
	Не говореше _за мен_. Не би могъл да го прави. Нарастващото напрежение сякаш стегна с железен обръч гърдите ми. Бях контраалт и дори без да съм притеснена, трудно хващах наистина високите ноти.
	Помислих си, че няма да мога да свиря, а камо ли да пея. Не само че не се чувствах „жена с характер“, а си мислех, че направо не мога да се държа на краката си.
	_Едва дишах._
	Насилих се да изляза на огромната концертна сцена. Прозвучаха редки, но искрени аплодисменти.
	Спомних си думите на Андрю Тоун: _Това е нейното първо изпълнение на живо._
	Загледах се в безкрайния калейдоскоп от лица; в многоцветните ярки дрехи, наподобяващи съшит от разноцветни парцалчета юрган; в леещата се от прожектора светлина, която като че ли правеше пианото огромно, страховито и със свое собствено мнение.


>>	16.

	Но това бе тогава, а сега съм тук.
	Никога не съм си представяла, че ще попадна _тук, където съм в момента_, в затвора в Ню Йорк.
	Изглеждаше толкова немислимо, толкова невероятно. Дори не бих могла да си представя какви обстоятелства биха могли да ме вкарат тук.
	Тази седмица доведоха някаква елитна високоуважавана психоложка да ме види — жена на име Дебора Грийн.
	Предполагам, че не мога да виня хората за това, че ме мислят за луда.
	_Убийца на съпрузи._ Така ме наричат по вестниците.
	_Черната вдовица от Бедфорд._
	С доктор Грийн разговаряхме в една малка стая за срещи до параклиса, което ме накара поне да се усмихна.
	С удоволствие разбрах, че доктор Грийн е специалист по-скоро в случаи на физическо малтретиране, отколкото в тези на убийства.
	Тя ме улесни много. Разказа ми за себе си, защо е била избрана тя и че ако я смятам за неподходяща _за мен_, щяла да си тръгне. Беше скромна жена на моя възраст. Говореше тихо и възпитано.
	Би могло да се каже, че ми допадна. Да й се доверя? Е, и това можеше да стане, но по-късно.
	— Какво ще кажете за това? — започнах аз. — Ще ви улесня. Ще ви разкажа всичко, за което си мисля. Не виждам смисъл в това да имаме тайни една от друга.
	Бях седнала срещу доктор Грийн. Предпочитах да стоя така, отколкото да лежа на походното легло, което ни бяха осигурили. Тя кимна и се усмихна. Доста добра бе в умението да накара хората да се отпуснат и да говорят.
	_Разбира се, не й се доверявах изцяло_: имаше нещо важно, което не й признах — нито на нея, нито на някой друг.
	_И по ирония на съдбата, точно то би могло да ме спаси._
	— Но ти искаш да го направиш, Маджи — каза тя. — Ако желаеш да смъкнеш от гърба си този товар, давай.
	Засмях се.
	— Товар е, нали?
	Да, исках да го смъкна.
	Така че по време на тези първи няколко срещи разказах на доктор Грийн всичко, от което толкова много се интересуваха вестниците и телевизията, но така и не успяха да измъкнат от мен на никаква цена.
	Разказах й какво ме безпокоеше, от какво се срамувах и какво ме вбесяваше.
	Като например за баща ми: как напусна майка ми през 1965 година. Просто излезе и ни остави, сякаш бяхме някакъв мотел, в който се е отбил по време на път.
	Или за ужасното ми заекване, измъчвало ме от четири- до тринайсетгодишна. Колко ме бяха наскърбявали децата, когато ми се присмиваха за него; как го бях преодоляла съвсем сама, _без абсолютно никой да ми помогне_.
	Или за измислянето на песни наум, за да се измъкна от неприятните реплики в детския ми свят.
	Или за Филип, когото всички мислеха за добър, скромен колежански преподавател, какъвто изобщо не беше. Той, който с черния си корвет излизаше _на заден_ от алеята със седемдесет километра в час; който притежаваше цяла колекция от огнестрелни оръжия; който имаше цял списък с _правила_ за спазване във всяка минута от деня, а вероятно и от нощта.
	При всяка среща говорех поне по два часа, а доктор Грийн рядко ме прекъсваше.
	Най-накрая обаче свърших по време на третата или четвъртата ни среща.
	— Мисля, че си спести нещо — обади се тя.
	— Какво? — попитах тихо.
	— Какво ще кажеш за Уил Шепърд? Спомняш ли си за него?
	О, да, _Уил_.
	Човекът, за чието убийство бях в затвора.
	— Подготвях се за него — отвърнах аз. — Уил е съвсем сам, в отделна класификация.


>>	17.

	Уил се бе научил да се преструва в училище и да се справя по този начин. В Лондон вече се говореше за него като за най-добрия млад футболист. Беше много популярен — особено сред момичетата. Но въпреки това, все още нямаше приятелка.
	В началото на лятото, точно след четиринайсетия му рожден ден, го повали азиатският грип. Непрекъснато го тресяха студени тръпки. Всъщност направо се боеше да не умре и да не отиде при баща си.
	Леля му Вани започна да се грижи за него, когато високата температура го свали на легло. Това беше необичайно за нея, защото дотогава, когато Уил се разболяваше, леля Елинор бе тази, която му носеше храната и го успокояваше. Независимо от това дали беше болен, или здрав, Вани стоеше доста встрани от живота му. Тя излизаше почти всяка нощ на срещи с мъже, които обикновено я придружаваха няколко вечери, а после изчезваха, за да бъдат заменени с други.
	Най-често двамата играеха шах и си бъбреха. Тя бе запалена по шаха, но и той научи правилата бързо, така че до края на седмицата вече играеха като достойни съперници. Уил започна да очаква с все по-нарастващо нетърпение партиите.
	Шахът му помогна да опознае леля си отблизо. Двамата с брат му Палмър нощем тайно си бяха говорили за нея безброй пъти. Бяха се чудили на многобройните й приятели, на инцидентните й пътувания до Борнмут или до Южна Франция. А сега, докато тя гледаше съсредоточено шахматната дъска, Уил можеше да я наблюдава и да следи всяко нейно движение.
	Разглеждаше гърдите й всеки път, когато тя свеждаше поглед към дъската. Представяше си как ги целува, как смуче нежните зърна, които стърчаха предизвикателно пред него, независимо от блузата или роклята, която сложеше леля му. Представяше си как едва ли не ги отхапва.
	— Не можеш да ме премяташ, както правиш с другите — каза му Вани една вечер, докато играеха много оспорвана партия. — Знам, че си много умен, Уил, както и това, че не искаш ние да знаем. Но аз знам. Знам дори за какво си мислиш точно в този миг, скъпо момче.


	След шест дни Уил се събуди с известно чувство на съжаление, че се чувства толкова добре. Щеше да се наложи да се измъкне от леглото и перспективата да може отново да играе футбол предварително му доставяше удоволствие. Но миговете насаме с Вани щяха да приключат.
	Същата сутрин около девет и половина на вратата му се почука. Палмър вече го нямаше — Елинор го бе завела в зоологическата градина в Риджънт Парк — и Уил реши, че ще се престори на по-болен, отколкото се чувства в действителност. Той обичаше да се преструва, да играе роли, за да види сам колко е добър в представлението.
	— Буден съм — обади се той отпаднало. — Влез.
	Вани отвори вратата. Беше облечена с тънка карирана памучна рокля с дълбоко изрязано по гърдите й деколте. Винаги забелязваше първо гърдите й — _всеки път_.
	— Ще правя яйца — каза тя. — Бъркани. Ще може ли да се вдигнете, за да ги опитате, господарю Уил?
	— Ще се опитам — отвърна той, като все още сърцато се правеше на болен. — Може би ще се справя с половин порция.
	— Не знам дали ще мога да приготвя _толкова_ много — намигна му тя.
	Което, в крайна сметка, го накара да се усмихне.
	Вани наричаше усмивката му дяволита. Той знаеше, че тя я харесва. Така че се усмихна заради нея. _Заигра с повече чувство._
	— Просто си лежи там. Ще ти донеса закуската в леглото, господарю Уил.
	Развълнуван, той я наблюдаваше как излиза от стаята. След половин час тя се върна с бърканите яйца и картофено пюре за двамата и седна на леглото до него. Е, точно на това му се викаше вълнуващо преживяване.
	На Уил му се струваше, че не е хапвал като хората цял месец, но от близостта й му се изгуби апетитът.
	— Все още ли не си гладен? — попита тя, докато довършваше собствената си порция. — Тогава какво ще кажеш за една последна партия? За шампионата на Фулъм? Изглеждаш ми достатъчно добре, за да играеш.
	— Ти си на ход. За шампионата.
	_А за какво ще играем, Вани? Каква ще бъде наградата за шампиона?_
	_Мисля, че знам за какво играеш ти. Мисля, че знам._


>>	18.

	Вани разчисти набързо чиниите и сложи дъската на леглото.
	— Малките фигурки отпред се наричат пешки — подкачи го тя. — Хайде, премести някоя от тях, за да започна да те разбивам.
	Сега обаче той се концентрира върху играта. Предизвикателството й събуди огромния му състезателен хъс и този път той твърдо бе решил да победи. Забрави дори за гърдите й, както и за цялото й тяло.
	Това бе най-оспорваната им партия досега. Той бе невероятно близо до победата, по-близо, отколкото Вани изобщо бе очаквала, но в последната минута само с един ход, който той би трябвало да предвиди, тя взе топа му с коня. После се отпусна назад самодоволно.
	— Страхувам се, че си шах и мат, скъпи мой господин гросмайстор.
	— О, по дяволите! — изрева Уил и удари вбесено дъската. Фигурките се разлетяха по леглото, по пода и под нощното шкафче.
	— Типично за мъжете. Да не могат да приемат загубата — каза Вани. — Как мислиш, че се чувстват твоите противници на футболното игрище?
	И двамата се разсмяха. После се защураха из стаята да събират пръснатите фигурки: царицата под нощното шкафче; коня, озовал се някак си отгоре върху бюрото; царя, търкулнал се на килима, имитиращ оригинален персийски.
	Както пълзяха на колене, и двамата се протегнаха едновременно към царя. Уил докосна леко с лакът тънката рокля на Вани, като почувства топлината, която излъчваше кожата й отдолу. Тя не се отдръпна. Нито пък Уил.
	Всеки звук, всяко дори най-слабо движение изведнъж започна да се чувства прекалено осезаемо в спалнята. По гърба му пропълзяха тръпки. Не смееше да си поеме дъх. _Тя ме желае. Прав бях. Знаех си аз._
	Вани го погледна в очите продължително. Всъщност направо не отлепяше поглед от него. В стаята бе прекалено тихо. Уил чувстваше силното туптене на сърцето си и се боеше, че и тя може да го чуе. А на него му се искаше да чуе _нейното_ да тупти така.
	Без да продума, Вани нежно прокара пръсти по лицето на Уил. После продължи надолу по шията, проследи очертанията на адамовата му ябълка. Той изстена тихо.
	Тя се наведе и го целуна леко. После захапа открехнатата му долна устна със зъби. Обви ръце около врата му и го притисна към гърдите си.
	Езикът й се плъзна навътре в устата му. Езикът й бе вътре в него и бе твърд.
	— Милото ми, сладко момче — прошепна тя. — Ти _наистина_ си нещо различно. Нещо много специално, Уил.
	Уил най-после посегна към нея, отначало колебливо, сякаш едва можеше да повярва на чудото, което се случваше. А после ръцете му зашариха все по-настойчиво по добре оформения й гръб, по меката кожа на лицето й, а най-накрая блажено обхванаха чудните й гърди. _Тя ме желае. Най-после някой ме иска._
	— Не бързай — прошепна тя. — Имаме много време, господарю Уил.
	— Знам. От доста време си мечтая за този миг.
	Тя се усмихна, а очите й се разтвориха засмяно.
	— _Наистина_ ли си мечтаеше?
	Ръцете му се спуснаха по бедрата й. Роклята на Вани изпука леко от статичното електричество.
	Вани дръпна колана си, а после го притисна още по-силно към себе си. Той не знаеше какво още _би могло_ да се случи.
	Вече бе по-висок от нея с петнайсетина сантиметра и много по-силен, въпреки че тя беше, от своя страна, доста активна. Ръцете й шареха по цялото му тяло, а после се плъзнаха вътре в пижамата му. Роклята й се смъкна на пода. Колко ли ръце имаше? И откъде се бе научила на всичко това?
	Лицето и шията на Уил пламтяха, а ушите му пищяха. Пенисът му се бе втвърдил, бе станал огромен и той го притисна към голата й плът с вик на върховно блаженство. Не знаеше какво да прави по-нататък, но щеше да се справи. Беше умник, точно както подозираше тя.
	Вани легна гола на леглото. Разтвори се сама с ръце. Бузите й аленееха, а най-много му хареса погледът й. Никога нямаше да го забрави.
	— Сега — промълви тя и се протегна към него. — Сега е най-подходящият момент, Уил.
	_Тя наистина искаше всичко това да се случи. Тя го желаеше толкова много, колкото той нея._
	Уил наблюдаваше лицето й, разглеждаше красивите й кафяви очи, бурно повдигащите се гърди, чувствено разтворените й крака и тъмния хълм между тях. Толкова се бе възбудил, че сам не можеше да се познае. Чувстваше се по-силен и по-надарен от всякога. И най-важното, вече знаеше какво да прави с нея. _Просто знаеше. От само себе си._
	— Не бързай, Уил — прошепна му тя. — Пред теб е цяла вечност, млади _господарю_.
	— Не се безпокой. И аз не искам да свършим толкова бързо.
	Но когато всичко все пак свърши и двамата лежаха един до друг, а тя прокарваше пръсти през дългата му руса коса, Вани проговори отново:
	— Толкова си красив. Ще можеш да спечелиш която и жена да пожелаеш. — Усмихна му се нежно. — Направо си неотразим, Уил.
	Това Уил вече го знаеше. Само не бе сигурен какво точно означава за него.
	_Да бъде неотразим._ Това за добро ли бе, или за зло?


>>	19.

	Алън „Спикер“* Томас изглеждаше съвсем обикновен човек, вероятно бе някакъв търговец, но Уил разбра, че за него той бе най-важният човек, когото бе срещал през целия си живот.
	[* На английски език капитан, водач на отбор. — Б.пр.]
	Над трийсетте, Томас в момента бе мениджър на „Хамърсмит Рейнджърс“, но се носеше слух, че тренирал толкова усилено, колкото играчите му, и че предлагал парична награда на някой от отбора, който може да се изправи в единоборство срещу него и да го победи. Пак според слуховете, никога досега такава награда не е била изплатена.
	Двамата с Уил седяха като истински джентълмени в хола на къщата на лелите му. Елинор и Вани тактично бяха излезли, оставяйки ги да си говорят за футбол, както обичаха да правят мъжете.
	— Виждал съм те да играеш, Уил — каза Томас, хващайки бика направо за рогата, както Уил бе очаквал.
	— Радвам се да го чуя, сър. Наистина се радвам. — _Как ли пък не!_ Всички клубове в Лондон бяха изпратили наблюдатели да го видят как играе.
	— Без съмнение имаш природна дарба. С времето бих могъл да те направя добър играч.
	Уил гледаше Спикер Томас спокойно, така както обикновено правеше почти всичко.
	— Аз вече съм добър играч, сър. И вие го знаете, иначе нямаше да сте тук.
	— Ти си на петнайсет години. Никой не е добър играч на тази възраст, а просто има скрити _потенциални_ възможности.
	— Аз съм добър играч.
	— И много скромен — разсмя се от сърце Томас.
	— Не, не съм скромен, сър. Това определение не ми приляга. Но аз съм нападател, който вкарва голове, сър. Нямам никакво чувство за колективна игра. Играя съвсем сам, чисто и просто отбелязвам голове. Приличам на Йохан Кройф, Пеле и Герд Мюлер. На моята възраст съм най-добрият играч, който Англия някога е виждала. Бърз като професионален футболист, а и доста силен. Всички вестници смятат така.
	Томас се усмихна широко на безочливостта на този нахален младок, но се засмя, тъй като всичко това би могло да се окаже вярно.
	— _Местните_ вестници смятат така, Уил.
	— И „Телеграф“. И „Сънди“. Вижте, господин Спикер Томас, защо просто не изплюете камъчето? Вие искате да играя за вас, а аз искам същото. Така че давайте направо. Колко сте склонен да платите, сър?


	— Хайде, Уил, дриблирай покрай мен. Ако изобщо можеш. Нали се мислиш за следващия Кройф?
	Спикер Томас и Уил бяха единствените, които оставаха на игрището толкова късно след тренировките. Същото се повтаряше нощ след нощ, тренировка след тренировка. Томас никога досега не бе виждал такъв безумен хъс и настойчивост в играч, пък бил той и млад. Уил наистина бе невероятен нападател, природно надарен голмайстор.
	— Колко ще ми платиш, ако го направя? Какво ще спечеля?
	— Двайсет лири — каза Спикер и плесна.
	Уил се разсмя и отмина. Беше гол до кръста, а дългата му руса коса се вееше.
	— Не бих изчукал и жена ти за двайсет лири.
	— Добре. Петдесет лири. Но ще трябва да минеш точно покрай мен.
	Уил се върна и прие предизвикателството. Томас му подаде топката, а Уил я укроти с крак. Съвсем небрежно. _Играеше ролята_ на малко, тъпо и наперено мекере.
	Спикер Томас приклекна леко и остана приведен напред.
	— Действай, щом си готов, синко.
	Той винаги бе готов и не бе ничий син.
	Уил финтира наляво, после бързо кривна надясно, тръгна право към треньора си и тогава, вдигнал юмрук към небето с щръкнал среден пръст във вечния жест на презрение, се плъзна покрай него, сякаш Спикер Томас бе пуснал корени в тревата.
	— Задръж си парите — изсмя се на треньора той. — Няма да имам нужда от тях там, накъдето съм се запътил.


	Уил игра две години за „Рейнджърс“, преди да бъде купен за милион и половина лири от „Ливърпул“, постоянния шампион във Висшата лига на английското първенство. Вече бе най-голямата футболна звезда в Англия. През първата година бе най-добрият голмайстор в лигата и едва не го избраха за футболист на годината. Беше само на деветнайсет години.
	Вестниците непрекъснато пишеха за „присъщата му безмилостност“, за „невероятната му способност направо да прелита през игрището“. „Той се спуска като златист орел, а после полита към обичайното си място — гола в противниковата врата“ — пишеха в „Гардиън“. „Той е като Русокоса стрела, точно достигаща целта.“ „Уил Шепърд е завършен егоцентричен маниак на полето; има ненадминат усет на голмайстор. Играе така, сякаш е съвсем сам на игрището.“
	На деветнайсет Русокосата стрела започна да изпълва и клюкарските колонки във вестниците. Беше „на лов за лисици с приятели в Глочестър“, „стреляше по глухари на ливадите на лорд Дюн близо до Балморал“, „играеше поло в Суинли Форест в присъствието на кралското семейство“. „Русокосата стрела изпъква навсякъде, независимо с кого или пък къде се намира.“
	Когато стана на двайсет, Уил поведе „Ливърпул“ към Шампионската лига. Той бе най-оспорваната и най-голямата футболна звезда в Европа. Беше един от предложените за наградата на ФИФА за най-добър играч в света. „Честно казано, Скарлет — сподели той за наградата, — изобщо не ми пука какво мислят другите за играта ми. _Аз_ ще ти кажа дали съм най-добрият, или не.“
	Точно по това време Уил играеше в отбора на САЩ. Което си бе само едно заинатяване в напразен опит да поддържа някаква връзка с Америка. Доста бързо се умори да бъде най-добрият играч в отбор от магарета. Напусна отбора и по този начин се отказа от международна игра.
	Коментарите по вестниците веднага станаха нападателни и оттам — много любопитни за публиката. Намекваха за злоупотреба с алкохол, наркотици и дори по-лоши неща. Поради „лични причини“ започна да пропуска тренировки преди срещи. „Ливърпул“ го продаде на амбициозен съпернически отбор за два милиона лири. Когато първенството приключи, Уил започна да шофира състезателни коли в надпреварата за _Гран При_ — развлечение, забранено от договора му. „Ако оцелея, значи няма значение. А ако умра — пак няма значение“ — цитираха думите му в рекламните брошури.
	Русокосата стрела бе в стихията си — абсолютно неудържим.


>>	20.

	_Неудържим._
	Уил караше червеното спортно ферари турбо на Мелани Уелсфлет към имението й в Съмърсет. На едно място по тясното шосе с много завои той вдигна над 175 километра в час с новия автомобил, а по целия път не падна под 150.
	— Това не ти е състезателна кола! — Мелани едновременно се кискаше и пищеше при една особено напрегната рискова ситуация, придружена от висока скорост.
	— Но сега е. Щом аз седя зад волана, значи е състезателна кола. Млъкни, Мел. Просто изживей живота си на високи обороти.
	Имението в Съмърсет бе точно такова, каквото Уил очакваше, и дори надминаваше очакванията му. Ливадите сякаш бяха почистени с пинцети, а двайсет и шестте стаи в Реъртън Хол бяха като музей на династията Тюдор*.
	[* Кралска династия, управлявала Англия от 1485-а до 1603 г. — Б.пр.]
	— Шефът си живее доста добре с парите, които изкарва на мой гръб — каза Уил на Мелани, докато тя го водеше през всяка от деветте спални. Мелани бе трийсет и една годишната съпруга на сър Чарлз Уелсфлет, притежаващ както футболния отбор, в който играеше Уил, така и конюшня със състезателни коне, и високоуважавано издателство. Чарлз Уелсфлет бе шейсет и девет годишен.
	— Чарлз притежаваше тази къща доста преди ти да се появиш на сцената — разсмя се Мелани и прегърна Уил. Те поддържаха скрита любовната си връзка през последните четири седмици. Тя не можеше да се насити на Уил и вярваше, че и той изпитва същото към нея. _Не би могъл да се преструва_, самонавиваше се бившата манекенка на висша мода, когато съвсем случайно изпадна в лошо настроение. — Липсваш ми, желая те, нуждая се от теб — обяви Мелани, когато стигнаха до господарския апартамент с гледка към градината с подрязани в странни форми дървета и водната тераса. — Ти от какво се _нуждаеш_? Какво _желаеш_?
	Въпросът, изглежда, го изненада. Той започна да се разхожда из просторния апартамент, да претърсва чекмеджетата на Мелани и огромния й гардероб. Избра няколко вечерни рокли, дамско бельо, чорапи, обувки и ги нареди на леглото и по пода.
	— Може ли да попитам какво си намислил, Уил? — нацупи се малко Мелани. — Не знаех, че си падаш по дрехите ми.
	— Всъщност аз наистина си падам по тях. Ще ги облечеш ли заради мен? Никога досега не съм те виждал в тези прекрасни тоалети. Много бих искал да ги сложиш.
	Мелани се усмихна. Обичаше въображението му, игрите му, нуждата му да се преструва. Не бе просто още един празноглав футболист като всички онези, които бе колекционирала преди. Освен това на Уил му се носеше славата на страстен любовник. Сега тя разбираше напълно защо го наричат Русокосата стрела. Беше завладяна от него и не можеше да си представи някоя нормална жена, която не би била обсебена. Та той бе _толкова дяволски добър_.
	Тя пробва роклите на Карл Лагерфелд, една черна рокля на Джил Сандър, сандали на Кло. Уил седеше на леглото победоносно гол и се докосваше, наблюдавайки всяко нейно движение.
	Тя вече знаеше, че той може да остане твърд с часове. Ако имаше някакви проблеми в секса, то това бе достигането до оргазъм. Досега не беше го постигал с нея. Но все пак човек имаше към какво да се стреми, не е ли така?
	Облечена бе с червена вечерна рокля и блестяща перлена огърлица, когато реши, че не може да издържа повече. Хвърли се през стаята към Уил и прекрасната му стрела.
	— Моля те, моля те, _достави` ми удоволствие_*! — засмя се тя и артистично припадна. — Нека да ме прониже твоят меч.
	[* Игра на думи — на английски език „please“ означава „моля“ и „доставям удоволствие“. — Б.пр.]
	Уил не й позволи да свали роклята от Каролина Херера, струваща хиляди долари. Нито пък бикините от Ернесто Еспозито. С шалчетата на „Хермес“ и копринените чорапи върза Мелани за леглото. После я люби в продължение на няколко часа. Накара я да стигне до върха толкова пъти, че накрая им загуби броя. Но самият той не достигна до оргазъм.
	Сър Чарлз Уелсфлет пристигна в имението си в Съмърсет около единайсет часа вечерта. Беше прекарал ужасно тежък ден с многобройни срещи в Лондон и очакваше да намери Мелани заспала в леглото, както обикновено.
	Но съпругата му лежеше съвсем будна. Очите й бяха като огромни сини топчета, а цялото й лице изглеждаше така, сякаш бе плакала с часове. Все още бе вързана за спалнята с шалчетата и чорапите, като не носеше върху себе си нищо друго, освен огърлицата. Лицето й бе подпухнало, но бледо като перлите. Скъпото италианско бельо бе пръснато по леглото заедно с обувките и разкъсаната рокля от Херера.
	Същото лято Уил бе продаден от отбора на сър Чарлз. Пресата заподозря всичко друго, но не и истината: Уил се бе уморил от Мелани. Русокосата стрела имаше нужда да се придвижи към по-голяма сцена.


>>	21.

	Преди да започне новият сезон, един следобед Уил покани брат си Палмър в апартамента си в Челси. Въпреки че бе скъпо обзаведено, жилището изглеждаше някак стерилно, сякаш никой не живееше там. Отнякъде се носеше тихо и успокоително песен на Маджи Брадфорд.
	— Имам нужда от помощта ти — каза Уил и отпи от скъпия коняк, от който бе сипал и на двамата. Всъщност това бе четвъртата или петата чашка, която обръщаше, а касетката се превърташе за трети път.
	Палмър изненадано погледна брат си. _Уил никога не даваше вид, че се нуждае от нещо или от някого._
	— Как бих могъл да ти помогна, Уил?
	— Имам нужда от мениджър. Мисля, че си най-подходящият за тази цел. Всъщност от доста отдавна го обмислям.
	— Мениджър! Мислех, че Джейкъб Голдинг се занимава с това.
	— Той се грижи за бизнесделата ми. Имам предвид личен мениджър. Някой, който да се грижи за мен. Да ме държи настрана от неприятностите. _Започвам да се плаша сам от себе си, братко. Ако ти не искаш да ми помогнеш, кой тогава ще го направи?_
	— Искаш бавачка ли, Уил? — Палмър поклати глава и се разсмя.
	Уил сви рамене:
	— Ако искаш, наречи го така. Ще се заемеш ли? Заплащането е доста добро.
	Палмър допи коняка си и стана.
	— Няма начин, братко.
	— Защо? С какво толкова важно си зает в момента?
	— Всъщност имам хубава работа в отдела за маркетинг на „Кадбъри“. Но дори да бях без работа, пак нямаше да се захвана.
	Уил се усмихна.
	— Защото ме мразиш ли?
	Палмър поклати глава. И той бе русокос като брат си, но косата му бе подстригана късо.
	— Не. Защото мразя да живея в сянката ти. Не мразя самия теб, Уил. Никой не би могъл да те мрази.
	— Тогава няма ли да ми помогнеш? Дори ако ти кажа, че съм ужасно нещастен? Че не чувствам нищо вътре в себе си? Че нощ след нощ мисля за самоубийство?
	Палмър не можеше да отклони поглед от всеизвестно красивия си и преуспяващ брат. После седна отново.
	— Сериозно ли говориш, Уил? Или отново играеш роля? Да не е просто отново някоя от твоите _фантазии_?
	— _Абсолютно_ сериозен съм. Иска ми се да се самоубия дори в този момент. Както си говорим. Така ли ти звуча, сякаш си фантазирам?
	— Мили боже — възкликна Палмър. — Мисля, че говориш сериозно. Или си полудял. Или, което е доста вероятно, и двете.
	— Не съм добре — отвърна Уил. — Никак не съм добре. И никога не съм бил. Ти си единственият, който може да ми помогне, Палмър. Трябва да се държим един за друг.
	Палмър се изправи със странна, тъжна и крива усмивка на лицето.
	— Съжалявам — каза той. — Не мога да ти помогна, Уил. Ще трябва да си намериш някой друг.
	Уил наблюдаваше брат си как напуска апартамента. Напълни отново чашата си с коняк и я изпи наведнъж.
	— Но кого да намеря? — прошепна той. — Кой би могъл наистина да ме обикне?


>>	22.

	Изправи се лице в лице с проблема, Маджи! Време е да стигнеш до Уил, наистина да заговориш за него, да разголиш душата си веднъж завинаги. Точно това са дошли да чуят всички.
	Хората обикновено питат, и най-вече репортерите, как съм могла да се влюбя в Уил? На мен винаги ми се иска да им отвърна: _И вие щяхте да се влюбите на секундата. Не се шегувам._ С мен обаче не се случи по този начин.
	Но Уил може да бъде невероятно чаровен. Нямате дори и най-слаба представа! А аз изпитвах _изключителна_ жажда. Най-много от всичко на света исках да бъда обичана. Винаги съм го искала. А не искат ли всички точно това? Не го ли искате и вие?


	По един или друг начин, всичко започна така. Това е истината, само истината и единствено истината, нека Бог ми е свидетел.
	Започнах първото си европейско турне в Лондон. Беше безумно напрегнато, но иначе чудесно. Най-прекрасните мигове в живота ми. Двете с Джени отседнахме в „Кларидж“. Наблюдавахме смяната на стражата пред Бъкингамския дворец, гледахме „Мишеловката“, посетихме Уестминстърското абатство и Биг Бен. Двете бяхме страхотни туристки и най-добри приятелки. Никога не млъквахме.
	Трябваше да изнеса два концерта в Лондон. Освен това бях почетен гост на бал с маски в Мейфеър с входна такса 1000 лири, като всички приходи щяха да бъдат дарени за борба против рака при децата.
	Вечерта, когато щеше да се състои благотворителното парти, изпробвах „тържествено влизане“ във всекидневната на хотелския ни апартамент.
	— О, мамо, _не_! _Няма_ да се покажеш пред хората в този вид! — възкликна Джени и направи такава физиономия, сякаш току-що бе отпила глътка топла бира.
	Вдигнах доминото от ламе — балната маска — нагоре към очите си. Погледнах към огледалото и се превих от смях. Джени бе права. Здравата бях опънала шевовете на коравата си старинна бална рокля, а гърдите ми бяха разголени доста повече, отколкото си представях. _Леле!_
	— Разбира се, че ще изляза така. Мисля, че изглеждам великолепно. Така ще си помисли и Барбара Картланд.
	— Коя е Барбара Картланд? Модната ти шивачка? Дизайнерката на костюма на Дракула?
	— Не знаеш коя е Барбара Картланд? Е, това обяснява защо не знаеш нищо за баловете с маски. И защо нямаш мнение по тези въпроси.
	Джени обърна очи. Разроши замислено с две ръце дългите си коси.
	— Но _коя_ се предполага, че би трябвало да бъдеш? Не ме оставяй в такава ужасна неизвестност.
	— Кралица в двора на Луи XIV. Коя друга бих могла да бъда?
	Джени се изкикоти. Отпусна се на дебелия килим и се затъркаля насам-натам.
	— Приличаш на стриптийзьорка. _Извинявай._ Извинявай. Просто се шегувам, мамо.
	— И по-добре наистина да е така.
	Както и да е, какво значение имаше как изглеждам? Всичко бе само един сън, нали? Това не можеше да е истина. Беше твърде хубаво, а и бях прекалено щастлива.


>>	23.

	Така че това не бях аз. И точно затова всичко бе идеално.
	Балът се провеждаше в дома на лорд Тревелиън — четириетажно имение в джорджиански стил*, осветено специално за вечерта от огромни прожектори, поставени на покривите на отсрещните сгради.
	[* Стил в архитектурата, мебелировката и занаятите, наложил се в Англия през периода от 1714-а до 1811 г. — Б.пр.]
	Когато пристигнах, едновременно с моята кола спря и черен кабриолет с шумна групичка, пресъздаваща литературния кръг „Блумсбъри“. Всички бяха облечени с кюлоти, предизвикателни блузки и бухнали поли, носеха прашни книги и кошници с цветя. На Джени щяха да й харесат.
	Влязох с тяхната група и намерих вътре поне двеста души, всички пременени в пъстра смесица костюми от всички векове и начини на живот, да отпиват шампанско (веднага ми бе предложена чаша и на мен) и да убиват времето в приказки.
	Скоро засвири тромпет и гостите се умълчаха. По стълбите към главното фоайе, в което бяха събрани повечето от нас, се спусна кралица Елизабет I! Короната й от рубини и сапфири блестеше на светлината, а роклята й, обшита с хиляди перли, бе точно толкова царствена, колкото тази, която я носеше. _Всичко това бе само един сън, нали? Но иначе сънят бе доста изящен._
	„Кралицата“, разбира се, бе лейди Тревелиън, нашата домакиня.
	— Вечерята е сервирана — съобщи икономът и всички влязохме във великолепната трапезария. Нагостиха ни със сьомга, салати, сирена, пресни плодове и петифури.
	След около час лейди Тревелиън се изправи и кимна на двама лакеи. Вратите се разтвориха широко към огромната бална зала. Засвири музика и последваха валсове и фокстроти.
	Някакъв мъж тръгна към мен през дансинга. Щях да се дръпна настрани, но тълпата ме бе притиснала отвсякъде и нямаше накъде да отстъпвам.
	Облечен беше целият в черно, на главата си имаше качулка, а лицето му бе покрито с маска, така че само очите му се виждаха. Бяха красиви, не можех да не го призная. Нещо трепна в мен. Странно.
	— Вие сте Маджи Брадфорд — каза той. — Моля, дайте ми бижутата си или ще бъда принуден да ги открадна.
	— Имате предимство пред мен — отвърнах аз. — Знаете името ми, а аз вашето — не.
	Той се поклони и вдигна ръката ми към устните си.
	— На вашите услуги е Рафълс, небезизвестният крадец. И по-скоро бих откраднал сърцето ви, отколкото скъпоценностите ви.
	Не можех да откъсна очи от неговите.
	— Тогава ми позволете да видя лицето ви. Не мога току-тъй да допусна някой да открадне сърцето ми.
	Не знаех как да се отнеса към него. Доста мъже се бяха опитвали да ме съблазнят, откакто бях станала _известна_, но това бе съвсем нов подход. _Здрасти, бих искал да открадна бижутата ти или може би сърцето ти._
	Той се поклони отново и с един замах смъкна маската и качулката си.
	Без ни най-малко да преувеличавам, пред мен стоеше един от най-красивите мъже, които някога съм виждала. Русата му коса се спускаше по раменете, а зелените му очи грееха с всепоглъщаща светлина. Душата ми запя. Потъмнялата му от слънцето кожа показваше, че прекарва доста време на открито, но лицето му бе изпънато и без бръчки, значи бе доста млад. Усмивката му — точно в този момент той се усмихваше — разкриваше идеално бели зъби, а от двете страни на устата кожата му бе гладка и изпъната.
	— Рафълс. Така ли? А как ви наричат посред бял ден? — попитах аз.
	— Уил — отвърна той, — Уил Шепърд. — Отдръпна се назад и се опита да разбере ефекта, предизвикан от името му.
	Нямаше никакъв ефект. Никога не бях чувала за него.
	— Хубаво име. — Забелязах акцента му. — Американец ли сте?
	— По рождение. Но съм прекарал по-голямата част от живота си в Англия. Упорствах поне да звуча като американец. Понякога съм голям инат. Всъщност през повечето време.
	— А с какво се занимавате, господин Шепърд? Освен с извършването на обири по пътищата?
	Ако това изобщо бе възможно, усмивката му сякаш стана още по-блестяща.
	— Опасявам се, че играя футбол. Или сокър, както бихте го нарекли вие. Може да дойдете някой ден да ме видите как играя.
	— Сигурно ще ми хареса. Въпреки това трябва да ви предупредя, че не съм голям спортен запалянко.
	— Но аз съм ваш страстен почитател — отвърна Уил. — Обичам музиката ви. Особено текстовете на песните. Сякаш _разбирате_ живота.
	Изведнъж ме хвана за ръката.
	— Непрекъснато слушам песните ти, Маджи Брадфорд. Искам да те заведа у дома с мен тази нощ. Говоря ти истината. Искам да те любя. Хайде да се измъкваме оттук. Знаеш, че и ти го искаш.
	Как можеше да ми говори така? Как си позволяваше?… _Знаеш, че и ти го искаш!_
	— Как смеете да ми говорите по този начин! — надвиках музиката.
	Ударих му плесник с все сила, а той отстъпи изненадано назад. Гласът ми сигурно бе стигнал до музикантите, защото те спряха да свирят по средата на мелодията. Всички се вторачиха в нас.
	Не ми пукаше. Неговото докосване до ръката ми бе като на Филип, а думите му бяха същите като на Филип.
	— Ако _наистина_ сте слушали песните ми, тогава сигурно сте разбрали какво мисля за евтините свалячи — отвърнах му аз. Гласът ми трепереше, както и цялото ми тяло. — Вие провалихте цялата ми вечер. Не давам пукната пара дали сте най-добрият сокър и футболен играч на света. За мен сте най-обикновен боклук, мръсник, и ако някога отново _посмеете_ да ми проговорите, ще… — канех се да кажа: _ще ви убия_.
	Той вече се бе отдалечил, така че не довърших. Гледах го, всички го гледаха как прекосява залата към изхода, главата му бе високо изправена, дългата му коса — развяна, крачките му — сдържани, мъжествени, но мен специално направо ме вбесяваха.
	Стоях като вдървена, опитвайки се да овладея объркването и гнева си. Музиката отново засвири и хората започнаха да танцуват. Лейди Тревелиън дойде до мен и леко ме докосна по ръката.
	— Съжалявам — измърморих полуразплакана. — Толкова съжалявам. Не исках да правя сцени. Безкрайно съжалявам!
	— Дори не си го мисли — отвърна тя, готова да избухне в смях. — Уил Шепърд си получи точно това, което заслужаваше, а точно в този миг в тази зала едва ли има жена, която да не ти ръкопляска. — Най-после домакинята се разсмя от сърце: — Разбира се, всички те щяха да скочат в леглото му, ако им се удадеше тази възможност. Но все пак браво на теб!


>	Втора част
>	Затишие пред буря

>>	24.

	Беше едно от първите ми явявания пред съда — не помня точно кое. Спомням си само, че бях безкрайно щастлива да изляза от затвора — независимо от повода, та било само за да пътувам до съда и обратно.
	Разбира се, през цялото време усещах алената буква _У_ на гърдите си. Невинна съм до доказване на противното, но не и в мислите на толкова много хора, или поне така си мислех. Хора, които изобщо не ме познаваха, предварително си бяха съставили мнение и ме бяха осъдили.
	Според някои съм виновна за убийство. Според други трябва да съм била проспала всичко, въпреки че, господ ми е свидетел, нищо не би могло да бъде по-далеч от истината. Най-много ме болеше, най-дълбоко ме гризеше мисълта, че някои ме съдеха за това, че съм лоша майка. Ако бяха ме видели само за десет минути с децата ми — ако попитаха хлапетата ми за майка им — щяха да разберат колко много грешат.
	Но за мен предварително си бяха съставили мнение. _Жените_, помислих си, са виновни до доказване на _невинността им_. А някои от най-злобните им обвинители са пак жени. Защо става така?
	Когато онази лятна утрин носех аленото си _У_ към съда, просто се радвах, че съм отвън. Явно цветният прашец се носеше навсякъде, тъй като доста хора, покрай които минахме на улицата, кихаха, а паркираните коли бяха покрити с тънък зелен пласт.
	Охраната на затвора ме познаваше и харесваше, така че се опита да ме предпази от неизбежната тълпа пред съда. Част от верните „поддръжници“ на Маджи бяха домъкнали сърдитите си плакати. „Маджи е убийца“, „Убийца на съпрузи“ и „Дайте СТОЛ на Маджи, тя изглежда толкова изморена от всичките тези убийства“.
	— Дръж главата си наведена надолу, Маджи, и просто ни следвай навътре — каза ми един от охраната.
	Бях прекарала толкова време _вътре_, откъсната от целия свят, че ми се искаше да се огледам, но човекът бе прав. Наведох глава, макар че така изглеждах виновна.
	Пресата бе по-умна: репортерите знаеха най-подходящите места, където да се скрият и да чакат вътре в сградата. Хванаха ни на влизане и се нахвърлиха върху нас.
	Последва неизбежният кръстосан разпит с обидни въпроси. В лицето ми се завираха микрофони — _нима искаха да им попея_? Телевизионните камери се бяха облещили с огромните си немигащи обективи.
	Една журналистка с проскубана руса коса се наведе над ограничителните въжета при страничната врата.
	— Маджи! Насам, Маджи. Моля те! — проточи умолително тя.
	Вдигнах неволно глава и я погледнах в очите.
	— Какво ще кажеш за Патрик? — внезапно попита тя, а зад нея безмилостно ме фиксираше обективът на една телевизионна камера. — И него ли уби? Направи ли го, Маджи?
	_Никога досега не бях заплювала човешко същество. По принцип не плюя. Никога…_ но онази сутрин заплюх репортерката. Не знам какво ме прихвана.
	Естествено камерата го засне — цялата случка и заплюването ги показваха по всяка телевизионна програма, въртяха ги отново и отново. Неконтролируем темперамент. Това _истинската_ Маджи Брадфорд ли беше?
	_Какво ще кажеш за Патрик?_
	_Нима си убила трима души, Маджи?_
	_Щеше ли някой да се изненада, ако съм го направила?_


>>	25.

	— Счетоводителите си нямат ни най-малка представа за нещата. Така че защо, по дяволите, им плащаме? Със спестеното _от тях_ бих могъл добре да си поживея!
	Това казваше Патрик О’Мали, докато стоеше в банята на немебелирания апартамент в кулата на своя недовършен, неименуван и неоткрит хотел на Шейсет и пета улица и Парк авеню.
	Беше се вторачил в счетоводителя си, по-точно в главния си счетоводител — Морис Фруд. Фруд вече бе чувал мнението на шефа си за счетоводителите и преди.
	— Но ние имаме представа от цените — отвърна безпристрастно той, — а вие правите ненужни разходи.
	— Но плодовият сапун е необходим — избухна О’Мали. — Пухкавите хавлии са _необходими_. А джакузи-ваната в банята на този апартамент е _от първостепенно значение_.
	Фруд въздъхна и сви рамене:
	— Добрата новина е, че всички стаи са запазени. А лошата — че губим пари при всяко запазване.
	— Ще обмислим отново проклетите цени. Когато обещаеш най-доброто, трябва да се получи най-доброто, а този хотел _ще бъде_ най-добрият, проклет да съм, или този сапун ще ти го навра там, където слънцето никога няма да го огрее!
	— Е, щом ще е плодов — засмя се Фруд.
	О’Мали изсумтя:
	— Строителството върви ли в срок?
	— Да. Според техния срок. С осем месеца закъснение при увеличение с двайсет процента.
	— Това все още е по-малко, отколкото оценяваш оригиналността?
	— С десет процента по-малко.
	— Тогава вземи сапуна и хавлиите от тези десет процента.
	— Няма начин. — Фруд хвана О’Мали за ръката и го поведе извън апартамента към временния асансьор. — Познавам те, навсякъде ще надхвърлим планираните разходи. Цените трябва да се вдигнат.
	Ако О’Мали имаше някакво мнение по въпроса, то поне се въздържа да го изкаже. Вместо това рече:
	— Знам как да нарека хотела.
	_Добра новина_, помисли си Фруд. _И то точно навреме._
	— Как?
	— Ще го нарека „Корнелия“.
	— „Корнелия“. Чудесно! — Фруд знаеше, че шефът му следи внимателно реакцията му, но удоволствието му бе истинско, а усмивката — искрена. — Много добре. Изборът ти е идеален, Патрик.
	— Не знам някой световноизвестен хотел да е бил наричан с женско име. — О’Мали сякаш се срамуваше.
	— Тогава това е уникално име за уникален хотел. Освен това и моментът е подходящ.
	— Тя бе уникална жена — продължи О’Мали. — Това поне е сигурно. Най-после да имаме едно и също мнение за нещо, Морис.
	Фруд го стисна за ръката и сериозно я раздруса. Изглежда, счетоводителят най-после бе _почувствал_ нещо.
	— Хотелът ще бъде подарък за нея. Начин да изразиш почитта си към единствената жена, която си обичал.


>>	26.

	В продължение на двайсет години Корнелия и Патрик О’Мали бяха една от най-ухажваните и без съмнение най-известната двойка. Привидно пълни противоположности — той, грубият, издигнал се напълно сам предприемач, който превърна някаква неизвестна верига от мотели в една от най-модерните хотелски вериги в Съединените щати, Европа и Азия; а тя, перлата на обществото, вбесила семейството си Уайтингс с любовта, а после и с женитбата си с _католик, който дори не е завършил Принстън_ — всъщност двамата си подхождаха идеално. Спокойната Корнелия охлаждаше буйния му темперамент, а страстта на Патрик разпалваше нейната, но и в най-богаташките кръгове, в които се движеха и светеха като звезди, нито един скандал не ги омърси. Въпреки многобройните изкушения, той й остана верен, а неговата подкрепа я правеше по-силна. Зад кралското си държане тя си позволяваше да се отпусне и да стане доверчива, но само и единствено за него, вечно за него.
	Докато вечността не бе прекъсната от тумор в мозъка, който отне живота й за година и половина, а много преди това и разума й, така че на петдесет и четири години той остана само с богатството си, непокорния си син Питър и огромното съчувствие на приятелите си. Сега строеше най-великолепния си хотел около едно старо имение, също както Хелмсли бе направил с „Палас“. Освен това щеше да има още четиристотин стаи и седемдесет апартамента, някои от които с оригинален мрамор от Уитърспун Хаус. Гостите щяха да имат широк обхват от стилове, като започнеш от Италианския ренесанс, през френското изящество от осемнайсети век до ултрамодерни американски хрумвания.
	И във всяка стая на „Корнелия“ — О’Мали се чудеше защо не се бе сетил по-рано за името, докато си представяше хотела — щеше да има плодов сапун и пухкави хавлии. Той щеше да се превърне в истински грандхотел — от тези, които се бяха строили в по-добрите времена, преди нашествието на счетоводители.
	Той прекара целия ден в хотела, срещна се с Фруд сутринта, напътства лично полирането сантиметър по сантиметър на мраморните колони във фоайето, провери местата за сядане и осветлението в Златния бар, а после, по обяд, се срещна с главния си архитект Майкъл Харт.
	Разговорът им продължи и по време на обеда. Харт премина през няколко критични въпроса, най-важните от които бяха позлатяването на ренесансовата декорация в главното фоайе и филиграните над прозорците на входа откъм Лексингтън.
	Когато отново остана сам, О’Мали тръгна към кухнята, за да чуе най-после с искрено задоволство глъчката от чукане и пробиване на дупки — неръждаемите печки, подгряващите фурни и тезгяхите най-после бяха монтирани след четириседмично изчакване за материали. Вече имаше толкова медни съдове, както О’Мали забеляза с удоволствие, че би могъл да се открие най-големият магазин за тях в Манхатън.
	В седем и половина О’Мали мина отново под старинния часовник във фоайето — реликва от миналото, която някога бе красила Зимния дворец на Екатерина Велика.
	Един оригинален фонтан на Бертини, внесен от Рим, бе възстановен в несравнимото си великолепие в средата на преддверието в задната част на фоайето. Този следобед водопроводните тръби най-после бяха поставени от Тимоти Съливан от Бронкс, който повика О’Мали, за да му съобщи, че всички системи работят.
	— Всичко е готово за излитане — измърмори О’Мали, докато развиваше кранчето за струите.
	Водата се вдигна на леки вълнички и струи. Лицето на О’Мали светна като на малко дете по Коледа.
	— _Мътните ме взели_, но си го бива! — каза високо в пустата градина.
	Но въпреки това струите трябваше да се издигат по-високо, реши той, докато разглеждаше фонтана. Завъртя кранчето. Но водата остана на същото ниво. _Никога няма да може да хване следобедната слънчева светлина_, заключи той. Приличаше на еякулацията на деветдесетгодишен старец.
	_Това копеле Съливан! Всички системи работят, ама друг път! Така ще го подредя, че самият той никога няма да може да еякулира отново._
	Патрик О’Мали вече си бе отбелязал първата забележка, която щеше да отправи на следващия ден.
	После отново мина под часовника във фоайето, спря се и провери собствения си часовник. _Осем и шестнайсет! Часовникът във фоайето бе избързал с три минути!_
	Убийствен гняв забушува в гърдите му. „Успокой се, Пат — представи си как му казва Нели. — Спокойно, спокойно.“ Изобщо не му пукаше за това „спокойно“. С тези некомпетентни подмазвачи навсякъде около него и при липсата на Нели, за какво ли си струва да живее човек?


>>	27.

	Когато Джени навърши тринайсет и почти стана време да учи в гимназия, купих красива къща на Грийнбрайър Роуд в Бедфорд, Ню Йорк. Вече бе дошло време двете да имаме истински дом. И което бе много по-важно, исках Джени да учи в добро училище.
	Исках стабилност и спокойна среда и за Джени, и за самата мен. Заедно избрахме къщата. И двете я харесвахме, както обичахме и обширните земи наоколо, и град Бедфорд. Най-после отново имахме дом.
	Вече ми се носеше славата на изключително придирчива, що се отнася до концерти и пътувания. Мисля, че бях поставила най-важните неща на първо място, както и че вече бях доста уравновесена. Никога не съм искала да се мисля за голяма звезда или да живея като такава. Бях се заклела да не отглеждам Джени по този начин.
	Годините, прекарани с Филип, ме бяха накарали да не смея да се надявам на нещо повече от мир и задоволство в живота си. _Не е толкова лошо_, продължавах да се самоубеждавам.
	В Бедфорд имаше чудесно училище за Джени, бяхме на по-малко от час до центъра, можех да се усамотя напълно, когато имах нужда от това, или пък да се правя на общителна, ако исках. Градът изглеждаше идеален за нас, тих и търпелив, най-подходящото място да се унищожат последните следи от едно все още болезнено минало.
	Джени кръсти къщата ни Шангри-ла-ла-ла. Но това не се изричаше, а се _пееше_. Гласът й бе хубав, а чувството й за хумор — много добро.


	Повечето нощи в къщата ни бяха благословено спокойни. Тишината бе нарушавана само от чуруликането на птичките, случайно разлаяло се куче или понякога от звуците на музика, когато някоя кола с младежи минеше наблизо. Кръстосващите наоколо автомобили ми напомняха за детството в Нюбърг, който бе само на петдесет километра на север.
	Една вечер през април се стреснах от чукане по входната врата. Не очаквах никого. Доколкото знаех, нямах никакви неприятности с полицията. Джени си бе в стаята и пишеше домашните си, а освен това се надявах, че бе прекалено млада за някой нахакан приятел.
	По принцип се стараех да пазя местожителството си в тайна, така че бе почти сигурно, че натрапникът не бе нито почитател, нито съперник. Може би някой бе объркал къщата? Вероятно се бе случило точно това.
	Отидох до вратата с любопитство, но и с малко притеснение. През шпионката видях някакъв мъж с разкривено от увеличителната леща тяло. Костюмът му бе измачкан, но доста скъп, вратовръзката му бе изкривена на една страна, косата — разрошена, а лицето — силно зачервено. Реших, че е достатъчно безобиден и отворих вратата.
	— Госпожа Брадфорд? — попита той раздразнено.
	— Да. С какво мога да ви помогна? И откъде знаете името ми?
	— На пощенската ви кутия пише Брадфорд. Досетих се.
	— На вратата има звънец. Защо не го използвахте, вместо да чукате по вратата?
	— Наистина ли има? — Той изглеждаше искрено изненадан. — Предполагам, че съм бил толкова ядосан, че изобщо не съм забелязал. Съжалявам.
	Гневът му очевидно вече се изпаряваше. Очевидно не бе опасен. Поканих го вътре.
	— Какво се е случило?
	Той ме последва през фоайето до хола.
	— Ако строях хотели, както „Дженеръл Мотърс“ правят коли, щяха да ме разпънат на кръст. И все пак тези мръсници…
	Аха. Това обясняваше всичко.
	— Значи нещо се е случило с колата ви?
	— Чисто нов мерцедес с гюрук. Не съм изминал и хиляда километра на тази безполезна раздрънкана таратайка. И ето ме тук — изтощен, наработил се и щастлив от успешното измъкване от магистралата, когато този кучи син угасна. Искам да кажа, наистина _угасна_. Без никакво предупреждение, дори без предсмъртно задавяне. Просто ми каза: „Върви по дяволите, Пат“ — и свърши. А имам ли телефон в колата си? Разбира се, че не. Ако имах, щях да го използвам, но когато карам, обичам да си мисля за разни неща и да се наслаждавам на благословения мир. Единствената разумна причина за телефон е, в случай че колата се развали, а нима един чисто нов мерцедес за осемдесет хиляди долара ще ви причини каквито и да било неприятности? Не, няма начин. Ха! — Изведнъж той спря и се засмя. Усмивката му ми напомняше _страшно много_ тази на Пол Нюман. — Така че мога ли да използвам телефона ви? Аз съм може би единственият ирландски католик, който е член на ААА*, а не на АА**.
	[* Американска асоциация на автомобилистите. — Б.пр.]
	[** Дружество на анонимните алкохолици. — Б.пр.]
	— Няма проблеми — отвърнах, прикривайки усмивката си. Той бе забавен, а хуморът му — заразителен, поне тази нощ. — Телефонът е в кабинета. Какво правите в Грийнбрайър по това време на нощта?
	— Аз _живея_ в Грийнбрайър. На около пет километра по-нататък. Сигурно сте минавали покрай къщата ми поне хиляда пъти, докато отивате в града. Името ми е О’Мали. Къщата е онази — прекалено голямата в стил „крал Джордж“. Живея в нея, за да впечатлявам приятелите си.
	Виждала бях къщата, или по-точно казано — имението. То бе едно от най-големите в Грийнбрайър.
	— Казахте хотели. Тогава сигурно сте…
	— Патрик О’Мали. Сега строя един на Парк авеню. „Корнелия“. Харесва ли ви името? Кажете „да“ и вие ще сте първият му гост.
	Този път не можах да не се разсмея:
	— Да. Ще трябва да ви заведа до телефона. Искате ли нещо за пийване, господин О’Мали?
	Той кимна:
	— Много сте любезна и отзивчива. Скоч, ако имате. Чист.
	Заведох го до кабинета, а после отидох до кухнята, за да приготвя питието. Имаше нещо в излъчването на този богат-беден напорист мъж, който ми направи впечатление на много забавен. Изражението на лицето му бе като на артистите от класическите черно-бели комедии без звук. Имаше качества на звезда.
	Не допускам кой знае колко посетители, освен свързаните с музикалния бизнес, в безопасния си, удобен и затворен свят. Започвах да ставам толкова добра в преструвките, че ми хареса.
	Сипах един скоч и се върнах в кабинета, почуквайки тихо, преди да вляза. Пристъпих напред, а после спрях и започнах да се смея високо. Не успях да се овладея.
	Патрик О’Мали бе смъкнал намачканото си сако и го бе метнал внимателно на гърба на стола. Свалил бе черните си обувки и ги бе поставил под сакото.
	Беше се изпънал в цял ръст на стария ми шарен диван и бе потънал в сън.


>>	28.

	Събудих се рано, но когато слязох, Патрик вече си бе отишъл. Двете с Джени пробягахме пет километра, пихме по едно ободряващо питие и тя тръгна за училище. А аз седнах в кабинета и започнах да работя над думите на „Дама, трудна като любовта“.
	Към десет и половина се разходих до конюшните и забелязах, че въздухът е прозрачно чист и всичко наоколо изглежда така, сякаш го наблюдаваш през обектив на камера. Обхвана ме тихо задоволство. Не е кой знае какво, но не е и толкова зле. Нещо в живота ми не достигаше, но определено бях постигнала много и не исках да се оплаквам.
	По алеята пред къщата зави цветарски бус и едно момче с щръкнала оранжева коса и рекламни очила на „Кока-Кола“ забърза към мен, носейки букет от фрезии, украсен с панделки.
	Вътре имаше бележка. _О’Мали_, казах си, странно доволна.
C>
	Скъпа Маргарет Брадфорд,
	Простете ми, че не ви познах веднага по името, но единствените певци, за които съм чувал, са „Кланси Брадърс“.
	Не съм сигурен дали изобщо ще мога да се изправя отново пред очите ви. Не и след снощи. Но ще опитам. Дайте ми тази възможност.
	Ще вечеряте ли с мен някой ден тази седмица? Позволете ми да опитам да се реванширам.
	Имате най-красивите сини очи, които някога съм виждал, и оставащото време до нашата вечеря ще прекарам в слушане на записите на Маджи Брадфорд, докато не запомня всичките ви песни.
@	Смъртноумореният сънливец (ваш съсед)
@	Патрик
C$
	Очите ми са лешниковокафяви и ми се струваше, че Патрик О’Мали прекрасно знае това, както знае, че аз знам, че той го знае.
	Вечеря? Защо не? Трябваше да се запозная с повече хора от Бедфорд. Оставих му съобщение на секретаря, уговаряйки среща в четвъртък вечерта.
	_Сини очи_ — това не съм аз, а Синатра.


>>	29.

	Срещата в четвъртък най-неочаквано се оказа абсолютна изненада. Той ме накара да се смея, и то много. Разказваше ми истории, втъкани в други, вмъкнати, от своя страна, в трети истории. Усмивката му бе сърдечна, а самият той — великодушен. Разбрах, че съм намерила първия си истински приятел в Бедфорд и се почувствах добре.
	През следващите няколко седмици се срещнах няколко пъти с Патрик. Харесваше ми неговото странно, малко изкривено, но искрено чувство за хумор; забележително точният избор на подходящия за шега момент; прекалено сантименталните, но въпреки това вълнуващи истории за детството му в десетчленно ирландско семейство; вълнението му, когато настанил родителите си в апартамента за младоженци на първия си грандхотел.
	От уважение към това, че бе обиколил цялото земно кълбо, започнах да измислям прякори на Патрик, които безкрайно го забавляваха: Падриак, Патрис и Патрицио. Но Патрик никога не ме наричаше с прякори. Понякога ми казваше Маргарет. Беше единственият човек, който го е правил, откакто майка ми бе починала.
	— Първата ми любов — каза ми Патрик — всъщност бе морето. То е най-силният спомен, който все още ми е останал от Ирландия, където израснах.
	Патрик имаше скромна яхта и една утрин през седмицата я изкарахме в залива. Патрик бягаше от проблемите си с хотела, а аз можех да си позволя да се отделя един ден от пианото и от всекидневните си задължения.
	Скоро бяхме насред залива и почувствах, че и на мен ми харесва. Тъй като бе рано сутрин през работен ден, нямаше много други лодки, въпреки че денят бе топъл, а небето — ясносиньо. Виждах натовареното движение, докато се отдалечавахме от брега, и като наблюдавах забързаните коли, си напомних каква късметлийка съм.
	— В името на Бога — каза Патрик и поздрави хората, тръгнали по море с карта в ръка. — Мръсници! — изкрещя после срещу морския бриз и се разсмя. Не го каза злобно, просто се закачаше.
	Двамата с Джени очевидно бяха заговорничили, тъй като той бе качил контрабандно на борда малко от моето любимо ободряващо питие и ми бе приготвил обичайната закуска. Дори пийна заедно с мен от специалната смес, която си приготвях от няколко вида плодови сокове и витамини.
	— Е, успя ли най-после да преодолееш спомените от копелето, Маджи? — попита той, докато отпивахме от сока. Както винаги, Патрик бе спонтанен и се държеше по _типичния_ за него начин. Разбрах, че има предвид Филип, за когото бяхме говорили и преди, но съвсем малко.
	— И да, и не — казах истината на Патрик. Почувствах, че мога да му се доверя.
	— Мисля, че знам какво имаш предвид. — Той ме прегърна с ръка, докато и двамата седяхме и наблюдавахме прииждащите една след друга вълни. — Съжалявам, че не мога да ти бъда полезен с някой добър съвет — каза ми. — Никога не съм застрелвал някое копеле, въпреки че няколко от тези, които познавам, си го заслужават. Нали не се сърдиш, че се майтапя — това е моят начин да се справям с живота.
	Кимнах. Това _наистина_ бе типично за Патрик — да се шегува, когато нещата станат особено тъжни. Караше ме непрекъснато да се смея, а това ми харесваше.
	— Той _наистина_ бе копеле и страшно съжалявам, че се омъжих за него.
	Патрик махна сърдито със свободната си ръка.
	— Еее, той просто се е възползвал от ситуацията. Била си много млада и току-що си напуснала дома на леля си. Свършил си е добре офицерската работа, дал ти е няколко надути обещания, излъгал те е. Знам как стават тези неща, затова дай да отплаваме на север до Уест Пойнт. Ще разровим гроба му и ще стрием костите му на прах.
	Поклатих глава отрицателно, но все пак усмихнато:
	— Караш ме да се смея.
	— Това ми е работата. В това съм добър.
	Погледнах го в очите.
	— А в какво мислиш, че съм добра аз?
	Той замахна и с двете ръце.
	— О, във всичко! Или поне във всичко, което съм видял досега. Е, затваряш се малко в себе си — това е единствената област, която според мен се нуждае от усъвършенстване.
	— Много си забавен и мил.
	— Така ли мислиш? — попита той.
	— Да. И твърдо вярвам в това. Абсолютно съм сигурна.
	— Е, добре, но аз възразявам срещу това твърдение, защото не мога да стъпя и на малкото ти пръстче в това отношение. Начинът, по който говориш, по който мислиш, как си отгледала красивата си дъщеря Джени, всички тези чувства, разкриващи се в песните ти. Заради това музиката ти е толкова популярна, знаеш ли?
	— Знам…
	— Аз знам, но ти — не. Искам една услуга от теб, една голяма услуга.
	Цялата се стегнах.
	Патрик трепна.
	— Видя ли какво е направил с теб, скъпа Маджи? Мразя, когато се страхуваш. Този _рефлекс_. Гърбът ти става като дъска за гладене.
	— Започвам да се оправям — отвърнах тихо.
	— Знам. А сега _не се стягай_. Ето в какво се състои услугата. Най-прекрасното нещо, което мога да си представя.
	Но аз _не можех_ да си представя. Вече не се чувствах напрегната — Патрик ме бе накарал да се отпусна — но не можех да си представя какво цели с всичко това.
	— Добре — съгласих се накрая, — ще направя всичко, което пожелаеш. Сега виждаш ли колко голямо доверие ти имам?
	— Отлично. Най-хубавите думи, които съм чул да изговориш досега. А това, което искам, Маджи, което много бих искал, е да ми изпееш една от твоите песни. Която и да е, по твой избор. Точно тук, както сме само двамата, ще изпееш ли една красива песен само за мен?
	Молбата бе прекрасна и аз запях за Патрик.


>>	30.

	Една вечер, може би след седмица или малко повече, вечеряхме двете с Джени. Някъде към осем я закарах до приятелката й Мили, където щеше да преспи. А после тръгнах към дома на Патрик, за да хапна и с него.
	Патрик бе освободил „главния си готвач и мияч на бутилки“ тази вечер. Каза, че искал лично той да ми окаже честта да приготви печени омари с подлучено масло, дебело нарязани и хрупкави пържени картофи и сочна царевица. Съвсем обикновено, утоляващо глада _угощение_.
	След вечеря се поразходихме из градината до няколко ябълкови дървета в най-отдалечения край на имението. Там Патрик ме прегърна и ме целуна леко по косата.
	— Миришеш на портокалови цветчета. Как го правиш?
	— По-скоро мириша на „Стига толкова сълзи“ на „Джонсън и Джонсън“.
	— Каквото ще да е. Ухаеш чудесно. — После целуна и страните ми, челото, носа, брадичката ми. Целуна устните ми, а след това почувствах езика му да докосва моя.
	Дръпнах се назад. И преди се бяхме целували, въпреки че никога не бях почувствала страстта му: винаги се дръпвах навреме. Но тази вечер всичко бе различно. _Той се целува просто прекрасно_, помислих си. _Направо почувствах сърцето му и това ми хареса._
	С него се усещах в безопасност. Нощният вятър тихо шептеше в клоните на дърветата. Той ме целуна отново и този път усетих, че му отвръщам.
	_Не мога да се затварям повече в себе си. Не мога да прекарам целия си живот в страх, дори и да се страхувам._
	— Хайде да влезем вътре — каза Патрик. — Веднъж спах в твоята къща. В кабинета, и то без разрешението ти, както непрекъснато ми напомняш. Ще спиш ли в моя дом тази нощ?
	Притиснах се към него и се усмихнах. Поне веднъж се радвах заради преспиването на Джени при приятелки.
	— Надявам се, че няма да ме сложиш в кабинета.
	Почувствах как мъжествеността му нарасна, притисната до мен.
	— Не — прошепна той. — Ела с мен. Моля те! Довери ми се.
	Нежеланието ми трябва да е било по-силно, отколкото си представях, щом и той го бе усетил. _Да му се доверя._ О, как ми се искаше! И все пак, когато се обърнахме към къщата, виждах пред себе си лицето на Филип, чувствах заплахата, която излъчваше. Потреперах неволно. _Проклет да е!_ Трябваше да изгорим на пепел костите му.
	— Не е толкова наложително да го направим сега — тихо каза Патрик, отгатвайки страха ми. — Не знам всичко, което ти се е случило в миналото, но можем да почакаме. Ти си първата жена, която има някакво значение за мен от доста време насам. Но искам и двамата да го желаем еднакво силно.
	Той _наистина_ бе най-милият и нежен мъж, когото познавах. Имах му доверие.
	— Искам да го направим — отвърнах със свито гърло и настръхнала кожа. — Наистина искам, Патрик. Хайде да влезем.


>>	31.

	Бяхме необичайно мълчаливи, докато бавно се събличахме в раздвижената, осветена само от луната спалня на Патрик на втория етаж. В продължителната тишина сърцето ми биеше трескаво. Всякакви въпроси и съмнения се въртяха лудо из главата ми. _Прекалено висока съм за него. Щом ме опознае по-добре, сигурно вече няма да ме харесва толкова. Достатъчно ли го познавам? Отпусни се, Маджи. Моля те, просто се отпусни!_
	Той изглеждаше прекрасно на лунната светлина. Стегнат и плосък корем на мъж, който работи много. Добре оформени и мускулести крака. Широки гърди, леко покрити със сребърни и светлокафяви косъмчета. _Секси_, казах си и изпитах приятно задоволство от тръпката в мен.
	_Отвори сърцето си за него, Маджи. Не се плаши. Този път всичко е наред._
	Той ме подържа в ръцете си за един безмълвен миг, целувайки косите и шията ми. Просто ме _държеше_, както стояхме пред осветения от луната прозорец, и чакаше да се отпусна. Сякаш можеше да чака до безкрайност.
	Целуна ме отново и изведнъж ми се стори, че политаме един към друг. Той целуваше страните ми, челото, носа, а после и очите ми. Леки, бавни и пълни с наслада докосвания. Най-после започнах да отвръщам на целувките му. Започнах със страните му, челото, очите. Продължавах да летя и падам към него — или поне така ми се струваше.
	— Скъпа, мила Маджи — прошепна той. Знаеше, че все още малко се страхувам. Винаги знаеше какво чувствам. Беше мъдър и интелигентен, но никога не се надуваше, не се самоизтъкваше. — Ти си толкова красива и специална жена. Обожавам те, Маджи!
	Гласът бе на _Патрик_, ръцете бяха на _Патрик_ и когато ме вдигна и отнесе на огромното легло, почувствах облекчение, сякаш бе скъсал невидимите вериги, които ме бяха държали затворена. Всичко бе като приятен, бавен танц. Толкова ново за мен — или отдавна забравено, или никога неизпитано. Той не бързаше и нахлу нежно и внимателно в мен.
	От някакво място дълбоко в мен, място, отдавна забравено, се разляха вълни на удоволствие и цялата потръпнах. Почувствах да се надигат, избликват и заливат усещания, които ми бяха липсвали от толкова отдавна. А тази нощ си ги припомних неведнъж.
	— Нежният Патрик — най-накрая казах тихо и не вярвах някога да престана да се усмихвам. Отново докоснах лицето му. И той се усмихваше. — Ти си мехлем за душата ми. Толкова ми е хубаво с теб.
	— И ще става все по-хубаво и по-хубаво — отвърна той. — Повярвай ми. — А после прошепна: — _Повярвай в нас._
	И аз повярвах. Най-после отново се доверих на някого.


>>	32.

	Уил Шепърд трябваше да напусне, когато бе на върха на успеха, но някак си не успя да го направи. Беше доста известен и червив с пари, но ненавиждаше всичко това. А и тази нощ се бе издигнал в опасни висини. _Върколака на Лондон_, помисли си той. _Внимавайте._
	Кокаинът, който бе взел при започването на концерта, а после и другия, точно преди появата на Маджи Брадфорд, го накара да се почувства всемогъщ. И защо, по дяволите, да не е така? Та той бе звезда не само на футболното поле, но и между елита на обществото, събрал се на специалното представление в „Албърт Хол“.
	Уил се огледа наоколо, засмян и махащ оживено. Пийт Таунзенд бе тук, и Стинг, и Мик Джагър, _нова рокгрупа: Хазбийнс_, заедно с Рупърт Мърдок и Маргарет Тачър — _двама души, които в момента се стараеха да съсипят Англия_.
	Бяха дошли да послушат Маджи Брадфорд, която да успокои измъчените им души. Нейните балади правеха това с хората. Песните й бяха изключителни, истинско чудо — хубава мелодия, силни текстове и невероятно въздействащи. Никой друг певец не влагаше толкова различни емоции в една и съща песен. Всичките й песни сякаш имитираха забъркания и сложен съвременен живот — или поне така се струваше на Уил.
	Тя се появи на сцената, посрещната от силни приветствени аплодисменти, но въпреки това изглеждаше _толкова срамежлива_. Билетите бяха продадени от месеци. Тя седна пред пианото… и просто започна да пее.
	Уил не помнеше сцената на бала у лейди Тревелиън, така че сега я погледна непредубедено. Косата й бе дълга, гъста и руса. А лицето й бе искрено и красиво.
	Но точно тази вечер сякаш _светеше отвътре_. Питаше се защо ли? Каква бе нейната тайна? Какво бе разбрала тази жена, което той не бе успял?
	Гласът й не бе силен или особено драматичен, а стилът й бе естествен. Пееше с чистота, която пронизваше сърцето му като с меч, а всъщност той чувстваше болката, както и откровената красота на музиката й.
	Тя пееше за тъгата от загубени надежди, за изгубената милост. На Уил му се струваше, че пее за него.
	По лицето му се стичаха сълзи. Музиката го развълнува по начин, който не разбираше, но сякаш от сцената струеше ярка светлина, която го обгърна, а после го отнесе от концертната зала на място, където бяха само двамата. _За какво, по дяволите, си мисля?_ — питаше се той. Идеше му сам да си се присмее. Чувстваше се като абсолютен глупак.
	Но, боже, колко много обичаше да слуша гласа й, независимо от всичко. Би могъл да го слуша през целия си останал живот.
	Изведнъж почувства странно, натрапчиво усещане, че Маджи Брадфорд би могла да го спаси от самия него.


	— Забрави ли, че бях с теб там вътре? Забрави, нали, Уил? Копеле такова!
	Уил погледна слабата тъмнокоса жена, която се държеше за ръката му, докато напускаха концертната зала. Беше я забравил и изобщо не се сещаше коя, по дяволите, е красивата жена зад тъмните очила. А, Върколака го прихваща отново!
	Тя бе зашеметяваща, но коя ли беше? Манекенка? Актриса? Бъдеща актриса? Магазинерка? Къде, мътните го взели, я бе срещнал? Боже, каква каша — дори за него това бе нещо ново.
	— Е, и за какво бе целият този рев? От кокаина ли? А можеш ли да играеш футбол в това състояние?
	_Ааа_, въздъхна с облекчение Уил. _Репортерка!_ Сега вече си спомни коя, по дяволите, бе тя. „Таймс“. Искаше да напише статия за него. А той искаше да я прекара. Съвсем честна размяна.
	Като възстанови равновесието си, той веднага навлече една от най-чаровните си маски на принц. Знаеше, че може да измами когото си поиска. Дори и репортерка на „Таймс“.
	— Не, не беше от наркотика, Синтия — каза той. _Синтия Милър! Точно така се казваше._ Толкова се гордееше със себе си. — Обичам песните й. Наистина ги обичам.
	— Така каза и на идване насам. Колата ти е пълна с нейни записи.
	— Музиката й е толкова истинска, идва направо от живота й — продължи Уил. — Ти самата харесваш ли я?
	— Както вече ти казах на път за тук, аз наистина харесвам музиката й. И концертът ми достави удоволствие, но може би не толкова, колкото на теб.
	Уил я докосна по страната много внимателно и целомъдрено.
	— А сега какво ще правим? — попита той. _Внимавай, Уил. Тя е репортерка._
	Синтия Милър му се усмихна лукаво.
	— Бих искала да чуя малко повече за Русокосата стрела — отвърна тя. Държеше се като повечето журналистки, невероятно цинична романтичка, която е загубила всякаква вяра.
	— Бихте ли искали да я видите? — закачи я Уил. И допълни една блестяща усмивка.
	Знаеше, че й се иска. Всички искаха, с изключение може би на една.
	Маджи Брадфорд! Точно нея желаеше, от нея се нуждаеше — _истински човек, който да го разбере и да се изправи срещу него_.


>>	33.

	На вратата се позвъни и Уил престана да чете сутрешния вестник. Надникна през прозореца. Ефектен сребристосив ролс-ройс бе спрял на алеята. Чу как камериерката посрещна новодошлия, а после към всекидневната отекнаха стъпки.
	— Господин Шепърд, господин Лорънс.
	На вратата стоеше усмихнат русоляв мъж, може би десет години по-възрастен от Уил. Уил знаеше кой бе Уинифред „Уини“ Лорънс. Този човек бе главната движеща сила в развитието на сокъра в Съединените щати, решил да върне красотата и грацията на този изтънчен спорт пред една нация, преситена от осакатяванията в американския футбол. Лорънс бе адвокат, действаща сила, но най-вече невероятно енергичен човек.
	Уил изчака на стола си, докато Лорънс влезе в стаята, после се изправи бавно, изпъвайки се сякаш след дрямка, и разтърси ръката на американеца. Също като повечето хора от страната си, от общата им родина, Лорънс пропусна предисловието и премина направо на въпроса. Нямаше време за губене.
	— Кажи ми, Уил, защо германците останаха толкова силна заплаха за спечелването на купата? — попита Лорънс, а усмивката му изглеждаше залепена на лицето му. — Година след година, без значение от състава, сякаш в отбора им непрекъснато се генерират силни играчи.
	Всъщност самият Уил доста често си бе задавал този въпрос.
	— Предполагам, че е от дисциплината — отвърна той. — Целият им отбор има свой стил, а не отделните играчи. И това ги прави толкова силни.
	Лорънс светна, признавайки очевидното, както американците често правят.
	— Точно този стил съм внедрил в американския отбор. Но имаме нужда и от личности със световна класа. Нуждаем се от голмайстор.
	— Предполагам, че точно затова си тук.
	— Да, така е. Дойдох да те убедя да играеш за Съединените щати. Няма да си тръгна оттук, докато не го направя.
	Уил се разсмя, без да обръща внимание на наглостта на Лорънс.
	— Ще ти разясня някои неща. Няма начин Америка да спечели — със или без мен. Защо трябва да хвърлям толкова сили в тренировки само за да приключа още на квалификационните кръгове? Ще ми обясниш ли дали има нещо, което не успявам да схвана?
	Лорънс се пресегна към претъпканото си куфарче, издърпа лист с компютърна разпечатка и го сложи на масата. Двамата мъже се наведоха над него.
	— Виж, Уил. Задръж недоверието си поне за малко. _Виж._ Официалната схема за американския отбор в квалификациите за зона КОНКАКАФ*.
	[* Включва страните от Северна и Централна Америка и Карибския басейн. — Б.пр.]
	— Е, и?
	— Не виждаш ли? Нека да ти обясня тогава. На американците няма да им се наложи да побеждават нито един свестен отбор. Не и докато не влязат във финалните двадесет и четири отбора.
	Уил отново се разсмя. Наслаждаваше се на първокласната игра на Лорънс, но това вече бе прекалено много.
	— Може би не си чул, господин Лорънс, _Уини_, но и американския отбор го считат за кръгла нула. Който и да е национален отбор ще бъде абсолютно щастлив да играе със Съединените щати. Всички ще смятат играта само за една разходка.
	— И точно това ще бъде нашето предимство! — Лорънс прегърна Уил през рамо. Всъщност той бе доста добър търговец, великият американски търгаш. Много настойчив по свой начин. — Ще се възползваме от _изненадата_. Какво ще кажеш, ако ти заявя, че Улф Обермайер се съгласи да стане треньор на американския отбор?
	Обермайер бе тренирал отбори за шампионата в родната си Германия и в Аржентина. Носеше му се славата на един от най-блестящите мозъци във футбола, както и на грубия му език.
	— Може би ще ме впечатлиш малко — съгласи се Уил. — Поне привлече вниманието ми. Разкажи ми нещо повече, господин Лорънс. Може би точно в този момент имам нужда от предизвикателство.
	— Или от върхово постижение? — каза американецът и се засмя.


>>	34.

C>
	„Опитайте се да си представите Световните серии*, Суперкупата**, Дербито в Кентъки*** и демократическата и републиканската конвенции, събрани заедно за едно велико събитие“ — написа Мики Тревор-младши в известното американско списание „Спортс Илюстрейтид“.
	[* Годишна поредица от срещи между шампионите на две основни бейзболни лиги. Победител е този отбор, който спечели четири игри. — Б.пр.]
	[** Годишен футболен мач между най-добрия отбор на Националната футболна лига и този на Американската футболна лига. — Б.пр.]
	[*** Конно надбягване за тригодишни коне, провеждано веднъж годишно, през месец май, в Чърчил Даунс, Луисвил, Кентъки. — Б.пр.]
	Тогава сигурно щяхте да придобиете някаква представа за грандиозността и величието на финала за световната купа.
	После си представете Рио де Жанейро, където футболът е може би по-важен от секса и самбата, а финалът за световната купа прави Марди Грас* да изглежда като малко скаутско събиране на ученички.
	[* Денят преди Великите пости, празнуван като Ден на карнавала. — Б.пр.]
	Ето къде ще се празнува финалът за световната купа.
	А сега си представете двата отбора, достигнали до срещата на този финал: всеизвестния фаворит Бразилия, печелила три пъти титлата, чието потекло е толкова известно, колкото това на нюйоркските янки, и новопоявилия се, неизвестен досега, невзрачен отбор на Америка, мъжете чудо в червено, бяло и синьо, чието издигане от небитието до героичното предизвикателство съдържа в себе си всички елементи на класическа вълшебна приказка — с единствената разлика, че колкото чудно и невероятно да ви се струва, тя е самата истина.
	Приятели, тази приказка тук би могла да се сравнява с „Цар Лъв“! Може да не сте обърнали много внимание, когато Америка спечели квалификационните срещи в зона КОНКАКАФ и по този начин достигна до финалите за световната купа. Може би сърцето ви се е разтуптяло малко по-бързо, когато нашите момчета преминаха първия кръг с една-единствена загуба от Германия. Браво на нас, децата ще се радват, защото обичат футбола, тъй като го играят в училище, казали сте си сигурно и с това се е свършило. Приключило се е. И отново сте насочили вниманието си към надбягванията и чудесния бейзболен сезон на Бари Бондс, все още малко озадачени, питайки се защо останалата част от света приема футбола толкова дяволски на сериозно, а междувременно отборът ни прегази Нигерия на осминафиналите.
	Но когато Съединените щати биха Италия — Италия! — в четвъртфиналите (резултатът бе 3:2 и всички голове за нашия отбор бяха вкарани от американската звезда на звездите — Уил Шепърд), а после преодоляхме Германия с 2:1 в полуфинала, тогава сигурно вниманието ви отново е било привлечено. И сега, ако кръвта ви не ври, ако сърцето ви не бие лудо, ако не сте отложили всички планове за неделя вечер, така че да може да си останете вкъщи и да гледате финала, тогава вие не сте американец, не обичате спорта или вече сте мъртъв.
	Американският отбор се състои от Уил Шепърд и десет други момчета, които вероятно не биха могли да се сравнят с останалите водещи отбори в първенството.
	Но Шепърд. О, Шепърд!
	Футболът е колективна игра, но дори Улф Обермайер, треньорът на американския отбор, признава, че в случая Уил Шепърд е отборът.
	— Без Уил нямаше да се класираме — каза Обермайер. — А с него… е, вижте ни докъде стигнахме. Вижте ни докъде стигнахме.
C$
	— Браво! Поздравления за „Спортс Илюстрейтид“! Най-после да напишат нещо хубаво освен любимата ми статия за банските костюми!
	Уил довърши статията и изсумтя доволно.
	— Шепърд е отборът — каза той. — Как приятно звучи. И малко по-различно от обичайните статии. Браво!
	— Четох я, докато ти спеше — каза Виктория Лансдаун. Дългокраката британска актриса се бе изтегнала съблазнително върху завивките. Поразителните й кобалтовосини очи бяха възхитили мъжа, когото бе срещнала за първи път предната вечер. Русокосата стрела. Най-известният спортист в момента в целия свят.
	Въпреки работещите климатици в хотела, в апартамента бе горещо и двамата не си бяха направили труда да се облекат, след като часове наред бяха правили секс. Откъдето и да ги погледнеш, изглеждаха великолепно, както се предполагаше от репутацията им на звезди. Красивите им тела бяха покрити с капчици пот.
	— Какво мислиш за статията? Още малко приказки на вятъра?
	— Мисля, че ако играеш футбол толкова добре, колкото правиш разни други неща, то тогава утре ще им скъсаш задниците на бразилците.
	Той се усмихна.
	— Ясно, задоволена си.
	— Никога. Дори не бе близо, сладурче. Аз съм _ненаситна_. Не четеш ли вестници? За моята „върволица от любовници“?
	Погледна към пълните й гърди, тънките загорели крака, които се бяха разтваряли с такава готовност за него, но сякаш все пак имаха свое собствено мнение. Жената му напомняше Вани. Много от тях му напомняха. Може би точно затова започваше да се чувства малко ядосан на тази _самодоволна Виктория_.
	— Искаш ли още един удар… във вратата, така да се каже? — Виктория бе усетила как погледът му се плъзга по тялото й. Тя се наслаждаваше на властта си над някои мъже, за които се предполагаше, че са доста влиятелни и силни. Но този бе различен. По-умен, отколкото бе очаквала.
	— Едва ли. Може би твоята _върволица_ най-после е свършила тук — каза той, като й върна ослепителната усмивка.
	— Какво има? Вече няма стрели в колчана? Нима току-що ти свърши сокът на радостта?
	Уил потисна гнева си и се насили да се усмихне.
	— Утре имам среща, и то много важна. Може би си чула за нея? Каза, че четеш вестници, скъпа Вик.
	— И горкото агънце иска да се вдигне за нея, но не и за мен?
	— Недей — промълви той. Поне я бе _предупредил_.
	— Недей какво? — присмя му се тя. — Да не те съблазнявам ли? — Навлажни пръст с езика си и го спусна между краката си. — Ако ти не можеш да го направиш, предполагам, че ще трябва да се справя сама. Е, ето ви сочна новина за жълтата преса. _Виктория се задоволява сама! Уил не може да го направи!_
	Уил изрева и се нахвърли върху нея с цялата си тежест. Виктория изскимтя.
	— О! — изпъшка тя. — Мили боже, боли. _Боли ме._ — Виктория Лансдаун се опита да го отблъсне, но той прикова ръцете й отстрани на тялото. — Моля те, _престани_! Моля те, моля те, умолявам те, Уил! Сериозно ти говоря, престани!
	Но нищо не можеше да спре Русокосата стрела.


>>	35.

	Следобеда, когато трябваше да се проведе финалът за световната купа, температурата се вдигна до трийсет и осем градуса по сипкавите бели пясъчни плажове на Копакабана и Ипанема. В началото денят бе спокоен — национален празник в чест на световната купа. И бедни, и богати почиваха, събирайки енергия за най-известното спортно събитие на света.
	После изведнъж денят се стопи в пренаселена, гореща като в джунглата нощ. Сякаш цяло Рио де Жанейро се бе изсипало по улиците, за да присъства и участва в националната игра „фютбол“.
	По широките булеварди на южноамериканския град се понесе неуправляем и опасен карнавал. Клаксоните на колите свиреха _Бра-зи-ли-я! Бра-зи-ли-я!_ По „Авенида Бразил“ и „Кастело Бранко“ студентите от университета предизвикателно се бяха увили в национални флагове. Всички рейсове и таксита бяха украсени с ярко оцветени серпентини. Жените танцуваха импровизирано по улиците с блузки, прилепнали по гърдите, и поли, въртящи се вихрено.
	До седем часа тълпата се съсредоточи на легендарния стадион „Маракана“, където полицията не пускаше никого без билет, и въпреки това мнозина успяха да се вмъкнат в стадиона и да намерят удобни места за гледане.
	Вътре над сто хиляди фанатизирани кариоки размахваха многоцветни знамена и плакати с призиви за спортна победа и социална революция, крещяха в такт с ритъма на десет хиляди самба-тъпани и два пъти повече мощни касетофони.
	В края на рампата, заедно с останалите от отбора, всред оглушителния шум, стоеше Уил и _слушаше_.
	Чуваше как собственото му сърце бие в гърдите му. Чуваше…
	_Номер девет… от Америка… Уил… Шепърд!_ — чу се от високоговорителя.
	При обявяването се разнесоха продължителни освирквания, викове „клоун“. Но дори в Рио имаше аплодисменти за Уил Шепърд. Някои от тълпата ценяха артистичността повече от фанатизма, а постиженията на Уил бяха истинско изкуство. Четирима голи до кръста мъже изтичаха на игрището. Всеки един имаше номер девет, боядисан на гърдите.
	Продължиха да го приветстват, докато Уил тичаше по полето с високо вдигнат над разветите руси кичури юмрук. В главата му се бяха объркали звуци и образи, фантазии и мечти. Едва успяваше да си поеме въздух.
	Чувстваше как _възбудата_ обхваща всяка частица от тялото му.
	Никой не би могъл да го спре тази вечер.
	Щеше да твори спортна история пред половината свят. Никой нямаше да го забрави след тази специална нощ в Рио.


>>	36.

	В 20:32 колумбийският съдия положи топката на тревата.
	Бразилия срещу Америка! Немислимо, невероятно, невъзможно — и все пак се случваше.
	_Финалът за световната купа бе започнал!_
	Артуро Рибейро, подвижната като живак деветнайсетгодишна звезда на Бразилия, прихвана топката, подаде я на свой съотборник по начин, трениран с часове през изминалите месеци, и се втурна напред в блестящ и плавен танц. Топката му бе върната. С гръб към вратата, той направи задна ножица и изпрати с бомбен удар топката към американската мрежа.
	Зрителите експлодираха.
	— _Г-о-о-о-ол за Бразилия!_ — изрева спортният коментатор. — _Г-о-о-ол на Артуро Рибейро!_
	Времето започна да тече. Изминаха трийсет и три секунди.


	След не повече от шест минути Бразилия отново вкара гол. Изглеждаше прекалено лесно, без никакви усилия.
	Кариоките танцуваха по седалките и пускаха черни змии и проскубани пилета от скрити кошници. Извън стадиона в нощното небе избухваха пламъци, револвери се изпразваха във въздуха, полицейски сирени виеха непрекъснато, сякаш отдавна чаканата революция най-после бе започнала.
	Човек би могъл да си помисли, че по-френетично ликуване едва ли е възможно. Но отпразнуването на втория гол за Бразилия бе нищо в сравнение с реакцията на публиката, когато Рибейро вкара трети гол през трийсет и третата минута от играта.
	Бразилия поведе с 3:0 през първото полувреме!
	Срещата изглеждаше предрешена… не, по-скоро беше _истинска_ сеч.


	_Чуй го само този надут задник_, каза си Уил, докато седеше с наведена глава в зоната за посетители.
	— Играеш, сякаш си друсан — каза Улф Обермайер. Вече бе смъмрил останалите си така наречени играчи и сега говореше тихичко на Уил, когото бе дръпнал настрани, докато отборът напусна съблекалнята, за да започне второто полувреме. — Нещо притеснява ли те? _Да не би да си друсан?_
	— Може би. — Уил се усмихна на прекалено сериозния немец, вцепенен от ужас. Честно казано, и той не знаеше какво не е наред. Чувстваше се освежен след миналата нощ, но спомените му бяха смътни. Не, имаше нещо друго, което го задържаше. Сви рамене към треньора. Каквото и да е било, _възбудата_ бе преминала през него като светкавица и той не можеше да я върне обратно. Чувстваше се отпуснат и муден.
	— Трябва да станеш _фурия_ — продължаваше Обермайер. — Три гола. Абсолютно невъзможно да се наваксат. Но аз съм те виждал да правиш невъзможното. Сега не е моментът да изиграеш най-лошия мач в живота си — трябва да си герой, а не овца. — Той потупа Уил по главата, както баща — сина си. — Покажи ми, че си мъж.
	_Мъж._ Уил излезе на игрището в пълен шок. _Ти участваш във финала за световната купа, а играеш така, сякаш все още си във Фулъм. Това отсреща са бразилците. Най-добрите в света. Ако успееш да ги победиш, ще бъдеш известен завинаги. Обермайер е прав. Бъди мъж._
	Пое си дълбоко въздух и тръгна към скамейката. Чу как тълпата реве, но знаеше, че не е за него; беше за бразилския отбор, който се появи от съблекалнята. Вдигна очи към трибуните — срещу него се издигаше море от тъмни лица. _Е, мътните ги взели!_ Той бе Русокосата стрела! Правеше невъзможни неща, и то _редовно_.


	В началото блестящите изпълнения на Уил бяха само представление, изнесено на стадиона „Маракана“. Свръхестествено дриблиране, внезапна смяна на посоката и създаване на пробив там, където не съществува, невероятна бързина на възможно най-тесните пространства — но без никаква възможност, дори половинчата, за гол.
	Тогава, девет минути след като започна второто полувреме, Уил спря изстрелян пас за бразилския защитник Рамон Палеро.
	Бялото кълбо се стовари като скала на рамото на Уил. Почти в същата секунда десният му крак се дръпна назад и той почувства как някакво малко мускулче се скъса в бедрото му, а болката пропълзя в коленната му става.
	Но вече нищо нямаше значение. Уил изпрати с бомбен удар топката към горния ляв ъгъл на бразилската врата. Вратарят едва успя да вдигне ръка, камо ли да спре топката, прелетяла като стрела покрай него.
	— _Г-о-о-ол за Америка!_ — Уил чу коментатора да вика по високоговорителя и едва повярва на думите му. — _Г-о-о-ол на Уил Шепърд!_
	Трескава възбуда възпламени съзнанието му. Адреналинът запя във вените му, а болката в бедрото и коляното изчезна. Изведнъж се почувства всемогъщ, точно както се бе почувствал предната нощ, когато Виктория го предизвика. _Всемогъщ!_
	Нападателят!
	Голмайсторът!
	На игрището нямаше никой друг освен _него_! _Върколака!_
	Оставаха само още три минути до края на мача, когато се измъкна отново. Пусна топката мощно напред по лявата тъчлиния, направи лъжливо движение, но успя да я задържи, изплъзвайки се от защитника, който само можа да го изгледа смаяно. Краката му внезапно спряха, после тръгнаха отново; пак спряха… и изведнъж полетяха от място.
	Тогава изстреля топката, която просветна като бяла светкавица и почти разкъса мрежата на бразилската врата.
	— _Г-о-о-ол за Америка… Г-о-о-ол на Уил Шепърд._
	До последния съдийски сигнал оставаха две минути и четиридесет и шест секунди.
	Все още имаше достатъчно време.


>>	37.

	Огромната, заела целия стадион тълпа се бе смръзнала и умълчала, като вниманието й се раздвояваше по равно между часовника на таблото и между активната игра на терена. Оставаха по-малко от три минути до края на срещата, която се оказа оспорвана, а изходът от нея — несигурен до последната секунда.
	_Нито един играч не би могъл да победи сам цял отбор от световна класа. Дори и Уил Шепърд не би могъл да извърши такъв подвиг._
	Всички зрители вярваха в тази максима и все пак никой от тях не бе абсолютно сигурен. Та той бе толкова поразителен голмайстор, може би най-великият нападател за всички времена. Беше истински магьосник — или по-скоро бе сключил сделка с дявола.
	Уил получи пас на дясното крило и като орел се спусна с невероятна скорост по терена. В момента целият се бе концентрирал, а движенията му бяха тренирани хиляди, не — милиони пъти. Финтира наляво, а после тръгна надясно на почти деветдесет градуса, като преодоля един сякаш замръзнал защитник. Вече виждаше вратаря пред себе си — петно с неприятелски цветове.
	_Дори да е Господ, не може да ме спре_, каза си Уил и видя страха в очите на вратаря. После прехвърли топката от десния на левия си крак.
	Сръчно отблъсна с лакът един защитник. После плавно се извърна надясно.
	Деветдесетте минути свършиха. Щеше да има още няколко секунди заради извършените нарушения. Достатъчно време, за да стане безсмъртен и да се присъедини към класата на Пеле и Кройф.
	_Отпусни се. Отдай се на мига. Нека усещането да премине през кръвта ти като хероин._
	Бразилският вратар мръдна наляво, очаквайки удара на Уил, като остави десния ъгъл на вратата непокрит.
	Не много, но все пак малко незащитен.
	Съдията вдигаше свирката към устата си. След секунди щеше да я надуе и мачът щеше да приключи.
	С този удар Уил бе станал известен — параболичен шут с левия крак, тръгващ от ляво надясно — и този път внимателно го проигра мислено. _Пролуката бе широка като вратите на ада!_
	Съвсем ясно долавяше толкова много неща едновременно: внезапната смразяваща тишина на стадиона, свистенето на собственото си дишане и дори тупването на топката по чимовете, неподправения ужас, изписан по лицето на вратаря, и безсилния опит на бразилския бранител да го спре.
	_Лицето на баща му се появи пред него. Очите му. Мъртвите му, широко отворени очи на повърхността на онзи плувен басейн._
	Изведнъж в главата му сякаш се завихриха демони, обхванаха инстинктите, мускулите и душата му. _Не! Нямаше да позволи този кошмар да контролира живота му!_
	Като потръпна и изрева яростно, Уил вдигна левия си крак и замахна. Удари топката плавно, перфектно.
	Искаше му се да се изсмее на всички онези, които някога се бяха усъмнили в него. Искаше му се да се изсмее в лицето на всички, които седяха и го гледаха от скъпите си места в стадиона.


	Тълпата полудя. Направо обезумя. Непознати се прегръщаха и целуваха. Развихриха се диви танци, като в безумието участваха над сто хиляди души. И отвътре, и отвън пищяха свирки и тромпети, а към луната летяха хиляди серпентини.
	Щом удари топката, Уил падна безсилен на земята и сега, докато лежеше долу, се ослуша за музиката, която не чуваше: _Г-о-о-ол за Америка… Г-о-о-ол на Уил Шепърд._
	Видя играчите да напускат бегом игрището, изплашени от полудялата тълпа зрители, спуснала се към тях. Озадачен, той се опита да стане. Страх скова тялото му. Не можеше да се изправи на краката си.
	_Но срещата все още не е решена_, помисли си Уил. _Трябва да се играят продължения. Никой освен играчите не бива да се допуска до игрището. Махнете тези задници оттук! Махнете ги от игрището!_
	Разстроеният Улф Обермайер се протегна към него и опита да го изправи на крака.
	— Много лошо — каза треньорът му. — Как го наричат американците? Лош късмет.
	— Срещата все още не е решена — проговори Уил, но изражението на Обермайер му подсказа истината и в този миг демоните отново загризаха душата му — много по-оглушително и ужасяващо от хилядите запалянковци, спуснали се към тях. _И баща му вървеше в тълпата, като носеше тялото на майка му. Този път тя бе мъртвата. От устата й бликаше кръв. Баща му подаде тялото й на Уил, сякаш бе трофей._
	Кошмарът отново се върна.
	Тогава Уил Шепърд започна да пищи. Най-после разбра.
	Бразилия бе спечелила световната купа.
	Русокосата стрела бе пропуснал златния удар на живота си.
	Беше се провалил.
	_Ти си виновен за всичко._
	_Винаги си бил виновен._


>>	38.

	Тази нощ в Рио бе карнавал и никъде по света не би могло да има по-чувствени и вихрени страсти. По всяка улица се виеха върволици от танцьори на конга*. Уил бе наел червен корвет и караше лудо по улиците. _Футболен задник, нищо и никакъв футболен неудачник_, каза си той. _Върколака на Рио._
	[* Латиноамерикански танц. — Б.пр.]
	— Името ти бе Анджелита, нали? — попита той жената, отпуснала се до него в спортната кола. Тя бе висока и тъмнокоса, стройна и поразително красива. Искала да почувства Русокосата стрела, така му каза. Искала стрелата _дълбоко вътре в себе си_.
	— Да, казвам се Анджелита. Продължаваш да ме питаш за това, сякаш името ми ще вземе да се промени. Може би при този начин на шофиране скоро и двамата ще се казваме „Умрели при пристигането си“.
	— Много умно. Много смешно — отвърна Уил, завивайки с колата по широкия булевард, който минаваше покрай Копакабана. — Забавната и красива жена може да бъде много опасна, не е ли така?
	Като отметна черната си коса назад, тя се разсмя:
	— Страхуваш се да не открадна сърцето ти, а?
	— Не, ни най-малко, Анджелита. Страхувам се, че _няма_ да откраднеш сърцето ми. Страхувам се, че никоя няма да го направи. Следваш ли мисълта ми?
	— Не разбирам нито дума, скъпи.
	— Идеално!
	Заведе я в хотелския си апартамент. Стаята бе добре осветена от проблясващите светлини на града, така че не си направи труда да запали лампата. Ритъмът на барабаните от улицата звучеше така, сякаш ги биеха в средата на стаята.
	— Вкарай го в мен тук и веднага, Уил Шепърд, номер девети. Не искам да чакам нито секунда повече — извика му тя, когато се прегърнаха.
	Това бе преди доста часове. Беше й го вкарал доста добре. Тя бе стенала, а после се бе опитала да пищи. А най-накрая отчаяно се бе опитала да извади „стрелата“ от сърцето си.
	— Какво направи? О, боже, какво направи с мен?
	— Исках да открадна сърцето ти — прошепна Уил. — Успях ли?
	_И все забравяше името й. Коя, по дяволите, бе тя? О, да, да, казваше се Анджелита._
	Сега Анджелита лежеше във ваната на апартамента му. Погледна надолу към нея и разбра, че този път, да си признае честно, бе преминал всякакви граници.
	_Бе преминал всякакви граници — току-що бе прекрачил последната._
	_Ако почитателите ми можеха да ме видят сега_, помисли си той. Ето го истинския Уил Шепърд. Каква ненужна отрепка съм. Под красивата външност бие сърцето на мрака. Конрад, нали? Уил бе прочел докрай поне тази книга в училище. Беше я разбрал идеално от първата до последната страница.
	_Никой не го познаваше, никой не се досещаше, с изключение може би на Анджелита. Сега тя вече знаеше, нали?_
	Кафявите очи на жената бяха изцъклени и гледаха към него. По-скоро гледаха настрани. Той бе нейният бог, нали? Спасителят й от гадните улици на Рио. Толкова много й се искаше да се чука с такава голяма звезда. Е, каквото търсеше, намери си го.
	В ръката си държеше чаша, пълна с червена течност. Вдигна наздравица към Анджелита. Поздрави жената със собствената й кръв.
	— Съжалявам — прошепна той. — Е, не съжалявам, но ми се искаше да можех.
	Отпи от чашата и разбра, че с него е свършено. Бе извършил убийство. Щеше да има процес. Щяха да го признаят за виновен. Капчици пот избиха по челото му.
	Русокосата стрела, сребърният стилет*, вампирът — какво значение има в действителност.
	[* Малка кама. — Б.пр.]
	Щеше да влезе в затвора до края на живота си.


>>	39.

	Знаех всичко за „загубата на милостта“, но се оказа, че дотогава не съм разбирала много добре какво означава „да се влюбиш“. И въпреки това, между мен и Патрик — бавно и красиво — се случваше точно това. Ден след ден чувствата ни един към друг се задълбочаваха все повече. Не говорим за страстта, която също бяхме изпитали.
	Нека да видя по колко различни начина се бях научила да обичам Патрик.
	Първо, почти всеки ден ми напомняше, че съм много специална, човек със собствена стойност. За първи път в живота си започнах да го вярвам.
	Второ, Патрик успя да научи всичко за музиката, която пишех и пеех, и започна да я разбира и различава по-добре от повечето музикални критици на „Ролинг Стоун“ и „Спин“.
	Трето, двамата с Джени, а и тримата заедно, можехме да си говорим за всичко.
	Четвърто, със своите истории, остроумие и проницателност той ме смайваше и забавляваше.
	Всъщност, откакто бяхме заедно — отпреди половин година, единственият ни проблем не бе свързан с отношенията ни, _а бе синът на Патрик_. Той бе истинско копеле — точно обратното на баща си. Тъкмо тогава Питър се опита да отнеме компанията от баща си, но не успя. Патрик се разстройваше заради неуспеха си при възпитанието на Питър, за това, което наричаше _загуба на единствения си син_.
	Което съвсем не бе лошо, що се отнася до мен, мислех си един следобед в Бедфорд. Ако изобщо може да се каже такова нещо…
	Беше ми толкова трудно, направо мъчително. Бях притеснена до крайност. Въздъхнах, стегнах се доколкото мога и започнах:
	— _Ще си имаме бебе, Патрик._
	Седяхме във всекидневната в Бедфорд. Бях почти готова да разтворя душата си. Да я разтворя и да заговоря. Бяхме се пазили и използвали защитни средства, но някак, въпреки всичко, бях забременяла.
	Независимо че бях човек от „артистичните среди“ и „певица“, все пак по душа си бях съвсем нормален човек и бременността ме разтърси издъно. Веднага казах на Джени. Тя ми отвърна: „Ти обичаш Патрик и той те обича. А аз обичам и двама ви. Радвам се, че си бременна“. Това много ми помогна.
	А сега лицето на Патрик разкри последователно различни чувства: смайване, шок, ужас, притеснение, съмнение, но най-накрая и радост. Невероятна радост, която не можеше да се сбърка с нищо. И усмивката, която обичах толкова много.
	— Кога трябва да се роди бебето? Мили боже, разказвай, Маджи.
	— След пет месеца и дванайсет дни. Доктор Гамидж не определи точния час.
	Сега вече се усмихна до уши. Хвана ръцете ми.
	— Момче или момиче?
	— Според изследванията — момче. Какво ще кажеш за Али? Харесва ли ти името?
	— Името е хубаво. — Поклати глава учудено. — Много съм щастлив, Маджи. Не бих могъл да бъда по-щастлив. Наскоро казвал ли съм ти колко много те обичам? — И продължи да се усмихва.
	— Да — прошепнах тихо, — но продължавай да ми го казваш. Никога не се уморявам да го слушам.


	Същата нощ с яснота, за която си мислех, че отдавна е изчезнала, си спомних. Спомних си за _него_.
	Филип се върна, за да опита да развали всичко.
	_Както винаги, бе пиян. Едва се крепеше на краката си. Блъсна се във входната врата и изрева името ми. Скрих се уплашено в кухнята, без да му отвръщам дори когато се приближи на няколко крачки._
	_Толкова различен бе, когато се срещнахме за пръв път в Нюбърг. Тогава се държеше като офицер, джентълмен и учен. Бе замаял деветнайсетгодишната ми глава. А сърцето ми бе толкова жадно за любов и се чувствах толкова самотна. Откъде бих могла да знам, че работата му като преподавател го вбесява, че се е записал в армията, за да воюва, но вместо това му е било заповядано да преподава. Той трябваше да изпълнява тези заповеди и бе твърдо решен аз да изпълнявам неговите._
	— _Когато те повикам, ще отговаряш: „Слушам, Филип“ — провъзгласи със самодоволна усмивка той._
	— _Не и когато си в такова състояние. Не, Филип. Не се дръж така с мен. Никога._
	_Той замахна и ме удари с опакото на ръката си през устата._
	— _Когато те извикам, ще ми отговаряш: „Слушам, Филип“ — повтори той._
	_Не му отвърнах нищо. Очилата му с метални рамки се бяха изкривили на носа. Изглеждаше точно като хилавите сноби, на които толкова се боеше да не заприлича._
	— _Маджи — тихо, но зловещо промълви той._
	_Не му отвърнах нищо. Ръката му се вдигна отново, но този път свита в юмрук. Не беше кой знае колко едър, но тежеше поне трийсет килограма повече от мен._
	— _Слушам, Филип, да ти го начукам! — отговорих му аз. По принцип не псувам, но тогава го направих._
	— _Какво? Какво каза, жено? Какво, по дяволите, чух току-що?_
	— _Много добре ме чу._
	_Той остана като закован. После се захили злобно и похотливо._
	— _Добре — каза, — хайде тогава да се чукаме._
	_Хвърли се към мен, клатушкайки се пиянски. Побягнах по стълбите към тавана и затръшнах вратата в лицето му._
	_Филип държеше оръжия горе. Навсякъде в къщата на един добър войник трябва да има оръжия. Взех една пушка и я заредих. Насочих я към вратата на тавана и зачаках полудялото му, сърдито лице да се появи._
	— _Ако направиш крачка напред, ще стрелям. Ще го направя, Филип. — Изненадах се колко спокойно звучеше гласът ми, въпреки че самата аз никак не се чувствах спокойна._
	_Като ме погледна втренчено, той се опита да ме накара да сведа поглед, но все пак не посмя да прекрачи напред. После започна да се смее, истинско кикотене на луд човек._
	— _О, любима — проговори той, когато успя да се овладее. — Миличка, миличка. Печелиш този рунд. Но ще доживееш да съжалиш за победата си._
	И след всичките тези години все още съжалявах.


>>	40.

	Една прекрасна ведра утрин нервният и смутен Патрик, нещо твърде нехарактерно за него, трябваше да ме отведе бързо в болницата „Уестчестър“ в Маунт Киско, Ню Йорк. Толкова бе объркан и неприличащ на себе си, че бе направо смешен. Джени дойде с нас и сякаш от трима ни тя се владееше най-добре.
	Докато колата на Патрик фучеше по тесния, заобиколен с борове път, не можех да отблъсна мрачните си мисли. _Мисли за бебето_, казвах си аз, но вместо това в съзнанието ми се въртяха все едни и същи заглавия на статии във вестници и списания, измъчвали ме, откакто бременността ми стана всеизвестна:
C>
#	Най-добрата любовна песен на Маджи Брадфорд
	Във вътрешните страници може да намерите историята на не толкова секретните оръжия, с които Маджи властва над Патрик.
C$
	Как можеше за нашата красива връзка да се говори така, сякаш е нещо срамно? Кой пишеше истории като тази? А кой ги четеше? Бях казала на Патрик, че не ме интересува какво говорят хората, но пресата понякога може да бъде толкова жестока. Чувствах се наранена и унизена.
	Разбира се, по онова време все още нямах представа колко безмилостни могат да бъдат в действителност медиите.
	— Патрик, знам, че бързаш… но, моля те, може ли малко по-бързо? Моля те!
	Доктор Луис Гамидж ни чакаше в болницата.
	— Здрасти, мамче. — Намигна ми иззад бифокалните* си очила с метални рамки. Бях го открила преди няколко месеца в село Чапакуа. Бе общ физиотерапевт, който специализира акушерство. Имах му повече доверие, отколкото на много по-известни лекари от Ню Йорк, които си бяха предложили услугите.
	[* Очила за близко и далечно виждане, с разделени наполовина стъкла. — Б.пр.]
	— Здравей, Луис. Чувствам се малко притеснена. — Опитах се да се усмихна, но като че ли щях да припадна.
	— Всичко е наред. Значи вече си много близо. — Заведе ме до една количка и ме взеха вътре.
	_Много близо наистина!_ В единайсет през нощта две сестри с бели манти ме отведоха по ярко осветените болнични коридори до родилната зала. Цялата бях подгизнала от пот. Косата ми бе сплъстена и изглеждаше почти кестенява. Чувствах се лепкава и ми бе студено. Болката бе непоносима, поне два пъти по-силна, отколкото тази, когато раждах Джени, доколкото си спомнях.
	Доктор Гамидж чакаше в родилната зала. Беше спокоен и ентусиазиран, както винаги.
	— Здравей, Маджи. Защо се забави толкова много?
	— Ооо! — Затворих очи, когато контракцията отново ме присви одве. — Забавлявах се прекалено много, докато ме мъчеха родилните болки.
	— Хайде тогава да започваме рокендрола — отвърна той.
	Разбрах шегата му, но не се засмях.


	В 11:19 сутринта доктор Гамидж каза:
	— Маджи, имаш си едно малко момченце — и сложи бебето до мен, така че да мога да го погледна.
	То като че ли се прозяваше. _Вече си отегчен от планетата Земя?_ Но иначе бе толкова красиво същество.
	То получи обичайното плясване по дупето, а не по краченцата. Чух го да проплаква тихо, едва доловимо.
	— Не мисля, че има твоите дробове — обади се доктор Гамидж. — Сестра, сложете бебето на затоплената маса, моля.
	— Името му е Алън — промълвих аз и после припаднах.


>>	41.

	Патрик почти влетя в болничната ми стая. Целият светеше. Забърза към леглото ми и ме целуна. Наистина бе Пол Нюман и Спенсър Трейси, слети в едно. Беше направо чудесен: внимателен, състрадателен, нежен и грижлив. Патрик искаше да се ожени за мен — вече ми бе _предложил_, но самата дума „венчавка“ и опитът, натрупан с Филип, ме накараха да го помоля да почака. Патрик отвърна, че ме разбира. Поне се надявах да е така. Но се надявах да ми предложи отново, и то _скоро_.
	Нещо прошумоля в джоба на спортното му яке, когато ме прегърна. Бръкнах вътре любопитно.
	— Този път направо прекали, негоднико — възкликнах засмяно и обърнах очи. — Пури? Нима си толкова старомоден?
	— Такъв съм си. — Патрик сви рамене. — Пурите са за приятели. За неженения татко донесох ирландско уиски.
	— Успя ли да видиш Али?
	— Можеш да си сигурна. Да видиш тестисите му само! По-големи са от стъпалата му. Направо съм впечатлен.
	Разсмях се весело:
	— Предполагах, че това със сигурност ще те заинтересува.
	— Помислих си, че би могло да представлява интерес и за майка му.
	— Да знае, че синът й е добре екипиран за живота.
	— Точно така. И е много добре сложен.
	Патрик се протегна и нежно ме притисна към гърдите си. Чувах как сърцето му бие. От ден на ден започвах все повече да обичам това усещане.
	_Не бих могла да мечтая за по-добър баща на детето си._
	После казах гласно същото, за да ме чуе и Патрик. Никога не съм била по-щастлива в живота си. Щях да се омъжа скоро за Патрик, сигурна бях. Но ние вече бяхме семейство, и то много по-щастливо от повечето, които познавах.
	Тази нощ пях за първи път на малкия Али.


>>	42.

	_Ето как се случи всичко. Третото убийство, за което сте чули толкова много ужасяващи слухове по телевизията и по вестниците. Това е признанието ми, което досега не е било отпечатвано никъде._
	Патрик обичаше работата си, грандхотелите, които бе построил; сигурна бях, че обича Али, Джени и мен; че обича самото море, както и да плава с лодка по него. Единствената неприятна страница от живота му бяха борбите със сина му, Питър, за контрола над компанията и особено за хотел „Корнелия“. Между другото Питър даде ясно да се разбере, че ме презира. Двамата с Патрик решихме, че трябва да свикнем да живеем с нападките на Питър. Щом така трябва да бъде.
	Никога няма да забравя онзи ден в началото на май. Беше първото ни излизане с лодката през пролетта — малко време насаме за двама ни.
	До пет сутринта вече бяхме станали, бяхме се облекли и изпили по чаша горещ шоколад. Моята нова и чудесна помощничка — госпожа Лийч, се появи и ни пожела приятен почивен ден.
	— Не се притеснявайте за нищо вкъщи, госпожо Брадфорд. — С госпожа Лийч нямаше нужда да се притеснявам. Тя бе довела двете си красиви деца заедно със себе си и вече се бе превърнала в част от семейството ни.
	Двамата с Патрик отидохме с колата до пристанището Вашингтон на Лонг Айлънд. _Имаме цял свободен ден заедно. Истинско удоволствие за душата!_
	В шест и половина вече се лутахме из огряното от слънцето пристанище на гордия „Викториън Бей Яхтклъб“. Въздухът бе хладен, но сутринта обещаваше да ни донесе удоволствие и отмора. Спрях Патрик на пътя, прегърнах го и го целунах. Не можах да устоя.
	— Обичам те — прошепнах. — Колкото обикновено и елементарно да ти звучи.
	— Трудно ти бе да го кажеш — усмихна се той, — но толкова по-голямо удоволствие ми достави да го чуя. И аз те обичам, Маджи.
	Стигнахме до „Рибелиън“ след минута. Щели сме да плаваме на изток, обясни ми Патрик, „направо към слънцето, далеч от сушата“.
	— Бурята от миналата седмица е разказала играта на тези лодки, включително и на нашата — констатира Патрик, докато я преглеждаше набързо. — Все още има вода в нея. Батериите за двигателя сигурно са отишли. Антената за радиостанцията е счупена. По дяволите! Напомни ми никога да не си купувам луксозен лайнер. Защото ще се превърне в още един „Титаник“.


	„Рибелиън“ напусна яхтклуба към седем и петнайсет. Тръгнахме на весело и щастливо пътешествие. Колкото и да обичах да прекарвам почти всяка свободна секунда с Али, колкото и да ми липсваше вече, имах нужда от един почивен ден. Липсваше ми Патрик.
	Беше утрин с бездънно синьо небе, което ме караше да се чувствам идеално. Виждах как и Патрик си отдъхва на щурвала. В далечината бавно се движеше петнайсетметров кеч*, вероятно тръгнал към Карибите.
	[* Малък кораб с две мачти. — Б.пр.]
	До обяд лодката ни се плъзгаше през пенести малки вълнички, на километри далеч от трескавата лудост на Ню Йорк. Хотелът, Питър О’Мали, дори Джени и Али бяха забравени. Бяхме само двамата насред самотното море. Питах се дали днес не е денят, в който Патрик отново ще ме помоли да се омъжа за него.
	Изведнъж от северозапад се появиха черни като катран облаци. Към нас бързо се носеше буря. За пет минути температурата падна поне с десет градуса.
	— _О, по дяволите!_ — възкликнах аз. — Запланувал си парад, а? Направо заслужаваш да те освиркам! Не мога да го понеса.
	Патрик погледна любопитно облаците.
	— Ще се обадя на бреговата охрана за проверка на времето. Може би ще успеем да се разминем с това.
	Той тръгна към кабината, но се спря на половин крачка.
	— Мътните го взели, не мога да се обадя! Радиостанцията не работи. Предполагам, това означава, че ще трябва да се връщаме. Хвани щурвала, Маджи. Дръж го здраво.
	— Слушам, капитане!
	Борех се с кормилото, докато Патрик привързваше главното платно. Но напорът върху щурвала все още бе прекалено силен. Патрик реши да сложи още по-малко платно, предназначено за бури. Като крайна мярка щеше да свали и него и щяхме да се върнем с двигателя до клуба.
	_И тогава бурята ни застигна!_ Около високата мачта се завихри студена мъгла, изсипа се дъжд, от който прогизнахме до кости. Вятърът ревеше страшно. Морската вода се изливаше върху палубата като потоп. Страховитата сила и мощ на природата се проявяваше навсякъде.
	Ръката ми се хлъзна по кормилото и трябваше да се напъна, за да продължа да поддържам курса. Давах си бодър вид, но отвътре, свит като змия преди нападение, страхът започна да надига глава. Вече никак не бе забавно.
	Патрик ругаеше високо, а после _наистина_ запсува. Като се плъзгаше и пързаляше, той изтича до отпуснатия край на платното, което плющеше като мокър чаршаф.
	Изведнъж сякаш се поколеба, когато стигна, и провлачи левия си крак. С такова впечатление останах, че кракът му се _влачи_.
	Спря, сякаш бе забравил нещо, а после падна на колене, сякаш някой току-що го бе ударил по главата отзад.
	— _Патрик!_ — извиках силно.
	Той се опита да стане. Видях го да вдига ръка към гърдите си. А после припадна.
	— Патрик!
	Изтичах през хлъзгавата палуба до него. Лицето му беше бяло като платно, а дишането му — накъсано. Лежеше на една страна и примижа от болка, когато го обърнах по гръб. Дъхът ми секна от ужас. Сякаш нещо силно ме преряза под лъжичката.
	Намерих вълнени одеяла и парче зелен брезент. Завих Патрик доколкото мога. Хванах ръката му в своята. Не успявах да фокусирам погледа си.
	— Беше отишла някъде далеч — прошепна той. — Моля те, не го прави отново. Нека да те погледам, Маджи.
	Опитах се да държа тялото му неподвижно, докато вълните ни заливаха и мокреха.
	— Тук съм. Но и ти не си отивай. Всичко ще бъде наред. Ти ще се оправиш.
	Вярвах в това или поне една част от мен го вярваше, но свилият се в мен като змия страх разви спиралата си, така че трябваше да извърна очи настрани, за да не усети нищо. После отново погледнах към него.
	Лицето на Патрик бе станало пепелявосиво. По челото и горната му устна избиха едри капки пот, въпреки че вятърът бе доста студен. _О, моля те, Боже! О, моля те_, продължавах трескаво да си мисля. _Обичам го толкова много. Моля те, не прави това!_
	— В случай че не съм тук за последното повикване — промълви той, — искам да си щастлива. И да направиш щастлив и нашия син Али, което знам, че ще стане. И внимавай Джени да не се омъжи за ирландец. Обещай ми — прошепна с гласа, който обичах толкова много.
	— Обещавам — отвърнах най-после, опитвайки се да удържа сълзите си.
	— Обичам те, миличка — каза той. — Обичам те, Маджи! Ти си най-добрата.
	Патрик ме погледна с онзи познат поглед изпод вежди, а после изведнъж очите му се промениха. Гледаше някак покрай мен.
	Изведнъж дълбоко в гърдите му заклокочи непознат звук. И пусна ръката ми. Просто ме пусна. _Естествено и без усложнения, също каквато бе и любовта ни._ Изпищях, като погледнах в неподвижните очи на Патрик. _О, Боже, моля те, не му позволявай да умре!_
	Прегърнах го силно и заплаках. Сложих глава на гърдите му, сега неподвижни и безмълвни.
	_О, моля те… моля те, не позволявай това да се случи. Който и да е отговорен за това дело, бъди милостив!_
	Патрик не ме чуваше. Вече го нямаше. Отишъл си бе внезапно, така както бе дошла бурята, вихреща се около нас.


>>	43.

	Трябва да го бях прегръщала поне час, без да се интересувам от това какво щеше да стане с мен или с разбитата лодка, която ни носеше на борда си.
	Бурята бе отминала на изток и водата се бе успокоила отново, въпреки че почти не обърнах внимание на това. Слънчевите лъчи се опитваха да пробият и да хвърлят кехлибарени снопове върху гребените на сиво-зелените вълни.
	Седях безпомощно до него на самотната, тихо полюляваща се палуба. Спомнях си моментите, прекарани заедно, и всеки път започвах да плача отново.
	_Не си отивай. Нека да те погледам._
	_Не си отивай, Патрик. Не си отивай и не ме оставяй… О, Падриак, о, Патрицио_, изстенах горко.
	Моряци от бреговата охрана ме откриха да се нося по течението в червеникавия залез. Все още държах Патрик в прегръдките си.
	И така, ето ви историята — _ето така го убих. Това е моето признание._


>	Трета част
>	Уил

>>	44.

	Уил се стресна, когато чу силно и настойчиво чукане по вратата на апартамента си в „Рио Хилтън“. Измъкна се от леглото и се пъхна в банята.
	Едва успя да направи няколкото крачки дотам, без да падне. _Махай се, който и да си. По дяволите, махай се оттук!_
	Чу как входната врата на апартамента се отваря и някой говори до нея. Камериерката и някакъв мъж.
	_Исусе Христе, не могат да влязат тук, независимо кои са. Не и сега!_
	— Благодаря ви, че ме пуснахте вътре — каза мъжкият глас. — Оттук нататък ще се оправя и сам.
	_Палмър!_
	_Кой, по дяволите, го е канил?_
	_Никой не трябва да идва тук, никой, дори и брат ми! Загубих контрол над себе си и не знам дали някога ще мога да се овладея отново!_


	Палмър Шепърд огледа внимателно обстановката: затворената врата на банята; огледалото, свалено на нощното шкафче, а върху него сложен бръснач; навитата стодоларова банкнота и останки от кой знае колко кокаин. На пода се търкаляше празна бутилка от текила. На другото нощно шкафче имаше полупразна чаша с някаква червена течност. Порто? Чинцано?
	Но къде бе Уил? Къде, по дяволите, бе отишъл Уил?
	_Ето ме, малко братче!_
	С вой на върколак голият Уил скочи върху него, бутна го на земята и прикова ръцете му. После седна върху корема му, както правеше, когато бяха деца.
	— Ти губиш. А аз печеля!
	Само че този път очите на Уил бяха страшно подивели, а тялото му — о, боже! — тялото му бе оплискано с кръв.
	Палмър погледна смаяно и ужасено брат си.
	— Исусе Христе, Уил, какво си сторил със себе си?
	Уил се закикоти високо и безумно:
	— Порязах се, като се бръснех.
	Уил скочи и започна да танцува из стаята. Вдигна полупразната чаша и я предложи на брат си.
	— И нея я порязах, докато я бръснех. Кръвта обаче върви заедно с текилата. Ще опиташ ли?
	— Порязал си кого, докато си го бръснел? Какво, по дяволите, става тук? Какво се е случило с теб?
	— Анджелита. Тялото й е в банята. Просто една курва. — После отново му поднесе чашата с червената течност. — Страхувам се, че повечето изпих сам. Закуска за _шампиони_.
	— Не си го направил — прошепна Палмър. Изправи се, но краката му трепереха. — Не би могъл да го направиш.
	— Да не направя _какво_? _Какво_ да не съм могъл?
	— Да я убиеш.
	— Е, не знам. — Очите на Уил се бяха изцъклили като топчета. Очи на луд. — Хайде да разберем как стоят нещата. Нека да погледнем.
	Уил отвори вратата на банята и сподели тайната на живота си с брат си.
	— Какво е заключението, братле? Направил ли съм го, или не? Този път ще ми помогнеш ли?


>>	45.

	Веднъж поне скандалните истории в пресата бяха в по-голямата си част точни и верни, а може би дори подценяваха нещата. Уил го знаеше, както и брат му.
	Уил наистина бе опасен, много по-опасен, отколкото булевардната преса подозираше. И наистина прекара шест седмици в частна нюйоркска клиника, възстановявайки се от „нервна криза“. В Рио бил имал „медикаментозен проблем“.
	Беше правил много по-лоши неща от взимането на малко кокаин, но винаги се бе измъквал. Този път му излезе скъпичко — всяка седмица плащаше значителна сума на любимия си брат — но поне все още бе на свобода. Не бе прибран в затвора до края на живота си.
	Уил и Палмър бяха решили, че се налага да поживее някъде извън Лондон за известно време. Малкият негодник Палмър всъщност бе настоял. В това се състоеше част от „сделката“ им. Неизвестно по каква причина, Уил се бе почувствал привлечен от Ню Йорк.
	Взе апартамент под наем в Ийст Сайд и толкова му хареса, че започна да си търси къща. Веднъж в „Таймс“ прочете, че Маджи Брадфорд живее в Уестчестър. Както и Уини Лорънс. И така Уил реши първо да се огледа в Уестчестър.
	Все още бе голям почитател на песните на Маджи. Музиката й лекуваше, убеден бе в това. Дори говори с перфектния психар от Пето авеню за песните й, особено за текстовете им. Докторът също бе почитател на Маджи Брадфорд, така че разбра за какво му говори Уил, или поне той така си помисли.
	Уил си мечтаеше да срещне Маджи някой ден в Уестчестър. Сигурен бе, че това можеше да се уреди някак си. Достатъчно умен бе, за да подготви работата, нали?


>>	46.

	Това е най-неразбираемата част от живота ми. Може би точно затова забавлява толкова много хора, задържа вниманието им със седмици и дори месеци, докато наближава процесът за убийството. И за самата мен това е загадка. Времето, прекарано с Уил Шепърд, тъмната страна на душата ми. Как бе могло да се случи? Как се случи наистина?
	След смъртта на Патрик, след инфаркта му, останах само с Джени и Али, като се държах настрана от медиите, от които бях започнала да се страхувам и да ненавиждам още по време на бременността си. Една сочно зелена пролетна утрин, почти година след смъртта на Патрик, работех в градината. Али си играеше до мен. Охраната, наета да държи настрана нежеланите посетители, което означаваше почти всички, ни прекъсна.
	— Някакъв господин Нейтън Бейлфорд е тук — каза мъжът. — Знае, че не искате да приемате никого, но казва, че било много важно.
	Нейтън бе съсед, когото не познавах много добре. Знаех само, че е влиятелен адвокат и че помагаше да се държи Питър О’Мали настрана от завършването на „Корнелия“. Какво би могъл да иска? И защо бе дошъл сега? Някакви неприятности от страна на Питър ли имаше?
	— Пуснете господин Бейлфорд да влезе — казах с нежелание на охраната. — Имаме посетител — обърнах се към Али. — Хайде да вървим да се направим красиви.
	Адвокатът приближаваше петдесетте, но изглеждаше на четирийсет и пет. Усмихна се, като приближи, но тъмносивият му костюм, бялата риза и тъмночервената рипсена вратовръзка, както и всеки посребрен кичур коса, заел точно определеното му място, внушаваха сериозността на посещението му.
	Нейтън Бейлфорд пое протегнатата ми ръка в своите.
	— Знаеш ли, минал съм покрай дома ти неизвестно колко пъти от погребението. Често се сещам за теб, но не знаех дали да се отбия, или да те оставя на мира.
	— Радвам се, че най-после си решил да се обадиш. — _Приятелите на Патрик са и мои приятели_, помислих си и опитах да се покажа гостоприемна.
	— Как се чувстваш? — попита той.
	— О, понякога добре, понякога — зле — отвърнах тихо. — Нощите са най-лоши. Изглежда, това десетилетие никак не ми върви.
	Нейтън Бейлфорд не знаеше какво да ми отговори. Най-накрая просто се усмихна. Добро решение. Това ми хареса.
	— Всъщност дойдох по работа — призна той, когато ни поднесоха кафето във вътрешния двор. — Има нещо, което вече не може да чака. Както знаеш, мина почти година, откакто почина Патрик. Трябваше да изчакам досега.
	Той отпи кафе и тогава забелязах, че ръката му трепери. Разхлаби и вратовръзката си.
	— Най-после дойде време да се прочете завещанието на Патрик. То е невероятно объркано. Никога досега не съм виждал друго като него. Екипът ми и аз подготвихме всичко според неговите подробни и, както винаги, сложни желания. Маджи, трябва да те предупредя. Борбата ще е жестока. Питър О’Мали никак не е щастлив в момента. Патрик бе прав за сина си — Питър е истинско копеле. _Наистина_ е такъв.
	Не бях готова за това. Никога не бях мислила за парите или имението на Патрик и нервността на Нейтън ме изплаши. Мисълта за борба с Питър бе обезпокоителна, но представата, че жълтата преса би могла да научи за това, ме притесняваше много повече.
	— Това какво общо има с мен? — попитах. — Нейтън, наистина не искам да се замесвам в тези неща.
	Нейтън Бейлфорд ме погледна право в очите.
	— Патрик е оставил контролния пакет акции в корпорацията на теб, Джени и Алън. На Питър е завещал просто една сума, огромна сума, разбира се, но двайсет и седем процента от бизнеса му е твой и на децата ти.
	Не можех да повярвам на ушите си. Не можех да го повярвам!
	— И к-колко е това? — _направо_ заеквах.
	— Над двеста милиона долара в брой, акции и недвижима собственост. Може да има и някой друг милион в повече или по-малко. С една дума — доста, Маджи.
	Изведнъж ме обхвана луд гняв.
	— О, Нейтън, защо? Нямам нужда от двайсет и седем процента, нямам нужда от нито един дори. Имам достатъчно пари, повече, отколкото ми трябват. Не искам да имам нищо общо с това. Наистина не искам.
	Изведнъж започнах да се смея, което накара Нейтън Бейлфорд да се отпусне изненадано назад.
	Но, господи, беше _смешно_! Наистина беше забавно. Току-що бях наследила двеста милиона долара, а се чувствах, сякаш ме бяха затворили в килия.


>>	47.

	_Той носеше Джени на ръце!_ Как бе възможно? Не можех да повярвам на очите си, но _бе самата истина_. Я виж ти!
	Уил Шепърд, футболистът, който се опита да ме свали на бала в Лондон, стоеше пред входната ми врата и носеше _дъщеря ми_! Със сигурност бе той. Нямаше никаква грешка. Никога нямаше да забравя дългата руса коса и лицето му, както и някои други неща за него.
	Охраната се бе обадила от входа, за да предупреди, че Джени се била наранила и някакъв мъж от съседите я носел към къщи. Когато видях кой беше, направо се стъписах.
	_Истинска лудост._
	Не попитах за Джени — както бе облечена в анцуг, тя се бе отпуснала прекалено удобно, а краката й висяха от ръцете му.
	— Пуснете я на земята! Моля ви, пуснете Джени долу — извиках силно.
	— Къде, госпожо? — тихо и спокойно попита Уил Шепърд. Джени едва ли му тежеше повече от едно перце.
	— Там. На дивана във всекидневната, ако обичате. Моля ви, оставете я!
	Той ме погледна изненадано, което ме накара да млъкна.
	— Хей — промълви той, — тя се удари. Почти я блъснах с колата си. Голям късмет имахме, че отскочи настрани и само си изкълчи глезена. Случи се точно пред Лорънсови. Там съм отседнал. Точно излизах. Изобщо не я видях.
	— Много любезно от ваша страна да я доведете. Благодаря ви — успях да измърморя. Гласът ми бе неприветлив. — А сега, моля ви, вървете си. Още веднъж ви благодаря. Наистина.
	Джени седна на дивана, когато той я остави там.
	— Би могла поне да му предложиш едно кафе — обади се тя. — Или нещо друго?
	— Сигурна съм, че господин Шепърд вече направи достатъчно за нас и сега му се иска да се погрижи за собствените си дела.
	— Знаете името ми? — попита той. Сега изглеждаше още по-изненадан.
	_Копеле такова!_
	— Срещали сме се — отвърнах рязко и отсечено.
	Изглеждаше изненадан.
	— Наистина ли? Къде? Не съм идвал зад кулисите на сцената, въпреки че съм ви слушал да пеете. Беше в „Албърт Хол“. И кралицата бе там.
	— Не беше на концерт. На един бал — казах рязко.
	— Ако е било така, не си спомням, а бих запомнил срещата си с вас. Абсолютно съм сигурен.
	Отпуснах се на колене до дивана, за да прегледам глезена на Джени.
	— Изглежда, няма счупено — каза той. — Имал съм достатъчно счупвания, за да мога да преценя. И все пак може би трябва да повикате лекар.
	— Веднага щом си тръгнете, ще направя точно това. Благодаря за съвета.
	Той се изправи бавно.
	— Беше ми приятно да се запознаем, Джени. Надявам се скоро да се почувстваш по-добре. — И се обърна към вратата.
	— Довиждане, господин Шепърд — отвърна Джени.
	Изведнъж заподозрях някаква машинация в цялата тази история. Тя и приятелките й понякога „дебнеха“ рокзвезди, а защо не и спортни знаменитости?
	— Не искам повече да говориш с него — предупредих я веднага щом вратата се затвори зад гърба му.
	Тя ме погледна с ядно зачервено лице. Никога не бях я виждала толкова ядосана.
	— Как можеш да се държиш така, _мамо_? — извика тя. — О, боже!
	Джени скочи от дивана, изписка и припадна. _Наистина_ е била ударена. И може би Уил Шепърд е постъпил правилно, като я бе довел у дома. Може би този път грешах по отношение на него.


>>	48.

	Къщата ми бе разположена точно до един от най-добрите кънтри клубове в Уестчестър — „Лейк Клъб“ в Бедфорд. Членовете му плащаха астрономически вноски и такси, за да наемат най-добрите готвачи и градинари. Внимателно подстриганите ливади и градини ми напомняха за Гстаад, Лейк Форест, Сен Тропе — места, които бях посетила по време на концертните ми турнета в Европа.
	Присъствах на празненство в клуба в края на септември. Беше едно от първите ми излизания в обществото.
	Трябваше да поспра, за да си поема въздух на края на стръмните каменни стъпала, които водеха от входа до главната сграда. Последният голям прием, на който присъствах, бе откриването на „Корнелия“ и споменът за Патрик веднага напълни очите ми със сълзи.
	— По дяволите! — прошепнах си тихо. _Стегни се, Маджи._
	Красивата морава бе пълна с хора. Смътно забелязах бар и малък джазов състав, който свиреше тихо отвътре. Поздравих няколко съседи от Бедфорд, усмихнах се на други, чиито имена би трябвало да знам, но не си спомнях. Някакъв продуцент от Бродуей ме хвана под ръка и ме отведе, за да настоява да назова цената си за участие в шоупрограма. Обясних му, че предложението му ме ласкае, но е малко преждевременно и че ще му се обадя, когато се почувствам готова. Въпреки това, настойчивото му предложение ме притесни и започнах да усещам как толкова добре познатите ми опасения отново нарастват.
	_Отшелницата от Грийнбрайър Роуд се появява отново!_, помислих си аз. Прекалено бързо ставаше всичко. Не трябваше да идвам. _По дяволите, по дяволите!_
	Скоро се извиних и се отдалечих сама в градината, която ограждаше полето за езда на клуба. Почувствах се като абсолютна глупачка, неудачница, прокудена особнячка. Спомних си как се чувствах непрекъснато по този начин, когато бях млада — прекалено висока за повечето момчета и на всичко отгоре — заекваща.
	В градината нямаше никой. Вдъхнах дълбоко ароматния въздух и се отпуснах със смътно задоволство. Така бе по-добре.
	— Да изгубиш милостта е най-тъжното нещо… но милостта може да бъде спечелена отново, Маджи.
	_Моите думи_, прошепнати точно зад мен. Обърнах се, за да видя мъжа, който ги каза.
	Уил Шепърд стоеше пред мен.
	Направо _подскочих_.


>>	49.

	Дръпнах се назад, но не прекалено. Някак си не изглеждаше толкова застрашителен в изпълнените с цветя градини и посред бял ден.
	— Не разбрах защо се държахте толкова студено с мен, когато доведох дъщеря ви у дома.
	Неволно повдигнах вежди. Не може да е чак толкова безочлив, помислих си аз.
	— Наистина не си спомняте, така ли?
	Той поклати глава отрицателно. Слънчевите лъчи проблеснаха в русите му коси.
	— За какво говорите? Кажете ми, моля ви.
	— За бала с маски в имението на Тревелиън. Поканихте ме да отида с вас у дома, по-точно да легна с вас. Бяхте толкова груб. Всъщност направо бяхте отвратителен.
	— Не си спом… — Той млъкна и се плесна по челото. И целият се изчерви. — Мили боже — възкликна. — О, по дяволите! Трябва да ми простите. Бях пиян, дори малко друсан и напълно полудял.
	— И противен — допълних аз. — Да не го забравите. Е, приятно ми бе да се видим отново. Довиждане.
	Обърнах се и тръгнах обратно към другите гости.
	Той забърза, за да ме настигне.
	— Сега не съм нито пиян, нито упоен, а само малко луд. Моля ви, нека да си поговорим. Много е важно. За мен. Моля ви! Мисля, че бих могъл да обясня поведението си.
	— Но дали аз искам да чуя обясненията ви? — попитах тихо.
	— Съвсем откровена. Сигурно го заслужавам, въпреки че все още не си спомням точно какво съм направил.
	Хвърлих бегъл поглед към него. Облечен бе в бял ленен костюм, а косата му хвърляше златисти отблясъци. Беше загорял от слънцето и — трябва да му се отдаде дължимото — много красив.
	— Искам да ви кажа само едно нещо — започна той с откровеност, за която не можех да повярвам, че е искрена. — За мен вие сте вдъхновение, както и за много други хора. Чух ви да пеете на концерта в чест на кралицата и повярвах, че пеете за мен. Знам, че не бе така, но се чувствах по този начин. Вие ме развълнувахте, така че исках да ви благодаря. Не беше толкова страшно, нали?
	Обърнах се с нежелание към него. Видях болката в очите му.
	— „Изгубих милостта“? — попитах тихо.
	— Тази песен ми въздейства много повече от другите, въпреки че ги обичам всичките, е, повечето от тях. Точно тогава имах тежък период. Вие ми напомнихте, че милостта може да бъде спечелена отново.
	— Да, така е. А вие спечелихте ли я отново? — попитах аз.
	Изражението на лицето му стана още по-тъжно. Изведнъж ми се стори много искрен, почти човечен.
	— Не, боя се, че не съм. Не и в този живот. Не и след… изпълнението ми в Рио.
	Поклатих глава. Не разбирах.
	— В Рио ли? Съжалявам.
	Той се усмихна за първи път. Досега не беше го правил, а си струваше да видиш усмивката му.
	— Искате да кажете, че не знаете нищо, така ли?
	— Страхувам се, че не. Мисля, че когато се срещнахме за първи път, ви казах, че не разбирам нищо от спорт. Съжалявам, че не съм си събрала албум с изрязани статии за вас и ваши снимки. Вече имаме вкъщи физиономията на Майкъл Джордан от „Макдоналдс“. Тя, изглежда, представлява цялата ни спортна колекция.
	— Е, благодаря на Бога за това — отвърна той. Усмивката му не изчезна. Не бе чак ослепителна, но все пак бе налице.
	Замълчахме за миг. _Той се срамува от мен_, казах си аз. _Не знае как да продължи разговора._
	_О, Маджи, не се захващай с него. Знам, че няма да го направиш, но все пак дори не си го помисляй._
	— Трябва да си вървя — промълвих аз. — Имам уговорка…
	— Може да почака още няколко минути, нали? Защо първо не се поразходиш с един уединил се джентълмен?
	Поколебах се.
	— Тъкмо си тръгвах.
	— Не си тръгвай още. Моля те! Говорихме си за теб миналата вечер. Уини Лорънс, Джун и аз.
	— Така ли?
	— Те ми разказаха за Патрик О’Мали. Много съжалявам.
	— Да. Ужасно беше. — Нищо повече не исках да добавя.
	Вървяхме под тунел от надвиснали борови клони, а покрай нас водата проблясваше меко. Говорихме за най-различни неща: за старата харлемска железопътна линия (Уил бе луд по пътуването с влак); за това как провинциалният Уестчестър прилича на провинциална Англия; за излезлия наскоро роман на Джефри Арчър, който и двамата бяхме чели. Той се държеше с мен като ученик, а аз почувствах как собствената ми срамежливост се завръща.
	Наистина се опасявах да не бъда изиграна. Но ми се стори, че той се старае толкова много… и бе толкова симпатичен тогава. _И ако трябва да си кажем истината_, налага се да призная, че той бе истинска наслада за очите.
	През храсталаците се дочу смях и далечни аплодисменти. Погледнах часовника си.
	— Не мога да повярвам. Говорили сме повече от час. Наистина вече трябва да тръгвам. Тази вечер е мой ред да готвя. Уил, съжалявам.
	— А аз не. Ни най-малко. Въпреки че съм такъв ужасен почетен гост. А може би това е дори моето последно парти по случай оттеглянето ми. Най-добре е и аз да се връщам.
	Докато вървяхме обратно към сградата на клуба, той хвана ръката ми за миг — просто ме докосна леко по лакътя — и после ме пусна.
	— Имах нужда от това — промълви. — Не съм говорил така с никого от много дълго време.
	— И аз — признах и се усмихнах. — Ето, вече имаме споделена тайна.
	— Може ли да се видим отново? Наистина не съм това, за което ме мислиш.
	Знаех си, че ще попита, както знаех и отговора, който щеше да последва.
	— Боя се, че не. Прекалено рано е за мен.
	— Права си — отвърна той. — Освен това има къде-къде по-подходящи мъже за теб от една бивша футболна знаменитост.
	Харесваше ми самоосъждането му, като едновременно с това подозирах, че то представлява част от начина му на съблазняване. _Трябва да е ужасно за един спортист да се оттегли, да приключи кариерата си толкова млад. Как щях да се почувствам, ако аз трябваше да се откажа от пеенето?_
	— Е, и за теб има по-млади и много по-красиви жени — отговорих му аз.
	— Търся нещо много повече — каза той. — А освен това, ти си красива. Не го ли съзнаваш?… Не го ли усещаш, Маджи?
	— Наистина вече трябва да вървя — промърморих тихо.
	Но вече бях разбрала, че той е много по-различен от това, за което първоначално го бях взела. В него наистина имаше дълбочина и явно бе доста сложна личност. Беше любопитно.


>>	50.

	Маджи Брадфорд наистина бе каквато песните й внушаваха, а може би и нещо повече, помисли си Уил. Беше много привлекателна, въпреки че не го съзнаваше.
	Тя бе човекът, който може да го спаси. Убеден бе в това и започна да се чувства обсебен от нея. Трябваше да я види отново. Слушаше песните й непрекъснато — и вкъщи, и в колата си.
	Обмисли внимателно всичко и започна с дълго писмо, в което не молеше за среща, а само за малко съчувствие и разбиране. Друг път й писа за това как майка му го изоставила, когато бил малък, а после и за самоубийството на баща си. Писа й как песните й го успокояват и му помагат, като само се молеше и тя да му отговори по някакъв начин.
	От нея не дойде нито ред, така че, както обикновено, той се захвана с други жени. Нахвърли се на една от тях. Не бе толкова зле, както в Рио, но все пак стана доста страшно. _Върколака на Ню Йорк._
	Но изведнъж, като гръм от ясно небе, получи писмо от Маджи. Тя му пишеше, че първата стъпка била да застане лице в лице с болката си, както той очевидно бе направил. Тогава той й се обади и помоли за среща — една-единствена среща в Ню Йорк, и то по обяд.
	Срещнаха се в един часа на дванадесети ноември в Дъбовия салон на хотел „Плаза“. Заведението бе избрано с оглед да внушава възможно най-безопасна обстановка. Всичко бе обмислил предварително. Щеше да спечели Маджи. Нямаше да понесе още една загуба.
	Възнамеряваше да я съблазни.
	Възнамеряваше да я спечели.
	И ни най-малко не се съмняваше в успеха си.


>>	51.

	Мина месец и половина, преди да видя Уил отново. Е, през това време ми писа няколко пъти. От писмата му разбрах много повече за него, отколкото от разговора ни. Той бе доста сложна личност, а и много чувствителна. Когато най-после се обади, вече бях готова да се видя с него отново. Само за един обяд. Достатъчно безобидно — поне така си мислех.
	_Обяд с Уил Шепърд!_ Дори и в тъмния, мрачен Дъбов салон. Сигурна бях, че много жени биха жертвали живота си за такава възможност. Част от тях бяха по съседните маси и явно ни оглеждаха.
	Трябва да призная, че компанията му бе много приятна. Уил бе представителен, словоохотлив, приятен и продължаваше да се държи като чувствителен човек. Но сега, когато си спомням срещата ни, започва да ме гложди ужасно подозрение: питам се дали не я е _репетирал предварително_.
	— Обичам да говоря с хора, които са били в центъра на славата — призна Уил. — Докато все още главите им стоят здраво на раменете.
	Хванах се за врата.
	— Моята глава добре ли се държи?
	Уил се разсмя. И аз се присъединих към него. Знаех какво точно има предвид, когато спомена за разговор с хора, които бяха изпитали „специалното отношение към звездите“. Определено можеше да се създаде връзка на съчувствие между тях.
	— Разкажи ми за Рио — казах му някъде по средата на обяда. — Не, първо ми разкажи нещо хубаво.
	— Не обичам да говоря за себе си — промърмори Уил и подмина въпроса ми. Доста необичайно и ободряващо. Това, което не харесвах при разговора с повечето „звезди“, бе, че те обичаха да приказват за самите себе си. Бих се обзаложила, че и Уил е като тях. Сега разбрах, че съм грешала. — Да оставим това настрана — каза Уил. Отпи от виното си и се огледа разсеяно наоколо. — Сега се променям. Искам да намеря отново милостта. Точно както в твоята песен.
	— Ще я намериш — отвърнах му тихо. Той успя да ме развълнува. Явно бе уязвим и се нуждаеше от помощ. Тайничко се зарадвах при мисълта, че моите песни му харесват толкова много. Предполагам, че исках да бъда част от него.
	— Помогни ми, Маджи — нежно промълви той.
	— Как? Как мога да ти помогна, Уил?
	Той ме погледна толкова настойчиво, че почувствах страните си да поаленяват.
	— Включи ме в песните си — каза той.


	Направих много повече от това. Включих го в живота си. Всичко стана сякаш без никаква намеса от моя страна. Сякаш съдбата бе предначертала това да се случи.
	Той непрекъснато ме канеше да излизаме и поддържаше непрекъснато интереса ми. Държеше се толкова грижливо, сякаш показваше, че само и единствено аз имам значение за него. Не обръщаше абсолютно никакво внимание на нищо странично, когато говорехме. Гледаше само мен, слушаше само мен и ми внушаваше, че съм умна, че съм способна, че съм много специална.
	Така че излязох отново с Уил Шепърд.


	В началото всичко бе много романтично. И се случваше много бавно. Сякаш от само себе си.
	Дори не бяхме се целунали до четвъртата ни среща. Стана съвсем естествено пред входната ми врата, докато ми казваше лека нощ. Целувката бе нежна и страстна, а аз усетих, че й отвръщам сякаш пряко себе си.
	После го отблъснах леко.
	— За това ще ни трябва още време.
	Уил ме целуна отново, по-дълго и невероятно нежно. За мен целувката му бе наполовина удоволствие, наполовина — болка. Исках го и се боях от глада, който изпитвах за него. Чувала бях разни истории за него и се съмнявах, че би могъл да се промени. И все пак той толкова отчаяно желаеше да се промени.
	Този път Уил сам се отдръпна. Отвори ми входната врата и си отиде.
	Алеята пред къщата се осветяваше през цялата нощ и аз се поспрях за миг, наблюдавайки го как върви към спортната си кола. Дълго след като тя бе изчезнала в тъмнината, все още стоях и гледах след нея — с объркани, но определено разбунени чувства.


>>	52.

	Уил тръгна направо към Манхатън онази нощ. Вдигна над сто и шейсет километра на двулентовото платно на Сомил Ривър. _Исусе Христе, беше направо страхотен!_ Но се чувстваше бесен и невероятно, болезнено възбуден. Нямаше представа колко още от това бавно ухажване би могъл да понесе. Не бе свикнал на такива отношения.
	Маджи бе откровена и честна като песните си, но започваше да се пита дали си струва предизвикателството. Е, вече не можеше да издържа да бъде толкова невероятно мил през цялото време. Понякога си мислеше, че никога няма да е достатъчно добър за нея.
	_Котка и мишка_, помисли си той, докато пресичаше от Уестчестър към Ню Йорк Сити. Ето до какво се свеждаше всичко с жените. Той почти винаги ги хващаше, просто някои му създаваха повече грижи, отколкото други. Това бе само още една игра, заместител на футбола, или _може би_ футболът я бе замествал.
	Ребека Пост продаваше художествени произведения и имаше голям апартамент на Шейсет и първа улица с изглед към моста. _Ребека бе толкова лесна за ловене малка мишчица_, помисли си Уил. Може би дори прекалено лесна, но сигурно ще успее да измисли нещо, което да компенсира този факт. Сигурно би могъл.
	Уил използва ключа си, за да влезе в разкошния й апартамент. Изобщо не бе трудно да получи собствен ключ — просто помоли, и то _само веднъж_.
	Русокосата стрела пристъпи на пръсти, щом влезе в неосветения апартамент. Чувстваше се като натрапник. Във всекидневната часовникът удари един и двайсет.
	Натрапник — това му хареса. Би могъл да влезе в тази роля. Той наистина бе _натрапник_, не е ли така? _Натрапваше се_ в живота на толкова много жени, а те, изглежда, посрещаха с разтворени обятия развлечението.
	Върколака на Лондон, Париж, Франкфурт, Рим, Рио и сега на Ню Йорк. Е, така да бъде.
	Надникна в спалнята и видя Ребека. Младата жена спеше съвсем гола, просната в удобна, но и секси поза върху чаршафите. Дългата й кестенява коса се бе разпиляла по възглавницата. Красива. И дяволски съблазнителна.
	Уил знаеше съвсем точно какво иска да направи: _да я изнасили, без да каже нито дума_. А после просто да си тръгне от апартамента й.
	И точно така направи Русокосата стрела — направи това, което му се искаше.
	Винаги е било едно и също. Любовта е само една игра, която трябва да се спечели или загуби.


>>	53.

	В началото на януари Уил трябваше да отлети за Лос Анджелис за пробни снимки. Разбрах, че ми липсва повече, отколкото предполагах или ми се искаше да призная. Понякога се опасявах, че той е чародеец, ловък жонгльор, умел съблазнител, какъвто няма другаде по света. Бари ми говореше, че Уил е точно такъв.
	— С мен не се държи така — отвръщах му аз. И това бе самата истина.
	Уил се върна в четвъртък и ме изведе на вечеря в Бедфорд. Носех високи токчета и черна официална рокля, прекалено блестяща според мен, но се зарадвах, че той я забеляза.
	— Харесваш ми така — констатира Уил. Простичко, но приятно за душата.
	Бе въодушевен и в чудесно настроение. Радвах се да го видя такъв.
	— Добрата новина е — разказа ми Уил, — че излизам добре пред камерата. А лошата: че не мога да играя. — Репликата бе смешна и двамата се разсмяхме.
	Той говореше непрекъснато. Изглежда, искрено се забавляваше от това как са го приели в Холивуд. Наистина се радвах за него. Смяхме се много през цялата вечер. Вече се чувствах напълно спокойна до Уил. Хората продължаваха да ни сочат, но все пак бяха достатъчно деликатни, за да не ни закачат. Може би си мислеха, че сме влюбени?
	Докато приключим с вечерята, навън заваля сняг. Вятърът огъваше дърветата и те танцуваха като призрачни фигури, а снежинките влизаха в очите ни, докато тичахме към колата. Както бягахме, ми се прииска да се протегна и да се хвана за ръката му. И го направих. Просто ми дойде отвътре.
	Уил караше към къщи внимателно и ме изпрати до входната врата. А на мен все още отчаяно ми се искаше някой силно да ме прегърне. Той ухаеше на мъжки одеколон. Облечен бе с късо спортно яке и изглеждаше великолепно. Страните му аленееха и когато се засмееше, направо сразяваше сърцето ми.
	— Лека нощ — проговори той. — Благодаря ти за вечерята и за любезното изслушване на безкрайните приказки за новата ми кариера.
	Не ми се искаше да си тръгва. _Чародеец_, помислих си аз.
	— Почакай — казах му. — Виж какво е времето. Не ми се иска да караш в тази буря. — _В живота ми вече са ставали прекалено много нещастни случаи._
	В очите му проблесна странна, мека светлина. И усмивката му бе мила и любезна.
	— Ще трябва да покарам само още няколко километра. Мисля, че ще се справя, Маджи.
	— Моля те — отвърнах му аз. — Просто влез за малко.
	Уил кимна и ме последва вътре. Сякаш не му се искаше да остане.
	Обясни ми, че трябва да се обади веднага по телефона: трябвало да се отбие за по едно питие у Лорънсови и искал да ги уведоми, че няма да може да отиде.
	Когато се върна, седнахме във всекидневната. Бях се уверила, че Джени и Али спят дълбоко. Само ако гръмнеше оръдие в спалните им, щяха да се събудят, иначе нямаше да мръднат до сутринта. Тогава вече щях да имам нужда от оръдието, за да вдигна Джени да се приготвя за училище.
	_Свободна жена съм и съм на трийсет и осем години_, казах си аз. _Контролирам положението. Мога да се справя с него. Не върша нищо нередно. Харесвам този мъж страшно много. Той, разбира се, направо ме е омагьосал!_
	— Никога досега не съм си представяла, че това би могло да се случи — казах на Уил, докато седяхме и наблюдавахме как снегът вали навън. — Да стоим един до друг и да гледаме снежинките.
	— Честно казано, и аз не съм си го представял. Не вярвах, че ще ми дадеш възможност да ти докажа, че най-после съм дошъл на себе си, пораснал съм и мога да стана по-добър. Как се справям? Забелязваш ли някакви подобрения?
	— Справяш се чудесно. Само не прекалявай — отвърнах аз и двамата се разсмяхме.
	Облегнах глава на рамото му и се насладих на мига. С удоволствие усещах твърдите мускули на гърдите му. Никога не си бях представяла, че мога да съм с Уил, но в момента се чувствах страшно удобно. Дори си позволих да призная пред самата себе си, че той е невероятно красив мъж със страхотно тяло. Обичах чистия и свеж аромат, който се носеше от него. Косата му бе невероятно гъста. Чудех се какво ли харесва в мен.
	Той се обърна към мен и ме целуна.
	— Но не и _прекалено_ пораснал — прошепна тихо. Целувката му ме позамая.
	Решението бе мое, изборът — също. Хванах Уил за ръката и го поведох към спалнята за гости до басейна. Почувствах как пръстите му се стегнаха около моите. Бях подготвила стаята за гости същия ден. Чисти чаршафи. Проветрена стая. _В случай че потрябва._
	Предполагам, че желаех това да се случи. Не, знаех със сигурност, че го искам. _А онази нощ наистина копнеех за него._
	Заедно преживяхме много вълнуващи мигове.
	Отново, отново и отново.


>>	54.

	_По-специалните спомени сега са толкова объркващи. Като снимки, които всъщност не разкриват цялата истина, като снимки, които са преднамерени._
	Ланд ровърът на сини и бели ивици набра скорост нагоре по импозантната скална фасада на известния курортен хотел в Лас Вейдес. С Уил прекарахме там три незабравими дни. Само ние двамата.
	Мексиканският ни шофьор взе завоя толкова бързо, че ровърът почти занесе по тесния път. Едно падане щеше да ни изхвърли на три хиляди метра надолу в залива Акапулко. Държах се здраво за Уил в стремежа си да бъда максимално близко до него. Спомням си и най-малките подробности: как се бях прилепила към него, контурите на тялото му, всеки малък белег и произхода му, колко бързо растеше светлорусата му брада. Исках да знам всичко, което трябваше, за живота му, а не преувеличените истории в жълтата преса.
	— Какво ще кажеш да поплуваме, Маджи? — попита той, когато се добрахме до стаята си. Сякаш се стесняваше, а на мен ми харесваше самото звучене на гласа му. — Хайде да намъкваме банските и да отидем да изследваме бездънното синьо море.
	Двамата с Уил се поклащахме леко напред-назад, прегърнати под въртящия се вентилатор на тавана в апартамента ни.
	— Може би малко по-късно — промърморих аз. — Точно сега сме сами и ми се иска да се насладя на мига. Съвсем сигурна съм в това. Може ли… просто… да не правим нищо?
	Той се разсмя:
	— Добре тогава, никакво бездънно синьо море. Какво ще кажеш да се откажем от банските и да изследваме частния басейн, за който хотелът се е погрижил предвидливо?
	— Това ми звучи по-добре. Идеята е прекрасна.
	Целунахме се нежно и продължително, така както често правехме. Питах се: _Нима потъвам някъде или намирам нещо, което съм загубила нейде по пътя?_
	Уил плъзна стъклените врати, които се отваряха към ефектна тераса. Продължихме да се събличаме, докато застанахме пред малък басейн, който блещукаше с хиляди слънчеви зайчета. Жълтопери птички и пъстроцветни папагали чуруликаха и бърбореха из околните дървета. Истински рай, нали? Или поне на мен така ми се струваше тогава.
	През плетеницата от кралски палми и тропически храсти виждах червените покриви на други вили, но частните им басейни не се виждаха. Точно това ми хареса. _Значи и нас не ни вижда никой._
	Като изписках тихо, скочих във водата и дръпнах Уил със себе си. Не се държахме глупаво, а просто игриво — също като малки деца.
	Той сграбчи ръката ми и ме издърпа към себе си. Вече бе възбуден. Плъзнах длани по гъвкавото му мускулесто тяло и докоснах слабините му. Винаги бе толкова мил и нежен с мен; изобщо не бе такъв, какъвто си го представях.
	Целунахме се отново — бавно и продължително. Уил ме вдигна от покритото с плочки дъно на басейна и ме обърна така, че да мога да се хвана за ръба му. После влезе бавно-бавно в мен. Затворих очи и се отдадох на новите усещания с удоволствие, наслаждавайки се на топлите слънчеви лъчи по лицето си и на много по-силната топлина, заливаща ме отвътре.
	Никога досега не съм била с мъж като Уил. Той ме караше да се чувствам толкова специална. Трябва да го призная, защото такава бе истината.


>>	55.

	Имам един незабравим и натрапчив спомен, който така и не може да излезе от главата ми. Той винаги ще бъде мистерия за мен — красива, тъжна и тревожна мистерия.
	След като двамата се върнахме от краткото си пътуване до Мексико, прекарахме един уикенд с децата, правейки всичко, което им се е искало досега. Е, направихме поне някои от нещата, за които Джени и Али имаха желание. Те бяха толкова развълнувани, а Уил се държеше чудесно с тях.
	Единия ден отидохме до Ню Йорк и се направихме на туристи — посетихме търговския център, Статуята на свободата, музеите и дори „Хардрок-кафе“. А другия ден прекарахме още по-добре на открито в градината на къщата — също като истинско семейство, за да се уверим, че това е, което всички желаем.
	Наблюдавах Джени и Али с Уил и мога да ви кажа, че те го обожаваха. Почти съм сигурна, че му бе приятно с децата около него, че му се искаше да отгледа деца така, както е правилно, а не както се бе случило с него. Поне това, което ми бе казал.
	Спомням си, че го видях с Али онзи следобед. Не мога да забравя една удивителна картина, запечатала се в съзнанието ми.
	Беше прекрасен ден, ослепително слънчев и топъл. Двамата яздеха кротка, мила кобила, която Джени бе нарекла Флийс. Уил и Али яздеха през ливада с висока трева, която изглеждаше морскозелена на слънцето.
	Бяха облечени със зимни якета, разкопчани отпред, и се държаха _по мъжки_, като и двамата бяха поразително руси. Смееха се гръмогласно, когато Флийс започна да галопира съвсем бавно и спокойно.
	Уил държеше здраво и сигурно Али в ръцете си и целият грееше от радост. Знаех, че щастието бе съвсем истинско и ми доставяше удоволствие да ги наблюдавам. Харесваше ми изражението на лицата им.
	Джени дойде и застана до мен.
	— Не са ли просто прекрасни? — попита тя. — Изглеждат като истински баща и син. О, сега всичко ми харесва, мамо! Чувствам се толкова добре и много спокойна.
	— И аз също — отвърнах и прегърнах Джени.


>>	56.

	Уил ми разказваше много неща; споделяхме си всичко, докато накрая _повярвах, че вече нямаме тайни един от друг_. Една нощ ми разказа ужасен спомен за това как баща му биел майка му, а после думите на майка му: _Само мама те обича. Единствено мама._
	Докато слушах Уил да говори, ми се струваше, че никога не съм била по-близо до него. Може би никога не съм се сближавала така с някого. Със сигурност никога не са ми разкривали толкова много болка в душата.
	— Но и тя ме изостави — каза той. Погледът му стана някак разсеян. — Така че сигурно не ме е обичала истински, Маджи.
	Понякога се държеше толкова мило и тогава си представях какъв е бил като малък. Как е изглеждал като момче с красивите си сини очи.
	— Нима смяташ, че тя ви е изоставила по твоя вина?
	— Да. Но това вече не ме притеснява. Почти го преодолях. Нямаше да мога да го направя без теб, Маджи. Да бъда около теб, Джени и Али ми помага страхотно.
	Хванах Уил за ръката. Болката му, _любовта_ му към мен изглеждаха толкова чисти. Всичко бе трогателно. Можех да се вживея в тъжната му семейна история, а _може би_ се опитвах да разбера собствения си сърдит баща в лицето на Уил.
	— Аз няма да те напусна — прошепнах му тихо. — Никога.
	— Омъжи се за мен, Маджи. Не ме предавай. Обещай ми.
	Сутринта му казах, че ще се омъжа за него, за да му го докажа.


>>	57.

	_Котка и мишка — вечната славна игра на любовта._
	Бъдещата манекенка Кам Матиас пое мъжествеността на Уил и прокара езика си нагоре-надолу, изтръгвайки стенание от него, а ръцете му се впиха в пищната й червеникава коса.
	_Боже, той е невероятно неопитомено животно_, помисли си Кам. _Всъщност може да бъде най-вълнуващият мъж на света. Все някой трябва да бъде, нали?_
	— О! — възкликна Уил. — Кам, направо си чудесна. _Страхотна си._
	Правеха го от часове. Той бе неутолим и я накара да изпитва същото. Когато й се стори, че почти е готов, тя го пусна и легна по гръб, притискайки мъжествеността му между гърдите си, удължавайки насладата, докато реши, че той не може да издържа повече. Но въпреки това Уил продължаваше като някаква извратена версия на навит електрически заек. Самата представа за това я накара да избухне в неистов смях. И двамата се закикотиха.
	После тя застана на колене пред стената. Протегна ръце и разтвори идеалното си дупе.
	— Забавлявай се, мой човек, възползвай се от възможността — каза тя.
	Беше нощта преди венчавката на Уил Шепърд.


>>	58.

	По обяд, три часа преди „венчавката на десетилетието“, двайсет и четирима полицаи в най-хубавите си морскосини униформи и бели ръкавици заеха позиции на главния и на помощните входове на дома ни в Бедфорд, както и по Грийнбрайър Роуд. Основната им грижа бе да очистят Грийнбрайър от посетители от Ню Йорк, от Янкърс* и от далечните Тенеси и Тексас, които бяха дошли, за да зърнат за миг двама ни с Уил в деня на венчавката ни.
	[* Град североизточно от Ню Йорк, разположен на река Хъдсън, със 183 000 жители. — Б.пр.]
	Опасявах се, че щяха така или иначе да бъдат разочаровани. Никой от нас не се нуждаеше от публичност в този най-важен за нас ден, а дори и след това.
	До три часа Грийнбрайър Роуд официално бе затворен за движение от бедфордската полиция. Цялата улица бе забранена за всички, с изключение на тези, носещи гравираните в сребристо покани от „Картие“, на които пишеше просто: _Гост на венчавката_.
	Предвидливо бях избрала една от отдалечените задни спални за пробна, както и за да се овладея за последно, преди да е започнала истинската лудница.
	Джени (която се отнасяше към венчавката ми като към най-великия ден в _нейния_ живот), младият моделиер Оскар Ечевария и двама от младшите му помощници се суетяха около мен цял следобед. Али бе доволен да стои близо до гувернантката ни — госпожа Лийч, и да наблюдава отдалеч вълнението. Облечена бях в красива рокля от кремав сатен. Воалът и шлейфът бяха от брюкселска дантела. Един-единствен наниз перли висеше на шията ми. Не бих могла да бъда по-щастлива. _Чувствах се_ красива и отвътре, и отвън. Не само Уил се бе излекувал, но и аз.
	— Елегантно. Красиво. Перфектно. — Ечевария произнасяше одобрението си, оглеждайки ме така, сякаш той бе Леонардо да Винчи, а аз — Мона Лиза. Едва успях да се въздържа и да не се разсмея на простимата му грандомания.
	— Изглеждаш спокойна, мамо — бе преценката на Джени.
	— Остави ме за няколко минути сама — казах й накрая. — Имам нужда от малко време насаме, за да мога да възприема нещата и те да се уталожат.
	— Разбира се — отвърна съвсем трезво Джени.
	— Хайде, всички вън — плесна с ръце като балетмайстор Ечевария.
	Всички излязоха, но Джени задържах вътре.
	— Благодаря ти, че ме издържа през последните няколко седмици — казах й тихо. — А сега иди се разкраси. Само не се прави много по-красива от булката, чу ли?
	— Не се притеснявай за това. Не би могло да стане дори и да го исках, а аз не го желая.
	— Обичам те — прошепнах.
	— А аз те обичам много повече, мамо.
	— Не можеш.
	— Обичам те. Разбра ли? _Обичам те._


	Списъкът на гостите сякаш представляваше енциклопедията на модните личности „Кой кой е“. Уини Лорънс, мениджър и приятел на Уил, щеше да присъства, разбира се. Нейтън Бейлфорд, Бари, приятелите ми от Бедфорд, сестрите ми със семействата си от другия край на щата, музиканти и певци, хора от света на футбола. И естествено репортери и фотографи от всички централни вестници, местните телевизионни станции, националните станции, „Пийпъл“, „Тайм“ — кълна се, сякаш присъстваха повече непознати, отколкото приятели.
	Една от последните пристигнали коли, както разбрах по-късно, бе блестящо тъмночервено мазерати. Зад волана седеше Питър О’Мали.
	Някак си Питър се бе сдобил с покана.


	Изведнъж вратата на спалнята се разтвори със замах без никакво почукване. _Кой би могъл да…_
	— Уил, ти не трябва да…
	— … да се женя толкова млад? — усмихна се Уил. Изглеждаше великолепно, но и изтънчено, в черния си смокинг на Бриони. — Правилно, но с жена, красива като теб, не можах да устоя. Знаеш ли колко много ми липсваше снощи? Може би бих могъл да ти покажа.
	Той пристъпи към мен.
	— Вън. Да не си посмял. — Започнах да се смея. Той винаги ме разсмиваше. — Вън! Наистина го казвам сериозно.
	Уил продължи, без да се плаши, и ме прегърна. Ръката му нежно докосна гърдите ми. Не кой знае колко възбуждащо и точно затова _прекалено_ възбуждащо.
	— Хм — промърмори той. — Ти наистина си наслада за окото. А и за ръката също.
	— Уил!
	— Да, мила, аз съм.
	— Обичам те толкова много. А сега си _върви_.
	— Добре, добре. Твоите желания са закон за мен. Ще ги уважавам и ще им се подчинявам от този миг нататък.
	Той покорно напусна стаята, мърморейки: „Винаги“. Усмихнах се и реших, че това бе идеалното встъпление към брака ни.


>>	59.

	Млад пианист от Джилиард засвири тържествено началото на „Сватбения марш“ на сякаш слязлата от картичка зелена морава. От музиката, както и от всичко останало, ме побиха тръпки. Денят на венчавката ми харесваше много повече, отколкото си мислех.
	Закъснелите бяха отведени до местата си. Досадни хеликоптери на радио- и телевизионни станции се въртяха в синьото небе над главите ни, а камерите сякаш не спираха да снимат. Струваше ми се, че поне хиляда фотографи заснемат гостите и шаферите.
	Най-накрая се появих и аз.
	Букетът от бели кали, който носех, трепереше в ръката ми.
	Свикнала бях с големи тълпи, но тук се чувствах по-изнервена. Още отгоре забелязах малкото си останали роднини да се усмихват нерешително. Джени, шаферката ми, стоеше сериозно до олтара. Госпожа Лийч седеше на предната редица и държеше Али, който се извиваше немирно в ръцете й. Лелите на Уил бяха тук — Елинор и Вани — едната пълна като матрона, а другата поразително привлекателна.
	И тогава се стреснах със закъснение! Уил стоеше до тях, вместо до олтара… но не, това не бе Уил, а Палмър. Бледо копие, далеч от оригинала.
	По посипаната с цветя пътека ме придружи Бари. Той изглеждаше някак намачкан в смокинга си, а цветето на ревера му вече бе увехнало.
	— Толкова си красива. Всъщност направо светиш от щастие — прошепна ми той, пусна ръката ми и потърси мястото си в предната редица.
	Вдигнах очи към белия олтар, украсен по края с розови и бели рози. Беше малко претрупан, но все пак прекрасен. Уил стоеше до най-добрия си приятел — Уини Лорънс. И ми се усмихваше.
	Тогава нито за миг не си помислих да се върна назад.


	— А сега ви обявявам за съпруг и съпруга — завърши свещеникът.
	Уил вдигна воала и ме целуна нежно. Чувствах тялото му под смокинга. Винаги ми се е струвало, че точно той е подходящият за мен. Гостите започнаха да ръкопляскат. Светкавици проблясваха като жълти маргаритки навсякъде по терасираната ливада. Над главите ни кръжаха хеликоптерите. Каква незабравима сцена!
	Сериозни, комично официални сервитьори се спуснаха от задния вход на главната сграда със сребърни подноси в ръце и чаши шампанско на тях. Други обикаляха с изстудени морски деликатеси и хайвер, сандвичи с пържен хляб и раци, сандвичи за чай, сирена, плодове и пастети. От излъскана чамова платформа засвири голям оркестър, воден от Хари Коник Джуниър. Платформата бе инсталирана на входа на огромната, раирана в жълто и бяло палатка, която по-късно щеше да послужи за бална зала.
	Може би не бе венчавката на десетилетието, но да си призная, все пак бе доста пищно празненство. Усмихнах се, чувствайки се невероятно добре и удовлетворена, и се втурнах смело към празненството.
	Огромната раирана палатка засенчваше половината от ливадата между главната сграда и езерото с патиците. Вътре тълпи деца тичаха между масите, покрити с бледожълти ленени покривки и украсени с ракитени вазички, пълни с градински парички, метличина и жълти рози.
	Музиката варираше от валсове на Щраус през Карли Саймън до Патси Клайн. След официалната разточителна вечеря и точно преди десерта Бари стана и изпя песента си „Светлина на моя живот“, последвана от продължителни овации на гостите, включително моите и на Уил.
	Тогава приятелят ми Хари Коник заговори, като гласът му едва се чуваше от глъчката на тълпата:
	— А сега булката ще разреже тортата. Хайде, Маджи, качи се тук горе. Давай, срамежливке. Време е отново да станеш център на вниманието.
	Пристигнаха сервитьорите, носейки три грамадни сватбени торти. На всяка една отгоре имаше мъж от шоколад във футболен екип и шоколадова жена, наведена над пиано. Двамата с Уил си подадохме един другиму по парченце торта в устата, а снимките от нашите размазани по устните хапки сигурно щяха да се появят по кориците на „Пийпъл“ и „Пари мач“, както и по останалите списания.
	След вечерята масите бързо бяха преместени. Оркестърът засвири. С Уил изтанцувахме първия валс (на музиката от „Звездна светлина“, една от моите песни), а после и останалите гости се присъединиха към нас.
	Танцувах с Бари, когато някакъв мъж ни раздели и ме дръпна настрани.
	— Сега вече щастлива ли си? — попита Питър О’Мали. Говорът му бе забавен и дъхаше на уиски, а лицето му бе сиво като пепел, също като на Патрик, преди да почине. Физически той бе карикатура на Патрик: забелязваше се далечна прилика, но очите му бяха малки топчета, потънали в мазнина, а и тежеше поне двайсет и пет килограма повече от баща си.
	— Пусни ме — изпъшках аз. — Моля те, Питър. — Беше стиснал ръцете ми толкова силно, че чувствах как ноктите му се бяха впили в кожата ми.
	Държеше се като луд.
	— Евтина курва! Знаеш ли колко ме заболя мен! Ти отне баща ми, а сега получи и къщата му, и парите му, но смъртта му ще тежи на съвестта ти. А сега си намери и нов, красив съпруг.
	Опитах да се отскубна от пияния Питър, но не успях. Не ме пускаше от ръцете си.
	— Какво искаш да кажеш с това „смъртта му ще тежи на съвестта ти“? — попитах накрая толкова тихо, колкото можех.
	Той крещеше в лицето ми:
	— Ти прекрасно знаеш какво имам предвид!
	— Мислиш, че съм го убила?
	— Мисля, че смъртта му бе доста удобна за теб. Нека спрем дотук. Всеки сам да си прави заключенията. Аз направих моите и знам, че и други мислят като мен.
	— Той почина от инфаркт, Питър. Моля те, върви си! Ти си пиян.
	— Инфаркт, причинен от кого? Какво му направи, Маджи? _Спука сърцето му от чукане?_
	Издърпах дясната си ръка от вкопчените му пръсти и го ударих с все сила по лицето. Плесница от все сърце. За отрезвяване.
	Тъмните му очи се свиха до тесни цепки.
	— Кучка такава! — Той изведнъж пусна ръката ми. — Ти си просто една проститутка! И сигурно си свикнала на _това_!
	Червеното вино, пръснало от кристалната чаша в лицето ми, ме заслепи мигновено.
	— А Шепърд не е нищо повече от един расов жребец. Целият свят го знае. — Чух Уил да изревава бясно, но не го видях как се нахвърля върху Питър и го събаря на земята. Той удари Питър веднъж, а после отново и отново. Уил просто смаза мъчителя ми.
	Уини Лорънс най-после го издърпа и раздели двете сплетени тела като рефер.
	— Маджи! О, Исусе Христе, горката Маджи! — извика Уил. — Добре ли си?
	Питър се опитваше да се изправи на крака. Лицето му бе покрито с кръв, а едното му око вече почти се бе затворило.
	— Ти взе парите на баща ми. Хотелите му. Всичко! Той е мой баща, а ти го уби — изкрещя той.
	Двама души от охраната най-после го изведоха от палатката. Питър тръгна, без да протестира, явно бе прекалено изморен, за да се съпротивлява. Вече можех да си представя заглавията по утрешните вестници. _По дяволите!_
	Уил ме прегърна и нежно избърса лицето ми с кърпичката си.
	— О, Маджи, толкова съжалявам — прошепна той. — Забрави за Питър О’Мали. Ние тепърва започваме нов живот. Обичам те!
	— Обичам те, Уил.
	И това бе самата истина.


>>	60.

	— Уил? Ти ли си? Вече улегналият съпруг? Промененият бивш ерген?
	— Аз съм, Уини. Какви са добрите новини от Западното крайбрежие? Ще започна ли кариера като актьор, или не?
	— Няма да повярваш, но Майкъл Капуто каза „да“. Харесало му как изглеждаш и как мислиш. Вярва, че имаш талант.
	Тръпката. Изведнъж тя се превърна за Уил в ободряваща глътка. Той изхвърча от стола си със силен вик на радост, въпреки че вкъщи нямаше никой, който да го чуе.
	— Разкажи ми всичко — каза той.
	— Е, като за начинаещ е добре. Ролята е на главния герой в „Иглика“. Точно така, _главната роля_. Името на героя е Норт Даунинг, но като изключим името, сценарият е много добър. И което е още по-важно, очаква се той да донесе страхотни приходи.
	„Иглика“ бе най-големият бестселър в страната, от седмици беше в класацията на „Таймс“ — една страстна любовна история, действието на която се развиваше в началото на века. Майкъл Ленъкс Капуто бе режисьорът, който бе дал за откупуването на правата за екранизация едно цяло състояние и щеше да я продуцира сам. Така както Селзник бе направил с „Отнесени от вихъра“, той бе провел много шумно рекламирано търсене из цялата страна на неизвестен актьор, който да изиграе главната роля, но този път се търсеше мъж. Касовият успех на филма бе гарантиран от феноменалната известност на романа, а също и от звездата Сюзън Пурсел — страстна актриса, чийто плам на екрана съответстваше на този в личния й живот.
	— Добро начало. Исусе! — възкликна Уил. — Не вярвах, че имаме някакъв шанс. Може би в крайна сметка аз все пак съм актьор.
	— _Ти_ си този, който го направи. Ти изглеждаш точно на мястото си на екрана и ти си този, който може да _играе_. Капуто го забеляза моментално. Дори авторът на романа те хареса.
	— Все пак, ако не беше ме накарал, никога нямаше да се реша да направя пробните снимки за великия Капуто. Кога дяволската машина влиза в действие? И къде? Вече горя от нетърпение.
	— В Австралия. При това скоро, много скоро.
	— В Австралия ли? Та нали бе епопея за американския живот? Защо е всичко това?
	— В Австралия е зима, когато тук е лято — отвърна Уини, сякаш това обясняваше всичко.
	— Е, и? — попита Уил.
	— Е… добре дошъл в Холивуд!


>>	61.

	Актьорският състав на „Иглика“ бе събран целият, с изключение на Сюзън Пурсел, която нямаше да се появи в първата сцена и щеше да дойде на снимачната площадка в типично неин стил и според собствената си програма. В края на краищата тя бе звездата. Часът бе пет и половина сутринта в леко хълмистите равнини на Пърт.
	Това бе самото начало на снимките: сцена първа, дубъл първи; операторът Нестор Керести; продуцентът Майкъл Ленъкс Капуто. Всички таяха огромни надежди за филма. Надяваха се да изкара може би четиристотин милиона и да стане световноизвестен. Романът _все още_ бе номер едно в света.
	Уил, Капуто и няколко техници се бяха наблъскали в неотоплената каравана, която служеше на Уил като стая за преобличане. Всички чакаха темпераментния гений Нестор Керести да нагласи осветлението. Да разположи на най-подходящото място предните и задните прожектори, за да създаде усещането за ранна утрин в тексаски фермерски двор. Истинско изкуство.
	В първата сцена на филма Норт Даунинг трябваше да изроди едно жребче на светлината на фенер в разнебитен хамбар. Точно тази сцена очевидно бе грабнала милиони читатели на книгата. Норт Даунинг бе „последният американски каубой“, но също чувствителен любовник и съпруг.
	— Искам да ми обещаеш нещо — каза Уил и дръпна Капуто настрани. — Искам съвсем сериозно обещание, Майкъл. И ще те държа отговорен за спазването му.
	Продуцентът се намръщи. Актьорите го бяха карали да обещава най-странни неща, а това момче тук бе новак. И все пак бе доста добре сложен и силен, а същевременно бе и доста темпераментен.
	— Давай. Всичко, което кажеш, Уил.
	— Днес искам да ме накараш да се потя и здравата да се потрудя там отвън. Когато нося онова жребче, искам това да изглежда _трудно_, сякаш мен ме боли толкова, колкото и жребчето, когато е излизало. Искам да ме направиш _актьор_.
	Капуто се усмихна и се опита да сдържи смеха си. Прехапа _силно_ устната си. Никой никога досега не беше го молил за такова нещо.
	— Значи не вярваш, че само красива външност е достатъчна?
	— Не. Ни най-малко. Исусе, та Том Круз _изглежда_ добре.
	— Публиката ще се интересува само от това, Уил. Имай ми доверие. Стилът е най-важното в наши дни.
	— Изобщо не ми пука за публиката и никога не ми е пукало. Бях най-добрият във футбола. Сега искам да бъда най-добрият на екрана. И ще стана. Можеш да си сигурен в това.
	Майкъл Капуто погледна Уил, стъписан от абсурдната му, наивна молба. _Той е същинско дете_, помисли си Капуто, но каза само:
	— Ще се опитам.
	— Само за това те моля. С останалото ще се справя сам. И ще те накарам да глътнеш тази снизходителна усмивка, с която ме погледна преди малко.
	— Ще се радвам да го направя — отвърна Капуто и отново се усмихна. Всъщност харесваше Уил Шепърд и му се искаше той да се справи добре.


	В първата сцена Норт Даунинг трябваше да изроди жребчето, а после да пресече двора пред хамбара и да отиде при жена си Ели. Тази сутрин щяха да заснемат само сцената с раждането и преминаването на Норт през двора. По-нататък щяха да снимат сцената с Ели.
	Направиха двайсет и два дубъла. В началото Уил бе скован въпреки многобройните репетиции, концентрирайки се много повече върху инструкциите на Капуто, отколкото върху неуловимите чувства, необходими за потенциално сантименталната сцена.
	Капуто го тероризираше безмилостно, опитвайки се да измъкне от него истински емоции, а Уил откри, че се поти толкова много, че трябваше да му слагат нов грим след всеки дубъл. Направиха го както трябва на двайсет и първия път. Стана направо идеално.
	— Още веднъж — обади се Капуто. — За по-голяма сигурност.
	Уил седеше зад коня и пое жребчето с доволно сумтене, като усмихнато и с любов го вдигна в ръцете си. Препъвайки се, той излезе от хамбара, пресече по заледената пътечка и влезе през една врата във фасадата, изобразяваща предната стена на дома на Даунинг.
	Уил спря. Усмихна се, а после се разсмя с глас. _Боже, и това си го биваше! Направо страхотно._
	В дъното на фасадата, точно извън обсега на камерите, стоеше една жена. Когато Уил влезе с жребчето на ръце, тя разкъса блузата си и му показа гърдите си.
	Той почти щеше да изпусне жребчето. В очите й имаше невероятно удоволствие и покана.
	_Маджи_, помисли си той. _Никога няма да ми прости. Ако изчукам тази жена, ще се прецакам сам. Тя ще разруши живота ми._
	Но не можеше да престане да я гледа. Беше толкова красива. Всъщност направо дъхът му секна. А той бе имал много от най-известните красавици на света.
	— Добре дошъл в „Иглика“ — каза Сюзън Пурсел.


>>	62.

	Можех да остана с Уил в Австралия само за една седмица. Бари продължаваше да ме моли да завърша новия албум, така че трябваше да се съглася да се върна и да продължа работа.
	Когато колата ми зави към Бродуей 1311, изведнъж си спомних онази утрин след бурята преди години. _Виж колко далеч стигна_, казах си и неволно се усмихнах. _Попзвезда. Щастливо омъжена. От време на време пристрастена към секса. Не е зле. И най-важното — няма я онази несигурна и уплашена Маджи, която отиде при Бари за работа, за каквато и да е работа._
	Днес Бари изскочи от офиса си, за да ме посрещне. Носеше ми кафе.
	— Ела с мен отсреща до студиото. Работих върху някои аранжименти за „Само няколко песни“. Чакай да ги чуеш.
	— Бари, имам две нови песни. От Австралия.
	— Първо аранжиментите, а после ще те чуя. Изглеждаш чудесно, Маджи. Все още грееш. Явно женитбата ти се отразява добре.
	— Щастлива съм, Бари. Наистина щастлива — отвърнах му аз.
	Разбира се, Бари никога нямаше да си признае, че може и да е сгрешил за Уил или за каквото и да било, свързано с този въпрос.
	Щом стигнахме до студиото, се захванахме, както винаги, за работа. Нищо не беше се променило. Ние обичахме работата си и възможността да бъдем заедно. Най-трудното предизвикателство бе да направим всеки албум, дори всяка песен различна и по-добра. Невинаги успявахме, но поне всеки път дяволски се стараехме.
	Този ден работата ни спореше. Аранжиментите на Бари ми харесаха (те почти винаги ми харесваха, въпреки че бях много по-критична, отколкото когато се срещнахме за първи път). Той направо се бе влюбил в едната от песните ми и бе харесал другата. Албумът щеше да стане доста добър.
	Беше по някое време следобед, когато приключихме и реших да се разходя и да си купя нещо. Да се наградя. Да се потупам сама по рамото. А после да се върна вкъщи при децата. Тази вечер бе мой ред да готвя. После бяхме решили да гледаме „Форест Гъмп“ на видеокасета. Бяхме го гледали само шест пъти досега. Може би щях да приготвя скариди за вечеря. Вероятно това щеше да развесели Джени.
	Открих някои дреболии, които търсех, в „Бергдорф Гудмън“ и излязох от магазина малко след три и половина. Пето авеню бе пълно с таксита, автобуси и обичайното стълпотворение от пешеходци. Така че не видях колата с шофьора си веднага.
	И ето ти _неприятност!_
	Изведнъж над тълпата изплува телевизионна камера — като перископа на подводница. Двама млади брадясали орангутана от „Фокс Нюз“ тръгнаха към мен. Абсолютни нехранимайковци. Още от пръв поглед си личеше, че са истински неандерталци.
	— Маджи. Маджи Брадфорд — извика единият от тях.
	Инстинктивно се дръпнах настрана и отчаяно се опитах да открия колата си.
	— Маджи. Насам, Маджи. Вярно ли е, че с Уил сте имали проблеми в Австралия? Затова ли се прибра у дома?
	Не чувах бръмченето на камерата. Пешеходците започнаха да се спират и да ни зяпат. _Ах, тези проклети телевизионни репортери_, помислих си аз. _Гледайте си живота. И ме оставете на мира да изживея своя собствен._
	— Не. — Бях доста рязка с тях.
	— Говори се, че той наистина се е сближил със Сюзън Пурсел. Това е клюката. Знаете ли нещо?
	Стомахът ми се сви.
	— Не. — Двамата с Уил знаехме, че ще има слухове за него и Сюзън. А ако нямаше, то самото студио вероятно щеше да ги пусне.
	— Значи не сте виждали тази снимка?
	— Не. Няма да коментирам. А сега довиждане. Беше ми приятно да споделя някои злобни клюки с вас.
	Не можех да си пробия път в тълпата и да се измъкна по-далеч от тях. _За бога, къде е колата?_
	— Снимката, Маджи. — Напорист, дребен и плешив мъж от Канал 5 тикаше микрофон в лицето ми. — Беше във всички вестници. Уил и Сюзън Пурсел. _В много уютна поза._ Не си ли я виждала?
	Бутнах го настрани, а той се стовари върху оператора. Най-после видях колата си, изтичах и тръшнах вратата зад себе си.
	Едва когато навлязохме в зелените гори около къщи, започнах да се отпускам. Какво нахалство от страна на тези безчувствени негодници! Не се сблъсквах с репортери за първи път. Веднъж се случи в Рим, а друг път — в Лос Анджелис. _Какво става с правото на личен живот?_, питах се аз. _За какви се мислят тези?_
	Искаше ми се Уил да си бе у дома сега. Или в колата с мен.
	_О, Уил, забрави за желанието си да станеш голяма филмова звезда. Нека просто да изчезнем и да се превърнем в никому неизвестни хора до края на живота си._
	_Уил и Сюзън. Снимката. Би ли могло да е вярно?_ Не, не вярвах. Няма да го повярвам. Мислех, че досега съм опознала Уил достатъчно добре. Сигурна бях. Снимката бе просто още един боклук, изфабрикуван от папараците. Нямаше да е първият, нито пък последният.
	В колата успях да пропъдя мисълта за това. Но тя се върна отново, когато си легнах същата нощ. И ме държа будна до три часа.
	_Уил и Сюзън Пурсел._
	_Не!_
	_Мътните ги взели папараците!_


>>	63.

	Но точно в този момент нямаше никакви папараци.
	_Сцена: Банята на Ели. Зората красиво е обсипала със светлина всичко наоколо. Ели се къпе в метална вана, покрита с мехурчета пяна, които от време на време бръсва настрани, така че да погледне корема си. Норт влиза и изглежда притеснен._
	_Следващ кадър: Реакцията на Ели. Тя поглежда съпруга си срамежливо. Норт застава на колене до ваната. Той не е като другите мъже. Разбира как мисли жена му._
	Норт: Защо ме отбягваш, Ели? Откакто роди, не ме допускаш близо до себе си. Не така сме го мислили.
	Ели: Защото сега не съм красива. Затова. (Тя започва да плаче.) Никога вече няма да съм красива. Това бебе съсипа тялото ми. Състари ме.
	Норт: Деветнайсет години не са старост. Ти си красива, както винаги. Моята красива женичка. (Той започва да разчиства сапунените мехурчета.) Ти си Ели, а това никога няма да се промени.
	Ели: Недей! Моля те… О, Норт, моля те!
	Норт: Шшт. (Той маха пяната и открива гърдите й.) Виждаш ли колко си красива. Толкова си красива, че не мога да го понеса.
	Ели: Изсмукана съм като свиня майка, от която бозаят. Всичко ме боли и се чувствам стара, дори да не съм такава.
	Норт (Взима една хавлия и нежно обвива тялото й с нея, а ръката му се плъзва под пяната някъде надолу под гърдите й.): Но тук не си стара. Нито пък тук… Или особено тук.
	_Следващ кадър: Реакцията на Ели. Тя очевидно е възбудена от докосването му. Усмихва се, а усмивката й е красива. Ели е наистина красива, както казва Норт._
	Норт (Продължавайки да я гали.): Моята красавица. Моята Ели.
	Ели (Дишайки задъхано.): Наистина ли съм красива все още? Наистина ли?
	Норт: Да, красива си. И винаги ще бъдеш. Казах ти го: за мен ти никога няма да се промениш. Дори когато наистина остарееш.
	_Финал: Ели и Норт се целуват все по-страстно. Изведнъж стаята се изпълва с пара._
	_Камерата: Приближава се все по-близо до ваната, за да покаже как водата в нея се движи, докато скритата ръка на Норт става все по-активна._
	— Край! — Гласът на Майкъл Ленъкс Капуто прекъсна безмълвната сцена. — Страхотно изпълнение. Прибирайте всичко. Сега трябва да вървя да онанирам!
	Въпреки това нито Уил, нито Сюзън Пурсел спряха. Техниците продължиха да снимат с камерите и скоро щяха да наберат материал за филм на двете звезди, който щяха да успеят да продадат като сензация на която си поискат телевизионна станция.
	Уил и Сюзън сякаш не забелязваха нищо около себе си. Тя се бе измъкнала от ваната — гола и безсрамна. Кикотеше се и се опитваше да разкопчае колана му. Той я взе на ръце и притиснал устни към нейните в целувка, която нито един почитател на „Иглика“ нямаше да види, я отнесе в караваната си. Уил затръшна вратата зад себе си с крак.
	_Върколака на Пърт._


>>	64.

	— Какво ще стане сега? — попита Уил. По принцип заснемането на „Иглика“ бе приключило, оставаше само да се завършат монтажът и озвучаването.
	Двамата със Сюзън се разхождаха из прашната равнина. Той не бе възнамерявал да се увлича, но както казват хората, нещата просто се случиха от само себе си. Сюзън наистина бе една от най-красивите жени на света, а Уил винаги е бил почитател на най-доброто.
	— Аз ще се върна в Калифорния, а ти ще станеш отново _господин Маджи Брадфорд_, точно както си бил преди.
	Уил примижа. Думите й го жегнаха.
	— А това, което се случи тук между нас? — попита той Сюзън.
	— Позабавлявахме се малко, нали? Ти си доста добър, Уил. Един от най-добрите.
	— _Един_ от… — Той се изсмя задавено: — Ти си много красива, но си и голяма комедиантка.
	Сюзън също се разсмя:
	— Да, имам малко мозък, Уил. О, миличък! _Аз наистина съм имала_ най-добрите мъже! Актьори, атлети, разни скиори. Но ти си много добър. Няма никакво съмнение.
	Той почувства старите демони да се пробуждат. Вдигнати от сън, те запълзяха нагоре от стомаха към главата му. Исусе Христе, как мразеше да губи! Не можеше да понесе неуспеха.
	— Този филм ще ме направи звезда — продължи той, опитвайки се да запази тона си същия. — И тогава няма да бъда „господин Маджи Брадфорд“.
	— _Аз_ те направих звезда — отвърна Сюзън Пурсел. — Не го забравяй. Ти наистина не трябва да позволяваш на този откачен бизнес да ти влияе. А той може, нали знаеш?
	_Унищожи я_, помисли си той. _Но не сега. Спокойно, Уил. Не бързай. Вече научи урока си в Рио._
	Не й отвърна нищо. Върнаха се отново към хотела.
	— Още един път за последно? — попита той.
	Сюзън се засмя и се протегна към него:
	— Ето така те искам. В твоята или в моята стая?
	— В твоята — отговори той. — Ще използваме твоите играчки.


	Сюзън Пурсел нямаше представа как се озова в тази бъркотия. Струваше й се, че наблюдава всичко някъде отстрани.
	В мига, когато влезе в стаята, Уил я удари изотзад. Не би могла да каже какво се бе случило в началото. Почувствала бе силен удар между плешките. А после синият вълнен килим сякаш се втурна към лицето й. Тя се удари тежко в пода и загуби съзнание.
	И се събуди в _това състояние_.
	Беше я завързал с въжетата за скачане, които използваше във всекидневната си гимнастика. Бе запушил устата й със собствения й сутиен.
	_После я бе сложил във ваната._
	Нататък започна да става страшно, наистина страшно.
	Той преряза и двете й китки и загледа как кръвта й изтича във ваната и надолу по канализацията.
	_Просто седеше там и наблюдаваше как кръвта й изтича._
	Сюзън започна диво да се дърпа от въжетата и да издава странни, приглушени звуци.
	Опита се да крещи, но устата й бе запушена прекалено плътно. Най-накрая реши да се моли на Уил с очи.
	— О, виждам — най-после й проговори той. — _Сега_ май ти се иска да преосмислим нещата. Може би дори искаш да върнеш назад някои от онези гадни неща, които ми наговори отвън? Прав ли съм, Сюзи? Виждаш ли, _и аз имам малко мозък_.
	Тя кимна колкото се може по-изразително. Губеше много кръв и започваше да се чувства малко замаяна, сякаш всеки момент щеше да припадне.
	— Знам, че това не е истинско самоубийство, но прилича на такова. Доста близо до идеалното — каза Уил. — Забавно е да наблюдаваш как някой умира. Не можеш да си представиш какво е. Очите ти са удивителни в този момент. В съзнанието ти препускат хиляди мисли, нали? Не можеш да повярваш, че ти, великата Сюзън Пурсел, ще умреш. Доста странно, нали? Животът ти не може да свърши просто ей така. _Всичко това е в очите ти, Сюзън._ Просто изключително.
	Уил изведнъж престана да говори.
	Само я наблюдаваше как кърви. Определено приличаше на самоубийство. Също като това на баща му.


	Когато Майкъл Капуто дойде до хотела на Сюзън на следващата сутрин, той искаше само да й пожелае приятно пътуване до вкъщи и тайно се надяваше, че би могло и да му провърви. Сюзън не вдигаше телефона, нито отговаряше на чукането му по вратата.
	Най-накрая той извика хотелиера да отвори вратата й. _Наркотици_, мислеше си той. _Проклета да е! Защо почти всяка красива жена трябва да има този проблем?_
	Той намери Сюзън гола и наранена, в безсъзнание, но все още жива. Беше вързана към леглото. Щеше да мине поне половин година, преди да може да играе в друг филм, а снимките й в близък план никога нямаше да са същите.
	Сюзън се закле пред Капуто, а после и в полицията, че не Уил й е причинил това. Нищо повече не пожела да каже. Нямала да повдигне обвинения.
	_Нито дума никому._
	Толкова много я бе уплашил. Тя вярваше, че Уил е способен на убийство, дори на нещо повече.


>	Четвърта част
>	Тъмната страна на Луната

>>	65.

	Не съм убийца.
	_Не съм убивала никога._ Или поне така започнах да си повтарям отново и отново.
	Когато влязохме в съда, всички се вторачиха в мен, а аз едва можех да си поема дъх. Сигурно полудявах. А може би вече бях луда.
	Полицаи от затвора, както и вярната ми група скъпоплатени адвокати, ме бяха заобиколили плътно, та дори изпитвах клаустрофобия от тях. Спомних си как се чувствах в онази дупка под верандата на къщата ни в Уест Пойнт. Всички преживени ужаси сякаш се връщаха наведнъж.
	Валеше като из ведро и стотици хора, повечето с черни чадъри, а някои със сини и червени, бяха се отбили, за да зърнат така наречената известна убийца.
	Мисълта, че децата ми ще ме видят по този начин — _с белезници и аленото У на гърдите_ — ме съсипваше.
	Влязохме в съда и се качихме по стълбите до залата, в която ни очакваше съдията Андрю Сасмън. Той бе едър мъж, висок около метър и деветдесет, с гъста прошарена брада, пуснал я да расте на свобода. Сигурно бе някъде към трийсет и пет годишен и ми напомняше на равин. Това бе добър знак. Накара ме да повярвам, че той ще бъде справедлив и безпристрастен. Точно от това се нуждаех.
	Справедливост. Безпристрастност. Типично по американски, нали?
	Съдията Сасмън държеше делото за предишното ми обвинение в убийство, сложено във внушителна черна папка. Адвокатите ме бяха предупредили какво да очаквам, но не можех да свикна с мисълта.
	_Какво, в името на Бога, търся тук? Как може това да се случва с мен?_
	_Не аз бях лошата в този случай. Напротив. Бях жертвата. Как може да ме съдят за убийство?_
	Журналистите, които щяха да отразяват съдебния процес, вече бяха в залата. Не един, а няколко художници бяха на разположение, за да рисуват различни версии на това как изглеждам днес. Дяволски _артистично_!
	Стоях с главния си адвокат — Нейтън Бейлфорд, пред подсъдимата скамейка. Това едва ли се случваше с мен. Всичко наоколо ми се струваше нереално.
	— Добро утро — каза съдията Сасмън учтиво, сякаш бях дошла за глоба за паркиране или за нарушаване на Бедфордския кодекс за поддържане на тревата ниско подрязана до тротоара около къщата ми.
	— Добро утро, Ваша чест. — Изненадах се, че мога да говоря толкова уверено, че изобщо мога да проговоря и че мога също да бъда любезна.
	Съдията Сасмън вдигна черната папка, за да я видя.
	— Госпожо Брадфорд, тук имам обвинението от Върховния съд. Виждали ли сте го? — попита той. Говореше кратко и ясно, сякаш бях малко дете, обвинено в нещо много сериозно.
	— Да, виждала съм го, Ваша чест.
	— Чели сте го и сте имали време да го обсъдите с господин Бейлфорд или с другите си адвокати? — попита след това.
	— Говорихме за обвинението.
	— Разбирате ли добре в какво се състои то? Че сте обвинена в убийството на съпруга си — Уил Шепърд?
	— Четох обвинението. Разбирам смисъла му.
	Той кимна, сякаш бях добра ученичка или поне изключително добра обвиняема.
	— А признавате ли се за виновна по обвинението в убийство, или сте невинна?
	Погледнах го право в очите. Знаех, че няма никакво значение, но за мен бе важно.
	— Не съм виновна по обвинението в убийство. _Невинна съм._


>>	66.

	Ню Йорк Сити. Сентръл парк. С Уил вече бяхме женени от почти една година.
	— Маджи, виждаш ли нещо? Аз не виждам абсолютно нищо. Прекалено много дървета има в този дяволски парк.
	Уил, Джени и аз седяхме в една голяма лимузина, а навън сивият здрач се сгъстяваше. Уил нервно запали цигара, а клечката кибрит пламна синкаво-златисто и освети лицето му. Той прокара пръсти през гъстата си коса.
	_Колко е блед. Уморен. Уплашен_, помислих си, докато го наблюдавах. _Той сякаш отново се бори за световната купа. Тази вечер трябва да докаже нещо. Е, разбирам го добре._
	— Какво става там в началото на тази ужасна, безкрайна колона?
	— Не виждам — отвърнах му аз. — Предполагам, че разчистват пътя.
	— Виждаш ли колко успешен ще бъде филмът ти — подкрепи го и Джени.
	Лимузината бе заклещена и двигателят работеше на място при входа Кълъмбъс Съркъл, водещ към парка. Бяхме блокирани в редицата от ролсове, бентлита и линкълни, пренасящи величия като продуцента, директора на продукцията и звездите.
	Най-после колоната започна да се раздвижва и да се отправя надолу по Сентръл Парк Саут, после по Седмо авеню и през Петдесет и четвърта улица до залата „Зигфилд“, където щеше да бъде световната премиера на „Иглика“.
	С всеки следващ завой на лимузината вълнението на Уил нарастваше. Когато го хванах за ръката, за да го поуспокоя, усетих, че е потна, а щом изпуши цигарата си, веднага запали друга. Рядко пушеше, но тази вечер сякаш нямаше намерение да спре. Не беше на себе си.
	— Всичко ще бъде наред — промълвих. — Това е само предпремиерна треска.
	— _Наред?_ След петнайсет минути критиците ще ме гледат на деветметров екран, от който няма да има къде да избягам, и ще казвам: „Зорница, Ели. Това е чудесно име за кончето ти. Грижи се за нея, момиче, също както би се грижила за собственото си дете“.
	— Това е само една история, Уил. Хората обичат да слушат такива неща. Понякога им се иска да избягат от действителността.
	— Не и на нюйоркските критици. Те ще сметнат филма за отвратителен, а мен за измамник и — пуф! — ще се свърши с кратката ми актьорска кариера.
	— Няма начин — обади се Джени.
	— Има. — Поне с нея все още се шегуваше.
	Колоната спря. Изведнъж някакви топчести космати пръсти потропаха по страничния прозорец на лимузината. Разпознах бузестото брадясало лице и освободих ключалката на вратата.
	— Неприятностите — прошепнах тихо — никога не идват сами.
	— Капуто! — усмихна се Уил, когато продуцентът намести едрото си тяло на седалката.
	— Ще ни разпънат на кръст — каза Капуто с жална физиономия. — Просто го чувствам. Моите инстинкти никога не са ме лъгали. Не съм ли прав, Уил? Това ми е наследство от детството в Бруклин. Хората от Бруклин имат страхотни инстинкти.
	Той бе толкова комично нещастен, че не можах да се сдържа да не се разсмея.
	— Хората очакват кой знае какво от този филм — продължи Капуто. — Както би трябвало да бъде за петдесет милиона, но двамата с Уил прекрасно знаем, че ще получат овчи барабонки. Австралийски овчи барабонки. И то не от най-добро качество.
	Уил се засмя на хумора на продуцента, който бе почти толкова черен, колкото неговия.
	— Къде е жена ти? — попитах аз. — Изглежда, тя не е успяла да те успокои достатъчно, както и аз не можах да успокоя Уил.
	— Елинор е в колата пред нас със светата ми майка. Не могат да ме понасят, когато полудея така. Изритаха ме от собствената ми кола. Така че дойдох тук. Някой все пак трябва да ме закара до киното.
	Отворих вратата на колата и издърпах Джени с мен.
	— Къде отивате? — попита Уил.
	— Ще се присъединим към Елинор и майката на Майкъл. Двамата заслужавате да си стоите сам-самички.


>>	67.

	Присъединихме се отново към Уил, когато стигнахме до „Зигфилд“. Минахме през прожекторите, крещящите тълпи, репортерите, чиновниците от студиото и се настанихме на почетните места.
	Нито Джени, нито аз бяхме присъствали на световна премиера. Всъщност бе много забавно. Всички изглеждаха толкова не на място със смокингите, тъмните костюми и вечерните си рокли. Бяха дошли, облечени така, само за да гледат един филм.
	След около петнайсет минути се появиха надписите. _УИЛ ШЕПЪРД._ Ето го и името му, голямо колкото това на Сюзън Пурсел. Още преди да се изпише заглавието, тълпата започна да аплодира. Тогава чух как Уил изсумтя. Не знам от страх или от удоволствие.
	Филмът започна и аз се почувствах завладяна от великолепните кадри на Американския запад. Нестор Керести бе усетил красота на пейзажа, каквато не бях забелязвала, и бе придал живот на екрана.
	Уил помогна на жребчето да се роди, отнесе го на младата си съпруга (_тя изглежда по-скоро на трийсет, отколкото на деветнайсет_, забелязах със задоволство) и произнесе онази реплика, от която се боеше толкова много.
	Публиката мълчеше. Никой не се изкикоти. Уил най-после се отпусна на седалката до мен. Джени му показа окуражително вдигнати палци.
	— Видя ли? — прошепна тя. — Нали ти казах.
	Филмът продължи малко повече от два часа. Действието бе динамично, сантиментално, попретрупано и романтично. Открих, че ми харесва, докато Норт не отиде до Ели във ваната и не започна да я мие.
	Начинът, по който Уил я гледаше, бе същият, по който гледаше мен, когато правехме любов. Не ми изглеждаше да играе роля; в очите му гореше страст и похот. Ръката му изчезна под пяната, но усетих само от начина, по който се движеше, какво правеше в действителност.
	Сърцето ми се сви. Изведнъж не можех да си поема дъх. Прилепих се плътно към мястото си.
	_Спали са заедно_, констатирах аз и цялото тяло ме заболя. Спомних си слуховете в пресата и категоричното отричане на Уил. _Били са любовници и извън сцената, нали? О, Боже, моля те, дано не е вярно._
	Тогава погледнах към Уил. Той наблюдаваше екрана напрегнато, с полуотворена уста — _преживяваше всичко отново!_
	Когато безкрайната любовна сцена най-после приключи, Уил се наведе и ме целуна нежно по бузата.
	— Аз само се преструвах, Маджи — прошепна той. — Знам какво си мислиш, но грешиш. Може би аз наистина ставам за актьор.
	Въздъхнах и си поех дълбоко въздух, а после започнах да се чувствам малко по-добре. Да, може би Уил наистина ставаше за актьор.


>>	68.

	Претенциозното парти по случай премиерата на „Иглика“ се състоя за подбрани хора в Руската чайна на Петдесет и седма улица. Над стотина души дойдоха да стиснат ръка на Уил и да му кажат колко великолепен е бил. Той не познаваше никого от тях и приемаше похвалите им с разсеяно кимване.
	Всъщност телом той бе тук, но духом — другаде. _Търсеше майка си и баща си. Знаеше, че душите им няма да пропуснат такава грандиозна възможност._
	Отдаваше прекалено много внимание на това, нали? Да, всичко започваше да се повтаря — както в Рио. Всички признаци на неуспеха бяха налице. Той разбра, че все още не се бе научил как да живее с поражението.


	Един от агентите на Капуто за връзки с обществеността влетя в ресторанта към единайсет и трийсет. Всички вдигнаха глави. Точно този миг очакваха.
	— Успешен е! — изкрещя той и размаха брой от „Ню Йорк Таймс“. — Доста сериозна работа. Е, нещо такова.
	Той подаде на шефа си вестника, предвидливо сгънат на страницата за културни прояви, а после застана в групата, която се бе събрала около Капуто, за да чуе как продуцентът ще прочете важната оценка на глас.
C>
	Майкъл Ленъкс Капуто, майсторът на касови филми, който единствен от сегашното поколение продуценти все още може да продуцира увлекателни, дори завладяващи филми, е надминал себе си с „Иглика“, който със сигурност ще бъде една от успешните и печеливши продукции на годината.
C$
	От гостите и най-вече от служителите в студиото се чуха одобрителни възгласи. Малкият състав, нает за партито, изсвири „Поздравления за шефа“. Капуто продължи да си чете наум, докато шумът не утихна, а после захвърли вестника настрани.
	— Скромността не ми позволява да продължа да чета нататък — каза той. — Всички ще получите вестник сутринта. Междувременно хайде да пийнем по едно, за да полеем победата! А може и по няколко! Тази нощ сме си го заслужили.
	Сервитьорите поднесоха скъпо шампанско. На вестника, който бе паднал на една маса близо до входа, никой, с изключение на Уил, не обърна внимание. Той го вдигна небрежно и започна да чете, питайки се защо Капуто не бе продължил.
	Откри името си почти веднага.
C>
	Капуто е направил правилен избор със звездата Сюзън Пурсел, която излъчва едновременно невинност и чувственост и в любовните сцени успява едновременно да бъде на деветнайсет (на колкото в действителност не е) и жена, примирила се със сексуалните си апетити. Партньорът й обаче, бившата спортна звезда Уил Шепърд, изглежда много по-добре на футболното игрище, отколкото на красивите тексаски равнини във филма. Той се държи с нея, сякаш е някаква сочна мръвка, незначителна колкото някоя оскъдно облечена нюйоркчанка, правила порноснимки, или друга подобна от Тексас. И двете звезди изглеждат чудесно без дрехи, но когато на господин Шепърд му се налага да играе, каквито и чувства да е успял да събуди в себе си с груб секс, той ги изявява с нацупена, пресилена усмивка или с глицеринови сълзи, сложени му от гримьора, но неизплакани от сърце. Господин Шепърд изглежда лишен от такъв орган. И изобщо не е трябвало да бърза с прекратяването на спортната си кариера.
C$
	Уил не продължи да чете нататък. Обърна се към гостите. Чувстваше се обезумял, полудял и подивял.
	Огледа залата, търсейки отчаяно Маджи. Тя седеше до Капуто и се усмихваше на нещо, което продуцентът й казваше. _Е, мътните я взели!_
	_От нея се очакваше да бъде моето спасение, моят духовен другар. Нали точно това обещаваха песните й._
	_Но тя ми каза, че съм бил чудесен във филма._
	_Излъгала ме е, проклета да е!_
	_Кучка!_
	Захвърли вестника на земята и изчезна в тъмнината. Страхуваше се, че полудява или че вече е напълно полудял. Имаше нужда да слуша одобрителните възгласи на тълпата, да чувства точно този вид абсолютна любов, но тук нямаше да ги получи.
	Уил зави по Седмо авеню и започна да тича. Скоро бягаше с пълна скорост. Но все още нямаше одобрителни възгласи или любов наоколо.
	_Върколака на Ню Йорк_, помисли си той.


>>	69.

	Уил изчезна за два дни, а на мен ми се струваше, сякаш сърцето ми бе изтръгнато.
	Уини Лорънс и аз го търсихме трескаво, проверявайки местните и нюйоркските болници, както и полицейските участъци, обаждайки се на всеки от партито, с когото би могъл да си е тръгнал. Децата също изпаднаха в паника.
	Никой нямаше представа накъде може да се е отправил Уил. Спомних си историите, които ми бе разказал за Рио, за разочарованието си. Нещо се е било случило там и коренно го бе променило.
	Разбира се, бях прочела коментара за филма в „Таймс“ веднага щом Уил бе напуснал заведението. Прочетох го с ужас и гняв, тъй като осъзнах какво щеше да му причини той и как щеше да го нарани. Аз самата бях преживяла същото. Бях страдала от подли рецензии, някои заслужени, а други — не.
	Още един голям провал. Прекалено много неуспехи спрямо собствените му критерии.
	И това чувство ми бе познато. Исках да съм с него сега. _Но къде бе той?_ Как бих могла да му помогна, щом не можех да го намеря?
	На третия ден отново се обадих на Бари и го помолих да дойде вкъщи.
	— Чувствам се не на себе си — казах му веднага щом пристигна. — Мисля, че би трябвало да направя нещо повече, но не мога да измисля какво.
	— Той ще се върне — отвърна Бари. — Има нещо добро, към което да се върне. Не забравяй това.
	— Ти винаги ме надценяваш, а подценяваш Уил. Той може да се е самоубил, Бари. Наистина се страхувам за него. И баща му се е самоубил.
	— Но хора като Уил _не го правят_ — каза Бари. — Той прекрасно знае какво върши.
	— Как можа да го кажеш? Ти не познаваш Уил. Не знаеш колко навътре взема нещата.
	Бари сви рамене. Не вярваше на това. По някакъв начин и аз не го вярвах. Мислех, че Уил ще се върне. Той ме обичаше, както обичаше и децата. Трябваше да се върне.
	— Представям си как го намирам в някоя канавка. Само защото полицията не го е намерила…
	— Те не са го намерили, защото той не иска да бъде намерен. Знам колко ужасно е това за теб, но ти прекаляваш, Маджи. Сигурно здравата се е запил. Ще се върне, когато изтрезнее.
	_Щеше ли да го направи?_ Страхувах се, че не знам всичко за Уил. Не съм била с него в Рио. Кой ли е бил? Какви бесове са го били хванали тогава? А какви са го хванали сега? Може би той не ми казваше цялата истина.
	_И как можеше просто ей така да изчезне?_
	Спомних си една картина — Уил и Али яздеха Флийс през градината зад къщата. Той трябваше да се върне. Невъзможно бе да не го направи.


>>	70.

	И най-накрая го направи.
	Събудих се от докосването на позната ръка до бузата ми, която после погали леко косата ми. Уил бе в спалнята! Познавах толкова добре докосването му. Сърцето ми се разтуптя. Изведнъж ме обхвана ужас.
	— Уил! — успях най-после да прошепна, а устата ми бе пресъхнала от страх.
	Бутнах ръката му настрани и скочих от леглото. Обърнах се към него с невероятен гняв, натрупан през цялото това време, докато го нямаше, а сега достигнал невиждани висоти.
	— Къде беше? Защо не ни се обади? О, боже, Уил. Мислиш си, че можеш просто ей така да се върнеш?
	Имаше нещо в очите му онази нощ — нещо различно и много странно. Почти недоловимо, но все пак забележимо. Не приличаше на себе си.
	Беше облечен в немачкаеми черни панталони и черна тениска. Косата му бе, както винаги, разрошена. Лицето му бе брадясало с поне двудневна светла брада.
	Усмихна ми се по същия начин, по който — бях абсолютно сигурна — се усмихваше на всяка жена в живота му, която му е била ядосана и от чиято прошка се е нуждаел. Искаше ми се да викам срещу него, да се нахвърля с юмруци върху му.
	— Бях в Лондон. Отидох да видя леля си. Тя ми е като втора майка. Само че я нямаше, беше на почивка с леля Елинор, така че се върнах у дома.
	_Да. Разбира се. При другата майка. При мен._
	— Съжалявам, Маджи, не трябваше да го правя, знам, че трябваше да ти се обадя. Не можеш да си представиш колко разстроен бях на онази ужасна премиера. Нямаш си ни най-малка представа какво ми мина през главата.
	Не, не си представях, не можех и не исках, но се опитах да бъда търпелива и всеопрощаваща. Може би дори прекалих.


>>	71.

	Уил започна да носи двестадоларови слънчеви очила през почти цялото време — дори през нощта и вътре в къщата. Наричаше го своя „период на филмова звезда“.
	Използваше всяко възможно извинение, за да се измъкне от къщи. Всъщност просто се боеше да бъде около Маджи и децата. Може би вече не ги обичаше, не _чувстваше_ това, което му се искаше да чувства, но не искаше и да ги нарани.
	_Не искаше да ги нарани._
	Той подкара новия си открит мерцедес към Ню Йорк през един отвратително слънчев следобед. Чувстваше се празен, сякаш вътре в него нямаше абсолютно нищо. Бе говорил с брат си тази сутрин, но Палмър, разбира се, не му бе кой знае колко от полза. Палмър вече не искаше да има нищо общо с него.
	Щеше му се всичко това да приключи — може би с една ефектна автомобилна катастрофа. Той вдигна над сто и шейсет километра по тесния извит път. Но бе прекалено добър шофьор, за да се блъсне; рефлексите му бяха идеални. Или може би не му се искаше истински да умре — все още не.
	Защо, по дяволите, би трябвало да желае сам смъртта си?
	По приходи „Иглика“ се издигна до върха. Абсурдният филм се бе изкачил до номер едно сред касовите филми и бе останал там със седмици. И което бе много по-абсурдно, за него се заговори като за следващия Клинт Истууд или Харисън Форд. Какво проклето слабоумие. От холивудското аматьорско тълкуване на вкусовете на публиката просто му прилошаваше.
	Само за една седмица получи над сто отвратителни сценария. Най-накрая избра друг бестселър — един въздействащ психологически трилър, наречен „Вятърни камбанки“. Успя да сключи договор за четири милиона долара.
	По принцип снимките трябваше да започнат точно същия този ден с известния британски режисьор и продуцент Тони Скот. Щеше да бъде касов филм, всички бяха сигурни в това. Имаше всички „съставки“.
	Е, Уил бе сигурен, че това щеше да бъде още един пълен боклук. Той знаеше какво е добро и какво — лошо. Съзнаваше, че заблуждава света и това рано или късно щеше да му се стовари на главата.
	Не можеше да търпи скапаните рецензии, _защото бяха верни, критиците му бяха прави. Той бе просто един неудачник._
	Вече не можеше да издържа.
	Вече не понасяше да бъде Уил Шепърд: живуркащата легенда, бившият футболен ас, „невероятното парче“ или „господин Маджи Брадфорд“.
	Когато влезе в Ню Йорк Сити и видя пътните знаци за Бродуей и 242-а улица, Уил натисна педала до пода и отново подкара мерцедеса с над сто и шейсет километра.
	Движението бе натоварено и той трябваше да завива от една лента в друга, докато другите шофьори вбесено му свиреха с клаксони.
	_Не искам вече да бъда Уил Шепърд_, мислеше си той, докато държеше кормилото с една ръка, после с един пръст и накрая — _виж, мамо, карам без ръце_.
	_Не искам да живея така._
	_Не мога._
	Това ли си е мислел баща ми, когато водата е започнала да изпълва дробовете му?


>>	72.

	Той потъваше. Надолу, надолу, надолу. Водата бе хладна и тъмна. В края на краищата не беше толкова зле да се удавиш.
	Започна рано вечерта като _Уил Шепърд_ в кръчмата „Червения лъв“ в Гринуич Вилидж. Като Шепърд изпи седем чисти скоча; като Шепърд играеше пред публика от пияни почитатели най-голямата си победа с екипа на „Манчестър Юнайтед“.
	Докато поръчваше питиета на всички в кръчмата, публиката бе с него и следеше всяка негова дума.
	— Уил, Уил — започна да скандира един от тях. Англичанин. Сигурно бе истински почитател.
	— Русокосата стрела! — отвърна му Уил, а думите му бяха пълни с ирония, която никой от тях, изглежда, не разбираше.
	— Русокосият задник — извика друг глас от дъното на кръчмарската тълпа.
	Уил спря в средата на историята си. Беше някакъв пънкар с черно кожено яке и черни дънки, който се правеше на голям мъж. Той погледна нахалника, като си мислеше: „Европейски боклук, хайде, давай“.
	Пънкарят си проправи път през тълпата. С него вървяха двама приятели. Уил видя татуировките на ръцете им — соколи и орли.
	— Миризлив задник — повтори пънкарят, като застана точно пред Уил, а зяпачите се дръпнаха настрани. Говореше с немски акцент.
	— Педераст! — допълни един от приятелите му. — Британска подлога. — Определено бяха немци.
	Гняв, който от дни търсеше отдушник, за да избухне, сега изригна от устата на Уил. Изсипа се порой от псувни.
	Пънкарят, когото бе нарекъл европейски боклук, пристъпи напред и махна с ръка на Уил.
	— Ела ме хвани, задник! — предизвика го той. — Ела ме хвани, бивше величие.
	Откъде измъкна веригата, която държеше, Уил не можеше да си представи. Но сега вече наистина нямаше значение. Вече бе нападнал германеца.
	Русокосата стрела удряше заслепено. Искаше битка, така че каквато и да е битка щеше да свърши работа.


	Измъкна се от „Червения лъв“ само с няколко порязвания и синини. Нищо сериозно. Нищо фатално.
	Спомни си, че се очакваше да присъства на някаква филмова прожекция. _Е, мътните я взели. Това все пак бе доста по-добър психологически трилър._
	Сетне последва поредица от бели експлозии в сенките на един изоставен склад точно на края на улица „Хъдсън“. Една банда го налагаше, но и той не знаеше защо. _Дали не е за нещо, което съм казал, момчета?_ Чувстваше само силната болка от ритниците им — в главата, в корема и слабините, в ребрата — и безкрайната агония, с която всеки тежък удар разтърсваше главата му. _Наказанието ми_, помисли си той, докато падаше на паважа.
	_Честно и справедливо наказание за престъпленията му, за греховете му, за целия му живот._
	Ръцете и краката му бяха завързани. Не можеше да помръдне и пръст. Лицето му бе притиснато в мръсотията на тротоара. От носа му течеше кръв. После краката му бяха вдигнати от земята като месо на кука.
	И тогава наистина го смазаха. Беше мачкан, ритан, блъскан, докато не почувства, че няма ни една здрава кост в тялото си. Странно, но той приветства физическата болка. _От нея поне можеше да съди, че все още е жив, нали?_
	Изведнъж сякаш изгуби контрол над целия си живот. Яркочервена кръв заля всичко. Уил почувства как пада, как лети напред в някаква черна дупка.
	Оставиха го да умре на нюйоркските улици, а?
	В края на краищата не беше толкова зле.
	Просто вървеше по стъпките на баща си. Винаги бе знаел, че всичко ще свърши по този начин.
	_Уил Шепърд намерен мъртъв на улицата._
	Странно. Необичайно. Последната му мисъл, последната представа пред очите му бе на онова куче, което бе убил като дете. Той го бе обичал.


>>	73.

	Това трябва да бе кошмар. Не би могло да бъде друго. Не бях в действителност будна, нали?
	Манхатънската полиция дойде у дома някъде към полунощ. Съобщиха ми учтиво, но любезността и тактът им не можеха да облекчат болката ми. Трябваше веднага да седна. Помислих, че ще припадна или ще ми стане лошо. Бях в шок.
	Най-после бях в състояние да се обадя на Уини Лорънс. Той живееше наблизо. Двамата отидохме до болницата „Сейнт Винсънт“ в Ню Йорк.
	Разрешиха ми да видя Уил само за кратко. Той спеше, упоен от успокоителните, а лицето му бе обвито с бинтове. Изглеждаше ужасно.
	Имах чувството, че сънувам. Каквото и да се случваше, не можеше да е истина. Какво бе станало с мъжа, за когото се бях омъжила, с човека, когото обичах? _Това смазано човешко тяло не можеше да е Уил!_
	Към нас се приближи детектив Никълс, полицейският офицер, който бе дошъл в Бедфорд да ми съобщи новината. Не исках да говоря с никого, нито пък да се срещам с хора.
	— Доста са го пребили, но не е толкова зле, колкото изглежда — обади се Никълс. — Докторите казват, че ще минат няколко седмици, преди да напусне болницата. Съжалявам, госпожо Брадфорд. Не знаем как е станало. Или кой го е направил. Досега не са се появили никакви свидетели.
	— Вчера той трябваше да започне да се снима в един филм — констатира Уини Лорънс.
	— Голям късмет. — Детективът се усмихна сухо. — Ако ролята му е в „Роки VI“, може би ще успее да се справи с нея.
	— Исусе Христе! — възкликна Уини и тръгна към една телефонна кабинка.
	Детектив Никълс се обърна към мен. Приличаше на Ал Пачино, само че бе с по-голям гърбав нос. Бялата му коса бе зализана назад.
	— Имате ли някаква представа защо е бил нападнат, госпожо Брадфорд? Знаете ли с кого е бил миналата нощ?
	Поклатих глава отрицателно:
	— Съжалявам. Не знам, детективе. Точно сега не съм на себе си. Съжалявам, съжалявам! — Опитах се да сдържа сълзите си.
	Никълс кимна съчувствено.
	— Тогава той сигурно не е бил с вас снощи?
	_За какво намеква детективът? Защо защитавам Уил?_, зачудих се аз. _Защото е мой съпруг и го обичам._
	— Ще е трудно да открием мъжете, които са го пребили. — Никълс бе извадил черно бележниче, но сега го прибра. — Ако господин Шепърд не успее да ги опише, ние не можем да направим кой знае какво. Ще се върна веднага щом той е в състояние да говори. Ще поддържаме връзка.
	Той стисна ръката ми и си тръгна с думите да му се обадя, ако науча нещо. Един вбесен Уини се присъедини към мен в чакалнята.
	— Ще заместят Уил — обясни той. — Казват, че не могат да си позволят да го чакат да се възстанови от случилото се. Какво, по дяволите, е станало с него?
	Вдигнах рамене, чувствайки се вкочанена от студ. Новината не бе нито добра, нито лоша. Изведнъж една плашеща мисъл мина през ума ми. _Аз просто не познавам съпруга си._
	— Уил ще побеснее заради филма — каза Уини.
	— Не съм сигурна, Уини. — Почувствах да ме залива вълна на тъга, наслоила се върху умората ми. — Мисля, че може да се почувства облекчен.


>>	74.

	Върнах се в Бедфорд с Уини Лорънс. Бавачката ни, госпожа Лийч, бе там с децата. За щастие все още всички спяха, когато се прибрах вкъщи.
	Не исках да обяснявам за Уил, пък и не бях сигурна, че мога да го обясня. Не бях сигурна и че го разбирам.
	Обичах Уил, но може би той ме бе заблуждавал. Може би бе доста добър артист, когато има желание да бъде такъв. Мислех, че ще мога да му помогна, че му помагам. Майка ми бе направила същата грешка с баща ми. О, боже, не знаех какво да мисля. Исках да се кача на тавана и просто отново да започна да пиша песни.
	Седнах в кабинета и се загледах през прозореца. Слънцето изгряваше и птичките чуруликаха отвсякъде. Но в моето съзнание минаваха неприятни мисли, по-точно лоши мисли. Спомних си един филм с Джулия Робъртс, наречен „Да спиш с врага“. Чувствах се героиня от него или може би от „Светлината на фенера“. Или може би сънувах. Моля ти се, Боже. Дано това да е само сън.
	_Не познавам съпруга си_, въртеше се в главата ми тази мисъл. _Дали е възможно? Точно това ли се случва в момента? Това ли причинява сам на себе си Уил? Това ли причинява на всички нас?_
	Али се вмъкна в кабинета и ме откри там. Постарах се да се държа така, сякаш нищо особено не се е случило.
	— Чаках те, чаках и чаках да станеш и да дойдеш да ме видиш — казах му аз. Потупах скута си, за да го поканя да седне. Той притича към мен и скочи в ръцете ми.
	Хванах го, целунах главичката му и го прегърнах. Той направи същото с мен. Нямаше и представа колко важно бе това за мен в този момент. Чувствах се така, сякаш щях да започна отново да заеквам. Чак гърдите ме боляха от любов. Въпреки това обичах да го прегръщам така. Правехме го всяка божа утрин, откакто бе роден. Мисля, че не сме пропуснали нито ден.
	Изведнъж Али обърна лице към мен. Примижа и ме погледна право в очите.
	— Какво има, мамо? — попита моето малко момче. — Какво има?


	По-късно същата сутрин се върнах в онази ужасна болница в Ню Йорк. Отново ми позволиха да видя Уил. Той седеше, все още доста замаян, и отпиваше сок със сламка.
	Частите от лицето му, които не бяха покрити с превръзки, бяха лилави; очите му бяха ужасно тесни цепнатини, а устните му бяха подпухнали, сякаш са били ужилени безброй пъти от цял рояк пчели. Приличаше на онези нещастни мъже, които спят по тротоарите из цял Ню Йорк. _Моят съпруг приличаше на тях._
	Уил протегна ръка към мен, когато влязох. Почувствах сърцето ми да се смекчава. Не можех да се противя на това.
	— Маджи… — прошепна той.
	Не хванах ръката му, а останах да го гледам в очите. Неприятно ми бе да се сдържа, но трябваше.
	— Маджи… прости ми. Моля те, прости ми!
	— Как мога да го направя, Уил? — най-после му проговорих.
	Той започна да плаче като малко момче. Уил се сви на топка — като новородено, и захлипа. Изглеждаше толкова трогателен и ужасно самотен, че просто не можех да си обясня какво става с него.
	Разкъсваше сърцето ми, но не се протегнах, за да го успокоя. Този път не можех да го направя.


>>	75.

	През главата на Уил минаваха лоши мисли, откакто си бе дошъл вкъщи, но също и докато все още бе в болницата.
	Мисълта, че Маджи все още е голяма звезда, а той е едно нищо, ужасно го дразнеше. Но най-много от всичко го вбесяваше това, че тя е _щастлива_. Маджи, Джени и Али бяха независима и самостоятелна цялост. Нямаха нужда от него. Прекрасно се справяха и сами.
	Лоши мисли. Непрекъснато го тормозеха. Сутрин, през деня и особено вечер.
	Също като тогава, когато Али падна, докато яздеха заедно.
	Или за хубавата Джени — толкова много можеше човек да си пофантазира за нея. Джени така или иначе бе влюбена в него. И тя бе като всички останали. Всички те го искаха отчаяно, докато не откриеха какъв е в действителност.
	Палмър бе също като другите, а може би и по-лош. Собственият му брат взимаше пари от него, за да пази няколко безвредни тайни. Е, поне Палмър никога не бе крил, че е нищо и никакъв негодник.
	Маджи бе истинският проблем, а той не знаеше какво да я прави.
	И непрекъснато го спохождаха лоши мисли.
	Много възможности. И никоя от тях не бе кой знае колко хубава.
	Като например?
	Какво ще стане, ако се самоубия, както направи баща ми?
	Какво ще стане, ако направя дори нещо повече?
	Какво ще стане, ако… какво ще стане, ако… какво ще стане, ако…


>>	76.

	Моля ви, внимавайте сега. _Моля ви!_ Опитайте се да разберете всяка дума и да усетите всеки нюанс, с който е произнесена. Оттук нататък работата започна да става все по-заплетена, оттук нататък започнах да се съмнявам сериозно в разума си. Само като се замисля за това, и започвам да се чувствам напрегната и несигурна, а под лъжичката ми прималява.
	_Виновна ли съм? Наистина ли съм убийца, както казват хората? Или в случая съм жертвата?_


	— Ще ходя в Сан Франциско. Трябва да отида, Уил — казах му няколко седмици след случилото се с него в Ню Йорк. Все още се държеше малко странно, но покрай Джени и Али се владееше, така че не се оплаквах кой знае колко.
	— Какво? — Уил не измести поглед от телевизора. Напоследък изглеждаше погълнат от това, с което се занимаваше в момента. Когато се опитвах да разговарям с него, изглеждаше на хиляди километри далеч, упоен и замаян. Не разбирах какво става с него. А и откъде бих могла? Помежду ни се бе издигнала невидима стена.
	— Поканиха ме да направя благотворителен концерт в парка Кандълстик и аз приех. Трябва да пея отново, Уил. От доста време не съм.
	Той изключи телевизора и се обърна към мен. Гледаше спорта с тениска и шорти, което винаги ме навеждаше на мисълта, че само чака да го извикат от скамейката на резервите. Все още бе в много добра форма и изглеждаше готов за игра.
	— Без да ме попиташ дали искам да дойда с теб? — промърмори той.
	— Може би ще е най-добре да отида сама. Бари ще бъде там…
	— Този гадняр.
	— … и ще пуснем записа веднага щом можем след представлението. — Нямах намерението нито да подслаждам плановете си, нито да разкривам истинските си чувства, които бяха нещо от рода: „Поне ти казвам кога ще ходя“.
	— Значи си _решила_ да отидеш в Калифорния просто ей така. — Лицето му изведнъж почервеня. Очите му бяха изскочили и подивели.
	_Някой път точно така ще полудее, нали?_ — помислих си аз.
	Той се нахвърли гневно върху мен:
	— Аз какво съм, по дяволите? Някакъв загубен лакей в тази къща? Така ли е, Маджи?
	— Кой е казал такова нещо? Не мисля така. Мили боже. Какво става с теб? Можеш ли, моля те, да ми обясниш?
	— Аз казвам къде можеш да отидеш и къде — не! Разбра ли?
	_Изведнъж сякаш чух гласа на Филип. Интонацията бе почти същата._
	Успях обаче да се овладея, поне външно.
	— Не, не можеш да го направиш, Уил. Можеш да вземаш решения за себе си, но не и за мен.
	Той стана от стола си и тръгна към мен. Не отстъпих нито крачка назад. Уил застана неподвижно и ме погледна с тъмните си подозрителни очи.
	Не ми харесваше. Нито погледът, нито заплашителната поза на тялото му. Никога досега не беше се държал по този начин и изведнъж се изплаших.
	_Ръката му излетя!_ Нямаше начин да я избегна.
	Той удари бузата ми с яростен рев, замахвайки отляво. А после с опакото на ръката си ме удари от другата страна, чак се завъртях назад.
	В главата ми сякаш избухнаха две експлозии. _Не можех да повярвам!_ Никога преди това не беше ме удрял. Никога не бе вдигал ръка срещу мен, никога не бе ме заплашвал.
	— _Няма_ да ходиш в Сан Франциско! — изрева той. — _Няма да ме напуснеш, кучко!_
	Той вдигна ръка да ме удари отново, но внезапно спря и отпусна ръце надолу.
	Сякаш изведнъж му хрумна нещо друго или се овладя, като че ли се превърна в съвсем друг човек.
	— Добре — каза той. — Върви в Сан Франциско. Не ми пука какво правиш, Маджи.
	Започнах да се треса цялата. Нямаше да си позволя да заплача. После затреперих непрекъснато. Краката ми омекнаха. Ръцете също.
	— Ще взема Али и Джени — отвърнах тихо. Не можех да говоря или дори да погледна Уил. — Не можеш да ни спреш. И не се опитвай.


>>	77.

	_Той ми посегна._
	_Той ме удари._
	_Това не може да съм аз._
	Думите от собствената ми песен се въртяха в главата ми. Гледах разсеяно през продълговатия прозорец на самолета и плъзгах поглед по купчина снежнобели облаци. До мен Али спеше, а рошавата му глава се гушеше в скута ми. От другата страна на пътеката Джени слушаше нещо със слушалките си за самолет.
	И двамата бяха много щастливи, че идват с мен. Нямаха никаква представа за неприятностите ми с Уил. Концертът съвпадаше с ваканцията на Джени. Али _винаги_ искаше да бъде до мен и обикновено беше. Тримата бяхме толкова близки помежду си, че измислихме акронима* _ДЖАМ_. _Джени, Али, Маджи._ Никога не го променихме, за да включим в него и Уил.
	[* Дума, измислена от началните букви на други думи. — Б.пр.]
	Когато слязохме от самолета, ни отрупаха с обичайните поздрави и приветствия от напълно непознати хора. Някои се опитваха да получат автограф, като почти ни прегазиха с настойчивостта си; други се протягаха, за да ме докоснат, сякаш само контактът с мен щеше да им прехвърли по някакъв начин и на тях слава.
	_Слава!_
	_Само ако знаеха какво наистина означава да си известен… да те наблюдават непрекъснато толкова много очи._


	В хотела „Четирите сезона“ ме очакваше факс от Уил:
C>
	Успех, моя пойна птичко!
	Прости прегрешенията на твоя Уил!
	Моля те, прости ми!
	Ела си по-скоро у дома с децата!
	Обичам те — винаги съм те обичал и винаги ще те обичам!
C$
	Смачках хартията.
	_Винаги, Уил_, наистина.


>>	78.

	Бари, Джени, Али и аз се бяхме сгушили в голям червеникаво-сребрист хеликоптер. Под нас се ширеха ярките светлини на парка Кандълстик и тъмните води на залива. Бях облечена в обичайния си екип: бяла широка плетена блуза, дълга пола и ниски обувки, така че да не съм нито сантиметър по-висока, отколкото бях в действителност.
	_Но дали бях наистина готова за това?_ Не бях сигурна, но трябваше да опитам, наистина исках да опитам.
	След по-малко от час щях да се появя на сцената — отново, след почти тригодишна пауза. Телевизионните компании бяха изпратили хора за запис. Това си бе _новина_, нали? Тази нощ щеше да се запише _албум на живо_. Имало е над петстотин хиляди заявки за билети, а местата бяха по-малко от осемдесет хиляди.
	И все пак ние бяхме затворени в хеликоптера. Моето малко семейство: децата ми, най-добрият ми приятел. Така бе по-добре, отколкото да сме там долу, помислих си аз.
	— Хайде да не се приземяваме — предложих внезапно.
	Бари вдигна вежди и направи комична физиономия. Сложи ръка на устата си, сякаш говореше в микрофон:
	— Ало, Земята до Маджи, Земята до Питър Пан.
	— Наистина го мисля. Не може ли да останем тук горе до утре? — Чувствах се малко замаяна.
	— Какво ще използваме за гориво? — попита Джени.
	— Могат да ни заредят във въздуха. Като бомбардировачите с широк обхват на действие. Всичко ще бъде наред.
	— Ще огладнеем — каза Али, който винаги мислеше за ядене.
	— Могат да ни прехвърлят и сандвичи с горивото. Няма никакъв проблем.
	Джени се засмя. На нея й харесваше, когато говорех глупости.
	— _Вече_ съм гладен — обяви Али. Той винаги бе най-практичният член на ДЖАМ.
	— Скоро ще се приземим — отвърна му Бари, — без значение какво си говори майка ти. Ще ти взема нещо за хапване в парка. Какви сандвичи с говеждо има само… ммм… разкошни!
	Изведнъж ме заля вълна на тъга и невероятен страх. Сценична треска.
	— Не знам дали ще мога да продължа — казах тихо. — Наистина, Бари. Не се шегувам.
	Той хвана ръката ми.
	— Вълнения преди концерта. Прегърни страха. Използвай го.
	— Не е само това. Тук горе се чувствам в такава безопасност, толкова _добре_. Там долу е опасно. Първо почитателите, а освен това…
	— А освен това и Уил — отвърна той. Не бях казала на Бари нищо за боя, но по някакъв начин той бе разбрал, че нещо не е наред. Прекалено добре ме познаваше.
	— Живот — заключих аз.


	Е, добре, бях продала почти двайсет милиона плочи. Бях спечелила единайсет награди „Грами“*.
	[* Награди, давани всяка година от Националната академия за звукозаписно изкуство. — Б.пр.]
	Но все още можех да чувствам уплаха, нали?
	Стилът ми на пеене бе личен и изповеден, нали? А сега можех да направя това. Да изляза там отпред, пред всички тези хора, и да бъда себе си. Да бъда много откровена и искрена.
	Тревогата ми бе друга. Започвах да се чувствам _както някога_. Спомних си за онази Маджи, която бе съществувала в Уест Пойнт. Спомних си дори малкото момиченце, което избухна в сълзи, защото не можеше да спре да заеква, когато трябваше да отговаря на въпроси в училище.
	Знаех много добре какво трябва да бъде изпълнението ми — със собствен стил, но и прочувствено. Песните ми трябваше да бъдат стегнати и да се помнят лесно — повлияни от всички стилове: рока, оперетите, класиката, шансона — но под повърхността трябваше да бъдат психологически верни и смислени.
	Знаех всичко това, когато излязох на онази голяма сцена в Сан Франциско и погледнах морето от очакващи лица.
	Тогава защо се страхувах? Не, по-скоро бях направо ужасена! Защо се боях, че изобщо няма да мога да запея?
	Седнах на пианото и започнах да произнасям думите в студения бриз, идващ от залива.
	Почти успях да се справя с първата песен…
	И после се разпаднах.
	С всички тези непознати, които ме наблюдаваха, но и с моите деца — с Джени и Али — там, зад кулисите.
	_Той ми посегна_, запях аз.
	_Той ме удари._
	_Това не може да съм аз._
	Започнах да се запъвам, а после да заеквам — нещо, което не бях правила от толкова години. Нещо, което се бях борила толкова упорито да превъзмогна.
	_Не мога повече да пея. Не мога да продължа._
	Тогава се обърнах и заговорих на огромната тълпа:
	— Имам известни проблеми.
	_Ооо._ Съжалявам. Загазих.
	Сърцето ми започна да бие лудо. Стана ми лошо и едва не паднах от стола пред пианото.
	Тогава Джени, Бари и Али дойдоха да ме вземат. Както и няколко музиканти. Помогнаха ми да сляза от сцената. Едва можех да ходя.
	— Горката мама — повтаряше Али. — Горката мама! Мама се разболя.


>>	79.

	Уил винаги е бил нощна птица. Сега повече от всякога имаше нужда да излезе и да се поразходи. _Върколака на Бедфорд._
	Той подкара черното си БМВ неколкостотин метра по-надолу по пътя за Грийнбрайър. После отби от сенчестата алея, водеща към тяхната къща, и пое по следващата.
	Главният вход към „Лейк Клъб“ бе отбелязан с триметрови колони от естествен камък. Неравна ограда, наподобяваща каменна, се простираше по цялата дължина на собствеността и Уил подкара покрай входа до специално указано място малко по-надолу.
	Спря и слезе. Оградата прекъсваше и пътека водеше към задната страна на клубната сграда и до една врата за служителите, която щеше да е почти невидима за човек, който не знае предварително за съществуването й.
	Вътре в клуба цареше осезаема тишина, която внушаваше усещане за уединение и привилегированост. Напомняше на Уил тишината в катедралите и в европейските банки. Той мина покрай празен билярден салон и стаи за пушене, после стигна до друга врата, на която почука, изчака малко и отново почука.
	Вратата се отвори отвътре. Уил примижа от внезапната ярка светлина, която прониза очите му. Чак тогава възприе обстановката: махагоновата облицовка, дългия дъбов бар, лампите „Тифани“ и ренесансовите картини, висящи по стените на стаята.
	Мъжете, събрани на бара, наблюдаваха влизането му. Поздравиха го, щом видяха, че е познат човек, който е приет в клуба.
	Питър О’Мали бе един от тях. Странно, но двамата с Уил се бяха сприятелили в клуба. Все пак Маджи ги свързваше по някакъв начин, нали? Тя ги бе сближила и те често си говореха за нея. Питър мечтаеше да съсипе Маджи.
	Тази вечер и двамата присъстваха на една среднощна среща в кънтри клуба. Срещата бе напълно неофициална.
	Веднъж, а понякога и два пъти месечно, след като клубът затвореше, няколко негови членове се наслаждаваха на специално забавление. То бе начин на влиятелните мъже да отпуснат малко напрежението и да получат нормално, но неприемливо от гледна точка на обществеността развлечение. Господ им бе свидетел, че не можеха да го получат у дома при „половинките си“.
	Стаята бе осветена от златисточервеникавите отблясъци на огъня, който гореше в грамадната камина. _Пламъците на ада_, така ги наричаше Уил. _Мостра за това, което очаква повечето от тях._
	Пред огнището в една сравнително права редица стояха шест момичета. Всички бяха млади красавици. Голата им кожа и дългите им коси блестяха в светлината на огъня.
	Най-възрастната изглеждаше най-много на двайсет, а най-малката сигурно бе на шестнайсет. Всяка имаше черна лента на очите си. На момичетата никога не се позволяваше да видят членовете на клуба, нито пък местоположението му.
	_Изключителният „Лейк Клъб“ на Бедфорд Хилс_, помисли си Уил. _И той, като всичко останало, е само една фасада._
	По-късно същата нощ Уил си избра едно от по-малките момичета. Тя бе висока блондинка и му напомняше за Джени.


>>	80.

	Мисля, че от известно време чувствах със сърцето си, че с брака ни с Уил всичко е приключено. Просто беше въпрос на време. Как щеше да бъде най-добре за децата, после за мен и най-накрая за Уил? Не исках да го нараня, а само да се разделя с него.
	Уил ни посрещна, когато се прибрахме вкъщи. Държеше се както преди. Пристигането ни сякаш го оживи. Той бе като зашеметен от радост. Изглеждаше искрено загрижен за случилото се с мен в Сан Франциско, за моя малък припадък. Каза, че разбирал много добре „страха и притеснението“ и наистина вярвах, че са му познати.
	Обеща ми, че вече няма да избухва по този начин, няма да ми посяга и няма да изчезва с дни. Страхът да не го изоставя го бе отчаял. Отново бе дошъл на себе си.
	Слушах всичко, което ми говореше Уил. Чувах думите. Но въпреки това вече бях взела решение. Уил ми бе показал, макар и за кратко, такава страна от характера си, с която не исках да имам нищо общо.
	Пресилено спокойствие се възцари в къщата ни в Бедфорд.
	_И с Филип понякога цареше спокойствие_, мислех си аз. Подготвях си нещата и обсъдих с Нейтън Бейлфорд законните страни на въпроса и уреждането му по възможно най-добрия за мен начин. Нуждаех се само от още няколко дни и щях да говоря с Уил. Междувременно започнах да посещавам един много добър психиатър в близкото градче Таритаун. Бях, както по-късно щяха да го нарекат вестниците, _под грижите на лекар_, независимо какво би могло да означава това.
	Изведнъж се случи нещо непредвидено. Обадиха ми се от училището на Джени. Казаха, че било много важно. Административната сграда на училището в Бедфорд бе малка и спретната къща във викториански стил, която изглеждаше като проспериращ кънтри бар. Когато влязох забързано вътре, ученици и служители ме разпознаха, но се опитаха да не ме гледат втренчено. Махнах с ръка на децата, които познавах, а дори и на някои непознати.
	Изкачих се по стъпалата на бегом, като се отбих в банята само за да се среша, да си сложа малко червило и да се уверя, че изглеждам горе-долу добре.
	Щях да се срещна с доктор Хенри Фолет, декана на академията, и не исках да се различавам от другите майки. По някаква причина вече се чувствах по-притеснена, отколкото вероятно изискваше случаят.
	Канцеларията на доктор Фолет бе много малка, но приятна, с панорамен прозорец, който гледаше към двора на училището, и с всички възпоменателни предмети от миналото: вимпели, знамена от шампионати, снимки на Фолет с учениците или с местните управници.
	Той бе симпатичен мъж на около петдесет години, спретнат и стегнат. Предполагах, че има завидно чувство за хумор, въпреки че изражението на лицето му бе сериозно, а усмивката — професионална. Очите му сякаш забелязваха всичко. И имаше приятно ръкостискане.
	Не знаех защо ме бе повикал. Бях заета вкъщи, разстроена от проблемите с Уил, но трябваше да дойда веднага в училището. Стомахът ми, гърбът ми и дори цялата ми шия се бяха схванали от притеснение.
	— Става въпрос за Джени — каза той веднага щом седнах пред огромното претрупано бюро.
	— Да. Предполагам, че става въпрос за нея. Някакъв проблем ли има? — попитах аз. Опитвах се да не издавам чувствата си. Тук трябваше да бъда силна заради Джени. Можех да го направя.
	— Не съм сигурен, госпожо Брадфорд. Може би вие ще ми разкажете.
	Не бях забелязала нищо кой знае колко необичайно у Джени. Въпреки това тя _наистина_ бе тийнейджър.
	— Изглежда ми добре. От време на време се бунтува, спори и имитира Бътхед и Бийвис из къщи, за да ме подлудява.
	— По същия начин ли се държи напоследък у дома? Не се е чувствала неразположена? Нито потисната или нещастна?
	Поклатих глава и продължих да се чувствам едновременно объркана и притеснена. Какво целеше той? Виждах Джени всеки ден. Разбира се, тя си имаше свой собствен живот и приятели. Действах според принципа, че най-доброто нещо, което една майка може да направи за дъщеря си в тази възраст, е да й осигури достатъчно място, за да расте на спокойствие. Това, плюс много обич.
	— Със сигурност не е болна — отвърнах аз. — Какво става, доктор Фолет? Моля ви, кажете защо ме повикахте!
	Той започна да потропва с пръсти по бюрото.
	— Този срок Джени е отсъствала седемнайсет дни от училище.
	_Бум!_ Изведнъж се почувствах смазана.
	— Отсъствала е седемнайсет дни?
	— Бягала е от часове. Изобщо не се е появявала.
	— Мили боже! Нямах представа. Почти не мога да повярвам, но естествено, ви вярвам. Просто не е типично за Джени.
	— Да, не е типично за Джени — съгласи се той.
	Подаде ми някакви документи през бюрото. Доклад за успеха и няколко извинителни бележки.
	— Това вашият подпис ли е?
	Погледнах бележките и доклада. Ръцете ми трепереха.
	— Името е мое, но почеркът — не.
	_Още една бомба._
	— На Джени ли е?
	— Не съм сигурна. Може би е неин. — Главата ми се замая. Това бе последното нещо, което бях очаквала да ме сполети. Джени никога досега не бе имала неприятности.
	— Предполагаме, че тя се опитва да фалшифицира подписа ви — каза доктор Фолет, прекъсвайки унеса ми.
	— Джени не би направила това. — Потръпнах. Очевидно вече го бе направила.
	— Сигурна ли сте? Ако това не е вашият подпис и не е опит на Джени да го фалшифицира, то чий би могъл да бъде?
	Главата ми се въртеше.
	— Наистина нямам ни най-малка представа. — Изведнъж се ядосах на Джени. Винаги сме си имали доверие една на друга. Отделяла съм й време, без значение как съм се чувствала самата аз.
	— Господин Шепърд? — попита деканът.
	— Не. Той й е втори баща. И просто би се подписал. А това не е неговият подпис.
	— Погледнете последния доклад за успеха — каза той. — Виждали ли сте го?
	Вгледах се внимателно. Петици и четворки. Приплака ми се. Джени винаги е била отлична ученичка. Може би точно заради това не съм й обърнала достатъчно внимание?
	— Госпожо Брадфорд, Джени е една от най-добрите ученички в нашето училище. После изведнъж, само за един срок, тя започва да получава много лоши оценки. Поне за нея са лоши. Това понякога се случва през първата година, когато детето е прието в колеж и усеща нужда от малко почивка. Но Джени е втора година при нас. Точно моментът, в който оценките й би трябвало да бъдат най-високи.
	— Знам. _И Джени знае_ — отвърнах аз. Не можех да си представя какво би могло да се е случило. Това ми дойде като гръм от ясно небе. Не мислех, че е усетила проблемите между Уил и мен, но може би е забелязала. Децата винаги усещат тези неща.
	Доктор Фолет се изправи зад бюрото си и протегна ръка към мен.
	— Всички в училище обичаме Джени. Ако разберете нещо, моля ви да ми се обадите. Това няма да е предаване на тайните й. Не за първи път се случват такива неща с ученик и ние сме доста добри в справянето с подобни проблеми.
	Стиснах ръката му и тръгнах навън, за да се опитам да намеря Джени. Днес тя отново се бе измъкнала от часовете.
	Но първо седнах на паркинга за посетители на училището и се опитах да овладея треперенето на тялото си. Светът около мен, изглежда, отново започваше да се разпада.


>>	81.

	Джени се прибра вкъщи около три и половина с пълна раница с учебници и напълно невинно изражение. Поканих я да се поразходим заедно.
	Отидохме с колата до резервата Паунд Ридж, намиращ се в средата на Уестчестър. Към четири двете тръгнахме да изкачваме един хълм, на върха на който имаше стара пожарна кула, откъдето можехме да видим Лонг Айлънд и дори Ню Йорк Сити на юг.
	Джени, разбира се, искаше да узнае какво става. Помолих я да изчака. Всичко с времето си, скъпа моя.
	Ходехме мълчаливо — не знаех откъде да започна — и накрая спрях, останала без дъх, когато стигнахме кръста. Чувствах се настроена майчински, ядосана, наранена, оптимистична — точно както в песните, които пишех. _Истински песни, почерпани направо от живота, нали?_
	— Видях се с декана Фолет — най-после й казах. _Падна първата обувка!_
	Дотогава Джени ме гледаше в очите. А сега обърна глава настрани. И не каза нито дума.
	— Той казва, че успехът ти се е намалил. И че бягаш от часове. — _Втората обувка._
	— Училището е пълна скръб и направо го мразя. — Тонът й бе кисел и предизвикателен. Много нетипично за нея. Това бе Джени в най-лошия й вид — нещо, което виждах много рядко.
	— Ти не мислеше така доскоро — отвърнах й аз.
	— Но сега мисля. Нищо не си струва да се учи. Знаеш ли, учителите там не са кой знае колко умни.
	— Така че ти вече не ходиш на училище. Много интересно, Джен. Страхотно откровение. А какво правиш през деня?
	— Нищо особено. Но по-добре нищо, отколкото да ходя на училище.
	— Не се прибираш вкъщи.
	— Откъде си сигурна? Та ти през цялото време си затворена в кабинета си.
	Сега вече бе напълно несправедлива, но се опитах да запазя самообладание.
	— Щях да разбера и _ти_ знаеш, че щях да знам. Обичам те, Джени, и ако имаш някакви неприятности…
	— Никой не дава пукната пара за другите. Не се преструвай. И не се отнасяй снизходително с мен.
	И без да я докосвам, чувствах ужасното напрежение в нея и усилието, което полагаше, за да ми говори по този начин. Кога стана всичко това? И как се случи? Защо?
	— Обичам те! — отвърнах й с разтреперан глас. — Ти си най-ценното нещо в живота ми. И винаги е било така.
	Самообладанието й най-после се пропука. Както и моето.
	— Не говори така — изведнъж изплака тя. — Не ми казвай, че ме обичаш, мамо. Не го заслужавам.
	Едва можех да говоря. Сдържах силните си, сърцераздирателни ридания.
	— Защо? Та аз _наистина_ те обичам. И защо да не ти кажа самата истина?
	— Защото _не можеш_. Не знаеш каква съм, а и трябваше да се случи нещо такова, за да привлека вниманието ти. Нисък успех! Искам да кажа — _на кого ли му пука_?
	Тук вече сведох глава и заплаках. Мислех, че ще мога да се справя с всичко в този живот, но не и с това.
	Изведнъж Джени се хвърли към мен и притисна лице към гърдите ми. Чувствах горещите й сълзи и топлината на тялото й.
	— Не мога да ти кажа — хлипаше тя. — Не съм сигурна дали самата аз знам. На петнайсет години съм и всичко е толкова гадно. Е, нищо ново под слънцето, нали? — Най-после тя се опита да се засмее.


	— Мили боже, мамо — каза ми тогава Джени. — Ти цялата трепериш.
	Седяхме на земята, прегърнати от доста дълго време. Започна да полъхва и наметнах на раменете й моя пуловер. _Моето малко бебче_, помислих си аз. _Моята приятелка от толкова дълги години. Моята мила Джени._
	Но не можех да измисля начин, за да я успокоя и да направя нещата по-добри и за двете ни. Обвинявах себе си, разбира се. Опитвах се толкова старателно да бъда супермайка, но не бе достатъчно. И никога нямаше да бъде.


>>	82.

	През следващата необичайно топла за сезона сутрин прекарах един блажен час, работейки в градината зад басейна. Самото време, чувството, което създаваха слънчевите лъчи, напичащи врата ми, и физическата умора — всичко бе точно това, което ми бе препоръчал докторът. Започвах да се възстановявам.
	Трябваше ми време да премисля нещата в необходимата последователност. Все по-влошаващите се отношения между мен и Уил. Проблемите на Джени в училище. Собствения ми провал в Сан Франциско. Прекалено много неща, за да се справя с тях наведнъж. Страхувах се, че не се ориентирам много добре в ситуацията.
	Изведнъж зад дърветата отвъд басейна се чу гърмеж.
	Моментално спрях да копая, спрях да мисля, спрях да дишам и се вслушах страшно съсредоточено. И уплашено.
	Втори гърмеж се чу зад плътната стена от вечнозелени дървета. Те скриваха от погледа ми околността.
	_Изстрели? Господи!_
	Вече бях на крака и тичах с пълна скорост към плътната стена от дървета. В гърлото ми бе заседнал писък.
	_О, боже… какво се е случило?_
	_Какво се е случило този път?_
	Хвърлих се сред дърветата и тръгнах по посока на изстрелите. Сърцето ми биеше лудо, а гърдите ме боляха от тичането.
	Движеше ме само инстинктът ми; дори не мислех да викам за помощ. А и кого бих могла да повикам?
	_Изстрели? Близо до къщата ми? Как можеше да се случи това?_
	Глезените ми бяха издрани и охлузени от камъните. Изстрелите престанаха и настана страшна тишина. Най-после стигнах до една полянка. И спрях да тичам.
	Уил стоеше там. Уил държеше пушка в ръката си.
	Той се обърна при звука на стъпките ми. Погледна ме така, сякаш мястото ми не бе там.
	— Какво правиш? — успях най-после да проговоря.
	— Упражнявам се по мишени — отвърна той. Посочи към редица от бирени и содени кутийки, наредени на един паднал ствол. — Искаш ли да опиташ, Маджи?
	Той ме дари с най-добрата си Норт-Даунингова усмивка.
	— Ставам все по-добър. Изглежда, ми идва отвътре. Страхотна координация между ръката и окото.
	_И Филип имаше пушка. Трябваше да я използвам, за да го убия. Спомням си тъмната кръв, която бликаше от устата му, видях ужаса в очите му, чух изненаданото му ахване, когато фаталният куршум го улучи._
	— Веднага я махай! — изкрещях аз. — Нея искам близо до къщата ми. Отърви се от тази пушка!
	Уил ме погледна студено, но после се засмя:
	— _Нашата къща._ Но решението е твое, Маджи. Ако това те притеснява, ще я махна. Ако нямаш доверие сама на себе си, когато се намираш близо до пушки, мога да те разбера.


>>	83.

	_Това бе денят. Нямаше как да не го разбера. Не бях го чакала специално. Но това бе денят._
	Тъй като не можах да спя цяла нощ, аз се измъкнах от къщи призори. Облечена бях в кадифена роба и носех най-окаяните си маратонки. Дългата ми коса бе оплетена цялата. Напълно безнадеждно.
	Мислех си, че утринният въздух ще е полезен за мен, ще ми помогне да започна добре деня. Надявах се никой да не ме види в такъв вид. Дано да няма разни папараци, които да провират обективите си през оградата.
	Тръгнах към оронената каменна стена, която разделяше моите земи от тези на „Лейк Клъб“. Краката ми, обути в старите маратонки, крачеха смело през мокрите листа и клонки. Чуруликащи сини сойки и червеношийки сновяха между високите дървета над главата ми.
	— О, я млъкнете, по дяволите! — извиках сърдито на птиците.
	Изведнъж се стреснах от някакъв шум в гората. Човешки глас.
	— Кой е там? — извиках аз. — _Ехо?_
	Появи се Джи Си Фрейзър. Идваше откъм една ливада, която принадлежеше на клуба, където работеше като главен градинар. Джи Си винаги ходеше напред-назад из градината, така че се виждахме от време на време. Знаех, че се среща с госпожа Лийч, а тя казваше, че бил добър човек. _Е, освен това добрите хора се намират толкова трудно_, искаше ми се да й кажа аз.
	— Добро утро, госпожо Брадфорд. Вие ли сте виновна за това прекрасно време? — попита той. Сякаш нямаше никакви грижи, а и защо ли да има? В неговите градини цареше идеален ред.
	— Мислех, че _ти_ си този, който отговаря за времето, Джи Си.
	— Няма начин, госпожо. Отговарям само за градините. Мислех, че _вие_ отговаряте за горната атмосфера. И наистина сте свършили хубава работа днес. Навсякъде, докъдето се простира поглед, се ширят сини небеса.
	Спряхме се да поговорим до една обрасла с мъх каменна стена. Джи Си може би знаеше повече тайни за жителите на Бедфорд, отколкото който и да било друг, но дискретността му бе много по-необходима, за да запази работата си, отколкото умението да гледа преките си задължения, така че разговорът ни се въртеше около сезонните цветя и приближаващото лято. Неангажиращо бъбрене, но свърши работа и поне за кратко ме отвлече от проблемите ми.
	Спомних си нещо, за което исках да попитам някого от клуба, но за което преди това се боях да повдигна въпрос.
	— Понякога нощем забелязвам клуба да свети. Някъде към един-два часа през нощта.
	Джи Си се замисли за миг, а после поклати глава:
	— Не е възможно, госпожо Брадфорд.
	— Виждала съм го да свети. Абсолютно сигурна съм.
	— Едва ли, госпожо. Не вярвам. Не може да бъде. Клубът затваря в единайсет. Винаги. Това е златно правило.
	Мислех да поспоря с него по въпроса, но се отказах. Ако Джи Си не искаше да говори, нямаше да го направи.
	Той нахлупи синята си шапка, на която пишеше „Ню Йорк Джайънтс“.
	— Трябва да си вървя. Имам доста работа за вършене. Приятен ден, госпожо Брадфорд.
	Гледах как Джи Си тръгна бавно към голямата сграда на клуба.
	_Странно_, помислих си аз. _Как така няма да знае за това, че нощем има хора в клуба? Или пък защо ще ме лъже?_
	Най-после се върнах вкъщи, твърдо решена да поговоря с Уил тази сутрин. Трябваше да приключа с това, независимо колко болезнено бе и за двама ни. Този ден бе толкова подходящ за разговор, колкото и всеки друг.
	Джени и Али хвърляха стрелички в кухнята. И двамата бяха облечени. Джени изглеждаше _готова за училище_, което в момента ме задоволяваше.
	— Уил стана ли? — попитах, като се опитах гласът ми да звучи както обикновено.
	— Изпусна го за малко, мамо — отвърна Джени. — Тръгна към града по работа. Каза, че ще се върне към четири часа.
	Изпъшках разочаровано. Уил почти никога не излизаше толкова рано от къщи. Голям късмет имах.
	_Това бе денят._


>>	84.

	Уил не се прибра у дома в четири следобед.
	Все още не си бе дошъл в седем и половина, когато седнахме да вечеряме.
	Нито пък в десет, когато се качихме горе, за да се приготвяме за лягане. Не беше се обадил, за да каже, че ще закъснее или че изобщо няма да се прибере.
	Легнах си и загасих лампите, но очите ми останаха широко отворени. Обвинявах себе си, а знаех, че не трябва. Уил се бе държал толкова невероятно романтично и мило в началото на връзката ни, а после просто бе прекратил играта. Напълно и изцяло.
	Питах се дали няма любовна връзка в момента и дали не са повече от една. Предполагах, че изобщо не трябва да обръщам внимание на това, но не можех.
	Не знам как съм успяла най-после да заспя, но все пак се бях унесла.
	— По дяволите! Трижди проклети дяволи! — чух изведнъж.
	Ругатните на Уил ме събудиха. _Той бе вътре в спалнята. Беше се върнал вкъщи._
	Видях го, че стои близо до вратата и разглежда пръста на крака си. Беше се спънал в тъмното. _Е, много добре. Получил си е това, което заслужава._
	Вратата на спалнята бе открехната и лампата от коридора очертаваше силуета му. Лицето му оставаше в сянка.
	Той се обърна, за да ме погледне, но аз се престорих на заспала. Дори спрях да дишам. После го чух да се измъква от стаята.
	Той дръпна вратата рязко след себе си, така че се тресна силно. Продължаваше с глупавите си игри ли? _Проклет да е!_
	Погледнах към луминесцентните цифри на часовника — дванайсет и четирийсет и пет.
	_Къде е бил досега? Може би трябваше да стана и да поговоря с него сега, докато децата спят._
	Станах, отидох до прозореца и погледнах навън. Долу видях Уил. Какво ли правеше? Накъде бе тръгнал?
	Сложих си халата и излязох от спалнята. Коридорът бе тъмен. Докато е излизал, Уил е загасил нощното осветление, което държахме винаги включено заради Али.
	Забързах надолу по стълбите.
	Осветлението във всекидневната и в кабинета бе изгасено. Нищо не се чуваше, нито помръдваше.
	_Нещо не ми харесваше! Защо бяха изключени всички лампи?_
	_Какво възнамеряваше да прави?_
	Стаите на долния етаж също бяха тъмни и тихи. В кухнята нямаше никой, нито в стаята на госпожа Лийч. Сетих се, че в петък вечер тя почиваше.
	Върнах се към стълбите и погледнах нагоре. _Нищо не се виждаше. Дали Уил се бе върнал обратно в къщата?_
	Започнах отново да се качвам по стълбите.
	На половината път нагоре видях нещо, облегнато на стената. Сърцето ми направо спря. А краката ми се подкосиха.
	Там стоеше пушката! Най-после я бях намерила. _В средата на стълбите, където Уил я бе оставил!_
	Сърцето ми биеше лудо. Обърках се и ме обхвана страшна паника. Просто не можех да разбера нищо.
	_Какво става тук?_
	_Беше ли се качил по стълбите отново? Какво мислеше да прави с пушката? Откъде се бе появила тя?_
	Започнах да тичам нагоре по стълбите. Стигнах до горе и спрях. В дъното на коридора видях под една врата да се процежда светлина.
	Стаята на Джени. Само преди няколко минути там не светеше лампа.
	Изведнъж ме обхвана ужасен страх, че Уил е вътре. _Той взима децата_, помислих си аз.
	Изтичах да взема пушката и се върнах обратно. Поне пушката бе в моите ръце, а не в тези на Уил.
	_Нима бе решил да ни избие всичките? Мъжете с проблеми понякога правят такива неща. Нямаше да е за първи път, нали?_
	Спомних си миналото. И Филип!
	Забързах по коридора и отворих рязко вратата на стаята на Джени. Пушката бе готова или поне така си мислех. Всъщност не знаех кой знае колко за пушките. По-скоро не знаех почти нищо.
	Това, което видях вътре в спалнята, направо ме подлуди.


>>	85.

	Това бе денят! О, Исусе Христе, Уил!
	_Не го застрелвай. Не го прави. Недей, Маджи!_ — крещеше оглушително някакъв глас в главата ми.
	Джени бе на леглото, облечена в късата си бяла пижама. Дългите й голи крака бяха открити. Очите й бяха затворени, а дишането й — нормално. На нощното шкафче имаше полупразна чаша с мляко.
	Попих и най-дребните подробности, все още без да проумявам нищо.
	_Нещо лошо се е случило. Нещо лошо се е случило._
	Уил стоеше до долния край на леглото й. Облечен бе с тениска и къси панталони в цвят каки. Нима така бе ходил на бизнессреща в Ню Йорк? Изглеждаше прекалено всекидневно облечен, за да се е появил така. _Какво правеше Уил в стаята на Джени?_
	— Маджи! — промълви студено той. Правеше се отново на филмова звезда. — Помислих, че си заспала. Опитваше се да ме заблудиш ли?
	Сърцето ми биеше толкова силно, че едва си поемах дъх.
	— Какво правиш тук? — задъхано попитах аз. — _Какво става?_
	Джени се изправи изведнъж и потри очи. Изглеждаше стресната.
	— Мамо? Уил? Какво има? Какво става? Това пушка ли е? _Мамо?_
	Уил се усмихна при тази ужасяваща сцена. Това бе най-страховитата и злобна усмивка, която някога съм виждала. Не познавах човека, когото виждах пред себе си. _Какво правеше той в спалнята на Джени? Мисля, че ми ставаше все по-ясно._
	— Двамата с Джени точно щяхме да се позабавляваме малко — каза той. — Искаш ли да се присъединиш към нас в леглото? _Да направим тройка?_
	_Да направим тройка?_ Прекалено бях уплашена и стъписана, за да му отговоря. За миг се почувствах парализирана. Сърцето ми препускаше лудо. Мозъкът ми сякаш щеше да избухне. _Уил и Джени? О, господи, не!_
	Вдигнах пушката и я насочих към Уил. Не ме интересуваха последиците.
	_Въпреки това не можех да натисна спусъка. Не можех да го направя. Не можех._
	— Махай се от тази къща и кракът ти повече да не е стъпил в нея — казах му твърдо.
	Уил притича покрай мен и със страхотна скорост се втурна надолу по коридора. По шума съдех, че взима стъпалата по две наведнъж. Кикотеше се остро и неприятно — като във филм на ужасите.
	Тръгнах след него, тежката пушка ме спъваше. Не исках да стрелям по него, а само да се уверя, че си е тръгнал, и то завинаги. _Че е изчезнал от живота на всички ни._
	Той излезе през входната врата, а след него и аз. В началото не виждах почти нищо, с изключение на очертанията на дърветата, но чух стъпките му да се отдалечават към задната страна на къщата.
	Залитнах напред. Ударих коляното си и едва успях да се задържа с една ръка.
	_Изведнъж повече не чувах стъпките му._
	Изправих се. Заслушах се така напрегнато, както никога досега.
	Бях уплашена до смърт. Сигурно бях изпаднала в шок. Цялата бях изстинала. _Бях леденостудена. Не можех да забравя сцената с Уил до леглото на Джени. И погледа в очите й._
	Стана прекалено тихо. Не чувах Уил, нито го виждах. Какво правеше там?
	Луната се скри зад облаците. Стана тъмно като в гроб. Не можех повече да стоя отвън. Трябваше да се върна вътре вкъщи.
	Може би просто ме бе изиграл. И се е върнал отново при Джени. Не знаех какво да правя.
	Стоях разколебана, присвивах очи и се оглеждах наоколо, опитвайки се да пробия с поглед тъмнината. Спомних си как се свивах под верандата на къщата ни до Уест Пойнт. Кошмарът ми отново се повтаряше.
	Тишина.
	Тъмнина.
	Студ. Отново треперех цялата.
	— Ах, ти, тъпа любопитна кучко! Предаде ме!
	С разярен вик Уил ме нападна отзад. Силните му ръце се вкопчиха в гърлото ми. Мъчех се да се освободя от задушаващите ме пръсти. Той ме удари косо, но силно в лицето. Паднах на колене. Опитах се да се изправя. Не можех. Дори не чувствах земята под краката си.
	Уил вдигна крака си. Ритна ме с все сила и сигурно ми счупи ребро, а може би и няколко. Болката бе невъобразимо остра. Ужасът, който изпитах в онзи миг, бе невероятен.
	Паднах безсилно на твърдата студена земя.
	Пушката изгърмя силно, много по-силно от писъците ми, по-силно от гръмотевица. Свих се на кълбо, а после всичко се покри с черна пелена и паднах в безсъзнание на студените мокри листа.


>>	86.

	_Не знам._
	_Не знам._
	Съвсем честно, не знам какво се е случило през онази фатална нощ на 17 декември. Бях ли застреляла Уил? Дали бях го примамила навън и тогава да съм го застреляла? Казват, че така съм направила. Виновна ли съм за убийство? За две убийства? И ако са били две, защо да не са три?
	_Прави ли са да ме наричат убийца? Или черната вдовица от Бедфорд?_
	Може би в края на краищата съм полудяла. Явно нещата вървят нататък. Всичко е толкова ужасно, толкова несправедливо. Но животът невинаги е справедлив.


	Събудих се в собственото си легло с лице, зарито във възглавницата, и мъчителна болка, туптяща през цялата ми лява страна. Сякаш ме бяха били с лопата. В главата ми всичко ехтеше.
	Объркана до крайност, не можех да се отърва от спомените за насилието и ужаса, обгръщащи ме отново.
	_Кой бе натиснал спусъка на пушката?_
	_Джени_, помислих си аз. _Трябва да стигна до Джени. И до Али._ Чувах някакъв далечен силен бръмчащ звук. Първо си помислих, че се чува само в главата ми, но после разбрах, че идва отвън.
	_Защо се чуваха толкова много гласове пред къщата ми? Какво ставаше?_
	Клепачите ми тежаха страхотно. Болка, остра като бръснач, ме прорязваше зад тях. Друга болка, невероятно силна, пронизваше ребрата ми.
	Опитах се да отворя очи, а после бързо ги затворих. Светлината бе прекалено ярка. _Кой бе включил лампата?_
	По стълбите се чуха стъпки. Уил!
	Опитах се да седна, но не успях. Огненочервена стрела просветна пред очите ми като светкавица, като компютърните графики по MTV.
	Отворих отново очи.
	Едва успях да зърна едрия чернокож мъж в тъмен костюм, бяла риза и вратовръзка. Той стоеше до леглото ми и гледаше към мен. Струваше ми се поне два метра висок. Роговите му очила изглеждаха прекалено малки за гигантската му глава.
	Гледаше ме втренчено. Изражението му бе доста странно. Какво правеше в спалнята ми? Или бях в болница? Всъщност по-скоро ми се струваше, че съм в болница.
	— Вие ли сте Маджи Брадфорд?
	Опитах се да кимна, да разбера какво става, каквото и да е то. Може би това бе просто спомен от миналото.
	— Намерихме ви отвън и ви внесохме тук — отвърна мъжът. Поднесе пред очите ми някаква значка. Златистосин опознавателен знак. — Казвам се Емет Хармън, началник на бедфордската полиция. — Сериозният му глас гърмеше в главата ми. _Началник на бедфордската полиция?_
	_О, боже! Какво е станало? Джени? Али?_
	— Какво правите тук? Моля ви, кажете къде са децата ми! — прошепнах тихо. Гърлото ми бе продрано и болеше ужасно, когато говорех.
	— Маджи Брадфорд, вие сте арестувана за убийството на съпруга си, Уил Шепърд. Имате право да не отговаряте на зададените ви въпроси.


>	Пета част
>	Проба и грешка

>>	87.

	— Госпожа Норма Брин?
	— Да. Кой се обажда?
	— Името ми е Бари Кан.
	— Не ми подсказвайте. Така, чакайте да видя. Певецът Бари Кан?
	— Същият.
	— Мисля, че сте страхотен! Поне песните ви са такива. С какво мога да ви бъда полезна?
	— Не се обаждам заради себе си. Имаме нужда от помощта ви.
	— Ние?
	— Нейтън Бейлфорд и аз.
	— Нейтън! Как, по дяволите, е Нейтън?
	— Затънал е до уши в защитата на Маджи Брадфорд.
	— Да. Чух, че е поел случая. Тежка отговорност.
	— Искаме да ви наемем в нашия отбор. Нейтън казва, че сте най-добрият детектив, когото познава.
	— Много съм добра, но какво значение има? Този случай не е ли от тези, изходът на които е предварително известен? Поне така чувам.
	— Ние не мислим така, ни най-малко. Нейтън смята, че случаят е всичко друго, но не и предварително предрешен.
	— Не можете да ме заблудите. Медиите вече са задвижили машината и са я обвинили за пръсването на главата му.
	— В този случай има нещо повече, повярвайте ми. Интересувате ли се да откриете какво е то?
	— Хойкал е насам-натам, така ли?
	— Така и няма да разберем. Сигурно. Но Маджи не би го убила заради това.
	— Малтретиране?
	— Доколкото знам, ударил я е веднъж. Или не, извинявайте, два пъти. И заради това не би го убила. Тя е добър човек. Точно като песните й.
	— Тогава защо би го направила?
	— Точно затова ви наемаме, госпожо Брин. Да откриете причината. Но всъщност ние не сме изцяло убедени, че тя го е направила.
	— От защита ли имате нужда, или искате фактите?
	— Нуждаем се от защита.
	— А, благодаря за откровеността. Тази черта в характера на един известен певец ми харесва.
	— Но не сме сигурни, че фактите ще ви помогнат в защитата. Маджи не е убиец.
	— Изглежда, налита само на съпрузи. Не беше ли застреляла и първия си съпруг? Спомням си, че четох за това на клюкарските страници.
	— Това никога не е било доказано. А и тя никога не е била съдена за него. Всъщност първоначално е била задържана за непредумишлено убийство, но обвинение не е било предявено.
	— А мъжът, с когото е живяла след това? Патрик О’Мали?
	— Нещастен случай. О’Мали е получил инфаркт.
	— Мислех, че тя е направила признание за убийство.
	— Полицията претендира, че има признанието й. Но Маджи бе много объркана и дезориентирана, когато я подхванаха. Знаете как става.
	— Пресата вече я е осъдила. Според техните преценки тя е виновна. Първия с пистолет, следващия — на лодка, а този — с пушка.
	— Вижте, ако не искате да се захващате с това…
	— О, не съм казала такова нещо.
	— Тогава ще се присъедините ли към нас?
	— Само заради вас, Бари Кан…
	Настъпи тишина.
	— Господ да ви благослови, госпожо Брин — отвърна Бари.
	— Наричайте ме Норма.
	Тя чу облекчената му въздишка и си представи напрежението, на което бе подложен. Освен това се възхищаваше на верността му към приятелката му, дори тя да бе „черната вдовица“ на Бедфорд и почти сигурно да бе сто процента виновна.


>>	88.

	Повечето хора все още не знаят спорните въпроси, които разделят сърби и хървати, но съдебният процес на Маджи Брадфорд се следеше навсякъде по света. Пристигнаха репортери и телевизионни екипи не само от целите Съединени щати, но и от Европа, Южна Америка, Азия и откъде ли не. Представителите на пресата са толкова много, помисли си Норма Брин, сякаш щеше да встъпи в длъжност нов президент. Само че безразсъдното преследване на „вътрешна информация“ бе направо безумно.
	_Исусе Христе, все пак това е проклет процес за убийство_, каза си тя. _Каквото и да се случи накрая, то няма да промени света. Какво толкова, ако е убила един или двама съпрузи? Повечето от тях си го заслужават!_
	Тя насочи прашното си жълто камаро надолу по улица „Кларк“ в Бедфорд и бавно мина за втори път тази сутрин покрай пълната сграда на съда.
	Процесия от черни чадъри, найлонови дъждобрани, чанти за пазаруване от „Бостън Чикън“ и „Дънкин Донатс“ се бе проточила по главната улица, покрай аптеката „Хамилтън“, вестникарското магазинче на Уили и новата общинска библиотека. Бавното шествие завиваше по улица „Чарлз“ и продължаваше още пет блока надолу.
	Каква бъркотия! Каква чудата злощастна земя! По улиците „Милър“ и „Грант“ бяха паркирани туристически автобуси, както и яркожълти училищни автобуси с направление Питсфийлд и Катауба. Беше началото на декември и във въздуха миришеше на сняг.
	_Маджи и Уил: сладко-горчивата любовна трагедия._ Това бе днешното водещо заглавие. Подобни фрази се носеха към Норма от радиото в колата й, включително и: _Три попадения. С нея е свършено!_
	Умно! На Норма това й хареса. Най-после малко чувство за хумор в това фиаско, за което случайно бе наета да работи в момента.
	Главният детектив на защитата мразеше публичността, не се интересуваше от славата или дори от богатството. Просто всички тези репортери, втурнали се след нея, й пречеха на работата. И все пак тя знаеше в какво се замесва. Маджи Брадфорд бе звезда. Една част от обществеността бе решила, че тя е виновна, а другата — че е невинна като агънце. А Норма?
	_По дяволите, все още не знам какво да мисля! И самата Маджи не е сигурна. Това, което е казала на полицията, е дяволски близо до пълно признание. Доказателствата са впечатляващи._
	Жълтият пропуск, залепен на очебийно място върху предното стъкло на колата, й позволи да насочи шевролета към асфалтирания паркинг на съда. Той бе почти пълен с познати щатски и местни полицейски коли и частни автомобили, принадлежащи на адвокатите и техните помощници от двете страни.
	Синият мерцедес на съдия Андрю Сасмън бе спрян на личното му маркирано място за паркиране до задния вход на съда. Наблизо бе сребристото порше на Нейтън Бейлфорд, което приличаше по-скоро на кола, с която някой колежанин ходи по красиви момичета през уикенда.
	И точно Бейлфорд дойде при нея, когато тя измъкна леко позакръгленото си тяло от колата.
	Бейлфорд махна към тълпата извън паркинга.
	— А днес ще бъдат избрани само съдебните заседатели. Представи си какво ще стане, когато започне истинският процес.
	— Как се справя клиентката ти? — попита Норма. Бе посетила няколко пъти през последните седмици обвиняемата, намирайки я изненадващо земна, но въпреки това някак отдалечена, като нито им оказваше съдействие, нито им пречеше. _Объркана_, така й бе казано. Норма по-скоро би я определила като _депресирана_.
	— Все същото положение. Всъщност не се е променила от нощта на убийството. Всичко е на бавна скорост, без никакви ексцесии. — Той я погледна любопитно. — Нещо ново от твоя страна?
	— Все още нищо. Но има доста неща, които ще трябва да се проверят. Понякога се чувствам като съдебен жонгльор. Ха-ха-ха!
	Норма не каза на адвоката, че в това убийство има аспекти, които доста я безпокоят. Все още нямаше нищо определено, а само неща, които не пасваха или не издържаха на по-щателно разследване.
	Това, което й се виждаше ясно, бе едно: ако Маджи бе застреляла първия си съпруг, тя е била принудена да го направи. Ако бе застреляла Уил Шепърд, също е била принудена да го направи. От какво или от кого — все още бе неясно.


	Най-неприятното бе, че _наистина_ имаше две убийства. Едно би могло да бъде обяснено — временна лудост, самозащита, непрекъснато малтретиране. Но _две_?
	Следобед щеше да отиде на местопрестъплението и да потърси малко повече информация или някоя следа, за която да се захване.
	Сигурно имаше нещо, което не бе открила, нещо решаващо. Трябваше да има нещо.
	_По дяволите! Нещо определено не беше в ред._


	В Палм Спрингс калифорнийското замъглено жълтеникаворозово пустинно слънце се плъзна над скалистите нащърбени върхове на планините. Ранните лъчи заблещукаха по водната повърхност на басейна и по покритата с червени плочки тераса.
	Питър О’Мали остави настрана вчерашния брой на „Ню Йорк Таймс“. Свали новите си огледални слънчеви очила, сложи ги на бара от ковано желязо и се загледа в проблясващата синева на басейна.
	И мозъкът му проблясваше. На самата повърхност, проектирано върху отражението на гипсовата мазилка на къщичката, той почти виждаше лицето на Маджи Брадфорд. Точно както я бе видял по телевизията миналата нощ. Бледа, със сенки под очите. Приличаше на истинско зомби, напълно съсипана, а сърцето му просто подскочи от радост при вида й.
	_Получи си заслуженото, мътните я взели!_
	По-късно същата нощ той чу гласа й по радиото; гласа, който, фигуративно казано, го _съсипа_. Естествено песните й звучаха непрекъснато по радиото. _Пойна птичка в клетка_, така я нарече дисководещият.
	Е, този глас скоро няма да се носи в ефира. Нито по радиото (Та кой би пуснал песните на една осъдена убийца?), нито в съвета на директорите в бащината му компания.
	Той сложи отново тъмните си очила, взе химикалката и бележника, които бе взел със себе си на басейна, и започна писмото, за което вярваше, че ще помогне да се сбъдне предначертаното на Маджи Брадфорд.
	_Каквото си посяла, това ще пожънеш, миличка. Сега ще си получиш заслуженото. Разчитай на мен за това. Твоята „афера“ със семейство О’Мали все още не е приключила._


>>	89.

	Всички, които се бяха сблъсквали по някакъв повод с Дан Низински, районния прокурор на Уестчестърска област, винаги реагираха по един и същи начин: той е прекадено добър, за да е истински, и подхожда идеално за длъжността си.
	Първо това се внушаваше от външния му вид. Висок бе около метър и деветдесет, с пясъчноруса коса, преждевременно оредяла на темето, но доста дълга отвсякъде другаде. Лицето му бе някак състарено и го правеше да изглежда по-възрастен от трийсет и шестте му години, но бръчките около светлосините му блестящи очи му придаваха дяволитост, която караше съдебните заседателки да се оживяват, а мъжете — да го считат за свой приятел.
	Освен това имаше изключителен маниер на поведение в съдебната зала. Изпънат като бастун, той сякаш споделяше със съдебните заседатели и все пак поддържаше дистанцията достатъчно, за да се отнасят с него почтително. „Говоря ви истината — сякаш казваше той. — Имайте ми доверие. Колкото и смайващи да ви се виждат тези откровения, фактите са в тяхна подкрепа.“
	Но точно сега, отпуснал се и качил крака върху бюрото си, той разговаряше с помощниците си за наближаващия процес.
	— Фактите са извън всякакво съмнение — каза той може би вече за десети път. — Тя почти си призна, че го е застреляла, връчи оръжието, с което е било извършено убийството, на полицията и дори им съдейства повече, отколкото на собствените си адвокати. Подобно поведение не е рядкост в случаите на убийство. Но — тук поспря за по-драматичен ефект, — тази жена има достатъчно пари, за да купи най-добрите налични адвокати и детективи. Самият Нейтън Бейлфорд всъщност ще провежда кръстосания разпит, а той има повече опит в процесите за убийства, отколкото в корпоративните. Точно върху тях си е изградил репутацията. И са наели Норма Брин за детектив. Ако има нещо, което може да оправдае тази жена, то тя ще го намери. Само че няма нищо такова, по дяволите! _Нищо!_
	Нова пауза, този път, за да овладее чувствата си.
	— Защитата, която ще предложат, единствено възможната защита, е самозащита. Че Маджи Брадфорд се е защитавала от Уил Шепърд, че ако тя не го е убила, той е щял да убие нея. Е, аз твърдя, че това са глупости и когато свършим с нея, същото ще направят и съдебните заседатели. От такава защита направо ми прилошава. Говорим за _Маджи Брадфорд_! Да не би да не е могла да отиде до полицията? _Страхувала_ ли се е от него? Е, това би могло да мине при застрелването на първия й съпруг, но е дяволски сигурно, че няма да мине тук. Тя е звезда от световна величина. Всеки съд по света щеше да й _гарантира_ защита, ако бе помолила за такава. Била бита? Как ли пък не.
	Трета пауза и отпиване от кафето. Останалите трима в кантората му познаваха юридическите му вярвания и бяха привикнали с мелодрамите му. Но също така схващаха колко добър е в работата си, както и колко много означава този процес за кариерата му.
	— Двама съпрузи, две убийства. Това вече не е съвпадение. Но после, после се случва трета смърт в живота на Маджи Брадфорд. Мъж, за когото се е предполагало, че обича изключително много. Патрик О’Мали, любовникът, с когото е живяла, починал от инфаркт на лодката си. Е, _било_ ли е наистина инфаркт? Така твърди аутопсията. Но ние не знаем какво е причинило инфаркта.
	Низински продължи да говори с добре овладяния си глас:
	— Маджи Брадфорд е убийца. Хладнокръвна, безчувствена и дяволски умна до последния й опит. Но този път я хванахме. Виновна, както е била обвинена? Никога досега не съм бил по-твърдо убеден в нещо!
	Низински приключи и погледна към помощниците си.
	— Някакви въпроси, младоци, или сте прекалено замаяни, за да ми отговорите? Някой да вижда начин да загубим това дело? Аз със сигурност не виждам такъв.


>>	90.

	Не съм експерт по затворите и не искам да бъда, но ако Изправителният дом за жени в Бедфорд Хилс е „един от най-луксозните“, тогава съжалявам жените, затворени някъде другаде. Обстановката е ужасна, особено когато си невинен, но дори и да не си, това едва ли е правилният начин за поправяне. Уверена съм, че не е.
	Нямам съкилийничка, защото съм „звезда“. Упражнявам се и ям лошата храна сама. Намерих си приятелка — друга жена, обвинена в убийството на съпруга си. Мрачната ирония не ни избягва и тук.
	Заобиколена съм от наркоманки, дребни крадли, участнички в банди, подпалвачки и няколко убийци. Джени ме посещава по няколко пъти на седмица и всеки път я чакам с нетърпение. На Али казаха, че съм далеч и да слуша госпожа Лийч. Липсват ми толкова много, че дори не мога да пиша за това.
	Когато мисля за сладкото ми момиче, за скъпото ми момченце, чувствам как сърцето ми се разкъсва и се превивам от болка. Не ми е жал за мен, просто не мога да живея без тях двамата. Заради тях не мога да си позволя да рухна.


	Довърших последния ред, преди да угасят осветлението. Той прозвуча като вайкане, но аз по принцип не съм такъв човек. Дори заключена в този затвор, пак не съм такава. Остават още шест часа до започването на процеса.
	Какво ще се случи в края на краищата? Какво ще бъде решението? Нямам представа. Никаква, абсолютно никаква, дори най-малка. Когато чуя свидетелите, ще се приближа ли към истината? Ще разбера ли най-после как се случи всичко? Кой би могъл да ми каже какво е скрито в сърцето ми?
	А _вие_ ще бъдете ли по-близо до истината? Разказах ви всичко, което се случи досега. Какво чувствате? _Какво решихте?_ Истината ли казвам, или съм още една от знаменитите лъжкини?
	_Наистина ли ми вярвате?_
	Нима когато започнат неприятностите, аз просто си разчиствам пътя с изстрели? Нима убийството е моето единствено оръжие? Нима имам склонност винаги да се забърквам с чудовища?
	_Самата аз чудовище ли съм?_


>>	91.

	Ето ни и нас!
	— Готова ли сте, госпожо Брадфорд? Всичко ще бъде наред. Да вървим. Ще ви отведем в съдебната зала възможно най-бързо. Но ще ни трябва вашата помощ за това. Дръжте главата си наведена. И не спирайте да вървите.
	— Ще направя всичко възможно, Бил.
	— Знам, че ще го направите.
	Ново оживление. Изпратили са специално тренирана охрана от Ню Йорк Сити за мен. Той е професионалист в работата си. Задачата му е да наблюдава _другите_ пазачи, които ще ме защитават от пресата.
	Той ще ме въведе вътре, ще седи близо до мен, докато продължава процесът, и ще ме връща обратно в затвора възможно най-бързо и безболезнено. Казва се Бил Сибърт. Всъщност е добър човек. С приятни маниери и спокоен характер.
	Почувствах как ме побутна леко отзад и се спънах, докато излизах от камионетката. _Страхотно начало, а?_ Вече виждах заглавията: _Маджи се препъна още първия ден!_
	Вървях в ослепителните прожектори на телевизията, сред плътно притиснати човешки тела и лавина от смущаващи въпроси: Направила ли съм го? Как се чувствам? Имам ли възможност да пиша в затвора? Какви са съседките ми по килия? Изпяла ли съм им някоя от песните си? _Оставете ме на мира!_
	Степента на глупост и вулгарност беше просто невъобразима. Мислех, че ще ми прилошее. Краката ми трепереха, когато се опитах да вървя. Белезниците на ръцете ми ме караха да се чувствам виновна.
	— Просто вървете след мен — каза Сибърт. — Не спирайте за нищо. Не казвайте нищо на никого, госпожо Брадфорд.
	Направих точно това, което ми каза.
	Послушах професионалиста.
	Щатски полицаи с каубойски шапки едва удържаха тълпата. Имаше освирквания, но и одобрителни възгласи. От цялата тази сцена се почувствах напълно замаяна. Последният път, когато бях сред такава тълпа, бе в Сан Франциско, а точно за това не исках да си спомням в този момент.
	През полицейската верига се протягаха и ме сграбчваха чужди ръце. _Не ме докосвайте! Моля ви, оставете ме на мира! Не съм ничия._ При мисълта, че чужди ръце биха могли да ме докосват, ми идваше да пищя с все сила. Сдържах се, успях да преглътна всичко.
	За щастие по-голямата част от шумната, неуправляема тълпа бе затворена отвън зад грамадната дъбова врата.
	Изведнъж се озовах вътре във фоайето с висок таван на Съдебната палата. Съдебни чиновници, допълнително свикани (повечето доста възрастни) полицаи и по-дребните местни величия ме гледаха, сякаш бях извънземно от открития космос. На белите стени, водещи към мраморните стъпала, имаше обичайните черно-бели снимки. До стълбата на позлатени дръжки свободно висяха щатското, местното и американското знаме. Всичко бе много странно.
	Бари и Нейтън забързаха към мен. Нейтън разтърси ръката ми, а Бари ме целуна по бузата. Те тръгнаха след мен вътре в претъпканата съдебна зала. Всичко изглеждаше толкова нереално. И Бари, и Нейтън не ми се струваха истински.
	Всъщност направо ми прилошаваше. Сякаш щях да повърна. Страхотното вълнение като че ли бе изпълнило залата със смъртоносен газ. Всички се обърнаха към мен като по команда. Обикновени хора. И известни писатели в галерията.
	_Всичко бе толкова ужасно, толкова неприятно._
	Опитах се да държа главата си изправена, _да изглеждам невинна_. Седнах до Нейтън зад масата на защитата. Бари седна на запазено за него място на предния ред за зрители.
	Хванах с две ръце масата за опора. Цялата треперех. Чувствах се замръзнала от ужас и страшно самотна.
	Огледах се за Джени и Али. Разбира се, само Джени бе тук. Знаех си. Махнахме си, а Джени заплака. _Толкова е особено, толкова е странно и нечестно._
	— Слушайте! Слушайте! Всички, които имате работа с част 44 в този съд, внимавайте и ще чуете. Негова чест съдия Андрю Сасмън ще председателства.
	Това бе изключителният момент, в който съдебният чиновник се появява на сцената. Всички в претъпканата зала гледаха в него. _Добре. Това означава, че най-после ще престанат да ме зяпат._
	Процесът започна.
	_Моят процес за убийство._


>>	92.

	_Странно, дяволски странно!_, каза си Норма Брин. _Глупости! Абсолютна лудост! Това нищо не означава. Нещо тук не е както трябва._
	_Как е могло един куршум, изстрелян, докато Маджи Брадфорд е падала, да е достатъчен да убие този жалък негодник — съпруга й? Но все пак е станало точно така, нали? Няма как да спорим по този въпрос._
	Тя разглеждаше за стотен или за хиляден път полицейските снимки на местопрестъплението, правени точно когато тялото на Уил е било открито.
	Тялото беше с лице надолу.
	_Лош късмет, Уил…_
	_Или си бил планирал този лош късмет? Нима си се застрелял сам, нещастнико? Това ли е твоята игра?_
	Той е бягал, това поне бе очевидно от отпечатъците. Маджи го бе преследвала и накрая се бяха сбили. Застреляла го бе в главата. И той бе паднал.
	Край на историята. Край на Уил Шепърд.
	И началото на тази заплетена мистерия.
	Норма почувства как по гърба й пропълзяха тръпки. _Нещо не пасваше._ Нещо просто й се изплъзваше. _Какво, по дяволите, бе то?_
	_Какво бе липсващото парче от този проклет пъзел?_
	Ще трябва да направи още няколко опита. И да помоли за някоя и друга услуга. Да продължи да търси. Щеше да намери начин да освободи Маджи Брадфорд.
	_Дали за да може отново да убие някого?_


>>	93.

	Ирония на съдбата. Поне така си мислех. _Прокурорът обичаше песните ми_ — поне беше така, преди да се случи всичко това.
	Веднъж бях срещнала Дан Низински на едно парти в къщата на Нейтън Бейлфорд. Той бе там със съпругата си — жена със съвсем обикновен вид, която носеше огромни овални очила с метални рамки и нямаше никакъв грим. Спомням си, че се зачудих защо толкова привлекателен мъж се е оженил за такава жена, но когато поговорихме малко, тя много ми хареса. И двамата Низински ми казаха, че са големи майтапчии.
	Е, сега обаче Дан Низински изобщо не ми хареса. Бе висок и изглеждаше доста страшен, а начинът, по който се обръщаше към съдебните заседатели, бе същият, с който любим учител говори пред най-добрите си ученици от класа.
	— Много е добър — прошепнах на Нейтън.
	— И ние сме такива — отвърна той, но неговата увереност не се прехвърли върху мен.
	Групата на съдебните заседатели бе съставена от една секретарка на не повече от двайсет години; директорка на средно училище; две домакини; трима пенсионери, единият от които бе бивш полковник от армията; писател на свободна практика; двама дребни бизнесмени; чиновник в търговския отдел на „Форд“ и някакъв актьор, „в момента безработен“.
	Шестима мъже и шест жени. С различен произход. С помощта на Бога, те щяха по някакъв начин да ме пуснат на свобода. Или поне така се надявах.


	Големият майтапчия Дан Низински отново се обръщаше към мен. Но този път не сипеше похвали.
	— Ще чуете доказателства за това как обвиняемата Маджи Брадфорд е планирала в продължение на няколко седмици убийството на съпруга си — Уил Шепърд. Ще разберете как това предварително подготвено убийство е било извършено по изключително хладнокръвен начин, докато Уил Шепърд е бягал, за да спаси живота си, опитвайки да се измъкне. Ще ви стане ясно, че Уил Шепърд не е бил идеален съпруг, но каквито и да са били греховете му, не са били достатъчни, за да оправдаят убийството му. И ще ви бъдат представени толкова съкрушителни доказателства, че у вас не ще остане _никакво_ съмнение, както не се съмнявам и аз, че Маджи Брадфорд е виновна за предумишлено убийство и че трябва да бъде наказана с пълната сила на закона.
	Дан Низински тръгна към стола си до масата на прокурора, после спря и се обърна към съдебните заседатели, сякаш това, което се канеше да каже, току-що му бе хрумнало, въпреки че бих се обзаложила, че бе отрепетирал жеста и речта безброй пъти.
	— И още нещо. Забравих да спомена. Убийцата, с която ще имаме работа тук, не е обикновена жена…
	— Възразявам! Ваша чест — Нейтън Бейлфорд се изправи и извика, — районният прокурор закача етикет на клиентката ми. Тя не е „убийца“.
	— Приема се.
	— … Името й е Маджи Брадфорд и то е истинско. Тя не е жената, която виждате по телевизията. Телевизията представя само _образи_, а не истината. Маджи Брадфорд не е толкова сладка, колкото е гласът й, нито толкова привлекателна като песните си, още по-малко толкова състрадателна, колкото са текстовете й. Трябва да разграничите познатата от телевизията Маджи Брадфорд, певицата, твореца на песни и звездата, от истинската Маджи Брадфорд — жената, която седи пред вас, обвинена в отвратително престъпление. Не се заблуждавайте от образи, внушени от славата, не се заблуждавайте от това, че тази жена пише толкова убедително за доброто. Истинската Маджи Брадфорд е имала достъп до оръжие. Истинската Маджи Брадфорд е знаела много добре как да дръпне спусъка. Истинската Маджи Брадфорд изобщо не се е замислила при отнемането на чужд живот. Защо? Защото тя може да си позволи _да направи всичко_. Тъй като е _звезда_. Е, когато падне звезда, тя запламтява ярко, щом навлезе в атмосферата, а после угасва. За Маджи Брадфорд вие, дами и господа съдебни заседатели, сте нейната атмосфера и тъй като вие сте защитници на справедливостта, _въплъщавате_ справедливостта, тя никога няма да изгрее отново… _не трябва_ вече никога да изгрее.


>>	94.

	Нейтън Бейлфорд се изправи и със страст, достойна за тази на прокурора, очерта защитата. И при двете речи ми се струваше, че адвокатите говорят за някой друг — отново се върна тази откъснатост от настоящия момент, която чувствах, откакто бях обвинена в убийството на Уил.
	— Районният прокурор обрисува образа на един хладнокръвен убиец — каза Нейтън дрезгаво и пресипнало. — Доста страшничък, а може би когато става въпрос за убийци, той дава една доста точна представа. Но тя не отговаря на образа на Маджи Брадфорд, както ще разберете, когато чуете приятелите й, близките й колеги и самата нея.
	Изпънах се цялата на стола. Веднага надрасках бележка до Бари: _Разбрахме се, че няма да свидетелствам. Няма да го направя!_
	А той ми написа в отговор: _Добре. Тогава ни кажи защо застреля Уил!!!_
	А аз: _Не. И това не мога да направя._
	Бях им повтаряла непрекъснато, че няма да свидетелствам. Не можех. Имах причини да запазя мълчание — дори да ме вкарат в затвора за останалата част от живота ми.


>>	95.

	— Господин Шепърд?
	— На телефона.
	— Господин Шепърд, името ми е Норма Брин. Обаждам ви се от Ню Йорк. Сигурно не знаете коя съм…
	— О, но аз знам. Вие разследвате убийството на брат ми. Потресаващата история пълни страниците на вестниците и тук. Как мога да ви помогна?
	— Намерих бележка от вас в него. Много кратка бележка всъщност. Доста странна, за да бъде запазена. В нея пишеше: „Майната ти, Уил!“. Можете ли да ми кажете за какво се е отнасяла? И защо брат ви би решил да я запази?
	Настъпи кратко мълчание.
	— Да, предполагам, че мога. Той искаше да се присъединя към него в една рискована бизнес авантюра. По това време бях в Щатите и той ме покани вкъщи. Отговорих му „не“.
	— И това ли бе езикът, който използвахте? Към брат си?
	— Това бе единственият, който той разбираше. Не бяхме много близки. Страхувам се, че брат ми бе едно лудо копеле. И бих могъл да допълня, че не ми бе кой знае какъв любимец.
	Норма вече бе разбрала, че братята не са поддържали връзка. И все пак…
	— Моля ви, кажете ми защо. Предполагам, че ще ви бъде трудно.
	Палмър Шепърд се разсмя по телефона:
	— Колко време имате? Това е доста дълга история.
	— Доста време имам, ако мислите, че това ще ми помогне.
	— Не виждам как ще се отрази на съдебния процес за убийството. Досега трябва да сте разбрали що за човек бе той. Но мога да долетя и да се срещна с вас. Всъщност доста съчувствам на Маджи Брадфорд. Просто не можете да си представите колко много й съчувствам.
	— Много любезно от ваша страна. Със сигурност ще ви помоля, ако реша, че е необходимо.
	— Добре. Предложението ми е искрено. Маджи може и да го е убила. Но съм изненадан, че никой друг не го е направил преди нея.
	— Можете ли да си представите защо би могла да го направи?
	— Не знам нищо за брака им. Нарочно се държах настрани. Но Уил бе самият дявол, госпожице Брин. Уил бе _лош човек_. Честно казано, който и да го е направил, е свършил услуга на света. Вярвам в това с цялото си сърце и душа.


>>	96.

	Процесът напредваше _много бавно_. Ден след ден, един от друг по-изтощителни, седмица след седмица.
	След като свидетелските показания приключиха през изтощителния двайсети ден, Бари и Нейтън дойдоха да ме видят в затвора. Почти щях да откажа свиждането.
	Знам, че искаха да ме притиснат отново за обяснение, за алиби — нещо, което не можех да им осигуря. Знам, че се притесняваха, че процесът не се развива така, както на нас ни се искаше.
	— Кажи ми какво знаеш за Палмър — попита ме веднага Бари, когато бяхме сами в една малка заседателна зала, използвана само за такива срещи.
	Изведнъж се обърках. Струваше ми се доста странен начин да започнем разговора си. Палмър Шепърд?
	— Какво да ти кажа за него? Разбира се, той е брат на Уил. Не бяха много близки. Срещала съм го само два пъти. Представи си, той ми изказа съболезнованията си _на венчавката ни_.
	— Дали е бил близък с лелите си, знаеш ли?
	— Не толкова близък, колкото Уил.
	Думите се изплъзнаха сами от устата ми и сигурно прозвучаха многозначително. Бари ме погледна напрегнато, а после очите му станаха тъжни и замислени.
	— Значи си _знаела_ за Вани и Уил? — попита той. — Тогава защо не ни каза? Защо трябваше да разберем за това от брата на Уил?
	Изведнъж отдавна потискан гняв се надигна в душата ми. Трябваше да позволя на част от него да се излее.
	— Нищо не знам. Може да съм подозирала нещо. Бари, какво се опитваш да ми причиниш?
	Той ме погледна твърдо.
	— Кажи ми истината, Маджи. Тя идвала ли е някога в къщата ти? Идвала ли е Вани там?
	— Само на венчавката ни. — Споменът ми бе много ярък. — Тя бе много привлекателна — по-малката сестра на майка му. И ти бе там, Бари. Видя я. Уил никога не успя да преодолее това, че майка му го е изоставила.
	— Предполагам! Водил ли е някога други странни жени у дома? — попита Нейтън.
	— Никога. И защо бих позволила нещо подобно? В това няма никакъв смисъл, Нейтън.
	— Нека те попитам отново — продължи Нейтън. — Уил не се ли е опитвал да се забавлява вкъщи? Трябва да ни имаш доверие, Маджи. Не трябва да пазиш тайни от нас. Не и в този момент от процеса. Трябва да знаем какво прави обвинението.
	Поколебах се, но само за миг. Стегнах се цялата. Не ми харесваше накъде вървят работите.
	— Не — отвърнах тихо. — Нямам какво да ти кажа. Защо ще премълча нещо такова?
	Бари избухна:
	— Лъжеш точно в този момент. По дяволите, Маджи! Късаш ми сърцето.
	— Кълна ти се… — прошепнах аз. Разбира се, _наистина_ лъжех. По принцип никога не лъжех, но този път се налагаше.
	— Коя е била? — Бари почти ми крещеше. Никога не съм го виждала толкова ядосан преди. На челото и шията му трескаво пулсираха вени.
	— _Моля те!… Бари, недей!_
	Лицето му изведнъж побледня. Очите му се затвориха, а после бавно се отвориха отново.
	— Разбира се — промълви той и тогава видях сълзи в очите му.
	Погледна ме с такава нежност и съжаление, че бях сигурна, че сърцата _и на двама ни_ щяха да се пръснат.
	— О, боже, разбира се — проговори той. — Уил се е опитвал да се докопа до Джени, нали?
	Станах и извиках охраната:
	— Върнете ме в килията. Върнете ме веднага!
	Тръгнах си с охраната. Не можех да кажа нито дума повече нито на Бари, нито на адвоката си. Не можех и не исках да въвличам Джени в това.


>>	97.

	— Обвинението призовава Питър О’Мали.
	Пребледнях, когато чух тези думи в съда. Всъщност вече привиквах с чувството на постоянна тревога и страх. Двайсет и девет дни се изслушваха свидетелски показания, повечето от които не говореха нищо хубаво за мен.
	След ожесточените протести на защитата съдията Сасмън бе позволил на Низински да представи доказателства за смъртта на Филип Брадфорд. А сега районният прокурор планираше да извлече каквото може _от смъртта на Патрик_.
	Щеше да бъде трудно. Не можеше да направи нищо повече от това просто да загатне, че съм била отговорна за нея. Но бях наясно, че точно това иска Питър. Да се загатне, да се намекне, за да ме нарани по всички възможни начини.
	По някакво чудо съдебната зала изведнъж бе изпразнена от зрители при свидетелските показания. Питър се бе съгласил да говори, но адвокатът му бе убедил съдията да запази в тайна явяването му.
	Нещо не разбирах. Защо трябва Питър да бъде защитаван? Но скоро разбрах всичко. Свидетелските показания на Питър отнеха много повече време, тъй като имаше поне стотина възражения от адвокатите ми, но основната линия в протоколите _щеше да звучи приблизително по този начин_:
	— Господин О’Мали, вие членувате ли в „Лейк Клъб“?
	— Да.
	— Клубът е разположен в Бедфорд Хилс? Точно до Грийнбрайър Роуд?
	— Да.
	— Колко членове има клубът?
	— Около петстотин човека.
	— И дейността му е като тази на повечето провинциални клубове — голф, тенис, плуване, вечери и танци?
	— Точно така.
	— И все пак „Лейк Клъб“ осигурява и нещо повече, нали?
	— За някои членове — да.
	— Нещо, което не се осигурява на всички членове, а само на няколко по-специални?
	— Точно така.
	— Вие от тези няколко ли бяхте?
	— Да.
	— Кой друг бе в тази група?
	— Доста изтъкнати личности.
	— Какво им осигуряваше клубът?
	— Най-вече място за срещи. Понякога дискутирахме финансови публикации, проблеми на правителството и други.
	— И след като приключеха дискусиите?
	— Тогава се забавлявахме. Невинаги, само при специални поводи.
	— Разбирам. Може ли да опишете това забавление?
	— Сексуално забавление в по-голямата си част.
	— Може ли да бъдете по-конкретен?
	— Осигуряваха се момичета, а понякога и млади мъже.
	— Проститутки ли?
	— Не бих ги нарекъл точно проститутки.
	— Те са били там, за да „забавляват“ членовете, и за услугите им е било заплащано?
	— Да.
	— Ако се сетите за друга по-подходяща дума… кажете ми, господин О’Мали. В Бедфорд Хилс ли живеете?
	— Не. В Манхатън и на Западното крайбрежие.
	— И все пак сте член на „Лейк Клъб“?
	— Да.
	— И също така сте участвали в тези среднощни партита?
	— Да.
	— И защо, господин О’Мали?
	— Баща ми, Патрик О’Мали, имаше дял в клуба. Дадоха ми официално членство, когато той почина.
	— Той участвал ли е в среднощните забавления?
	— Да.
	— Тоест той е спял с млади момичета.
	— Да.
	— Имал ли е Патрик О’Мали връзка с Маджи Брадфорд?
	— В продължение на доста месеци. Може би няколко години.
	— А имате ли полубрат?
	— Да. Те всички живеят заедно.
	— Бихте ли казали, че Патрик О’Мали и Маджи Брадфорд са били влюбени един в друг?
	— Така ми каза баща ми.
	— И все пак не се е отказал от членството си в клуба?
	— Не.
	— Нито пък е спрял да спи с млади момичета?
	— За това не знам.
	— Знаела ли е госпожа Брадфорд за тези „забавления“ и за участието на баща ви в тях?
	— Да.
	— Откъде знаете?
	— Тя имаше снимки на баща ми с поне две момичета.
	— Тя е имала _снимки_?
	— Намерих ги в нейната спалня. Тяхната спалня. След като баща ми почина. Помогнах при събирането на документите му.
	— Ясни снимки ли бяха?
	— Много. Съвсем ясно се виждаше баща ми с две момичета.
	— Няма нужда от подробности. Не и сега. Госпожа Брадфорд е притежавала снимките?
	— Да.
	— Какво е мислела за тях?
	— Не знам. Никога не ми е казвала.
	— Какво мислехте _вие_ за тях?
	— Винаги е ужасно, когато син види баща си _в такова скандално положение_.
	— Да, разбира се. Но не сте били _изненадан_?
	— Не.
	— А сега ми кажете, господин О’Мали, как почина баща ви?
	— Не знам.
	— Не знаете? Как е възможно това?
	— Почина на лодката си. Предполагаше се, че причината е инфаркт.
	— „Предполагаше се“? Той сам ли бе на лодката?
	— Не. Госпожа Брадфорд бе с него.
	— И са били само двамата?
	— Да. Бреговата охрана намери лодката. Госпожа Брадфорд им казала как починал той.
	— Те повярвали ли са й?
	— Очевидно.
	— Кажете ми, господин О’Мали, вие познавахте ли Уил Шепърд?
	— Да.
	— Бихте ли казали, че сте били приятели?
	— Светски приятели.
	— Имали ли сте бизнесдела с него?
	— Да. Бизнес и светски връзки.
	— А, светски. Уил Шепърд беше ли член на „Лейк Клъб“?
	— Да.
	— И на клуба в клуба?
	— Да.
	— Тогава и той е участвал в „забавленията“?
	— Съвсем сигурно.
	— А Маджи Брадфорд знаеше ли?
	Питър О’Мали замълча, извърна се и погледна право в мен.
	— Да, знаеше. И вероятно точно затова го е убила.
	Както казах, през цялото време на свидетелските му показания имаше стотици възражения, но съм запомнила явяването му пред съда по този начин. Сигурна съм, че и съдебните заседатели са го запомнили така. Губех всичко, което някога съм обичала или ме е било грижа за него.


>>	98.

	Норма Брин дойде да ме посети веднага след вечерята. Тя бе станала един от любимите ми посетители. Бяхме горе-долу на една възраст, а и двете се бяхме издигнали от низините и се разбирахме страхотно.
	— Маджи, никак не ми се иска да ти го кажа, но не харесвам песните ти — така започна онази нощ. Това бе странният начин на Норма да каже „здрасти“.
	— Кучка — отвърнах й аз усмихнато. Разсмиваше ме тогава, когато никой друг не можеше. Беше ми приятелка.
	— Не, ти си кучка. Не ми помагаш да си върша работата, която е — каква ирония — да ти помогна да се измъкнеш от тази зоологическа градина.
	Все още се усмихвах. И двете се усмихвахме, въпреки че въпросът бе дяволски сериозен. Човек можеше да бъде дяволски сериозен толкова продължително време, всъщност цели часове, дни, месеци.
	— Не ми се иска да ти го кажа — отвърнах й аз, — но не ми харесва как си вършиш работата.
	— Прекалено грубо според теб, а? Прекалено нервно?
	Протегнах ръце през масата и ги сложих върху нейните. Тя бе сама и достъпна, но може би заради десетината килограма в повече мнозина мъже я подминаваха. И не знаеха какво губят. _Голяма грешка._
	— Какво си намислила днес, мила? — попитах я тихо. Тя винаги вреше и кипеше.
	— Искам да опитам да те извадя от състоянието ти на мъченица. Знаеш ли, мразя Майка Тереза. Престани да се правиш на мъченица, Маджи.
	— Аз _наистина_ съм мъченица. Точно това трябваше да правя, за да бъда обичана в нашето семейство още когато бях малка. И оттогава не мога да престана.
	Норма измъкна ръката си и стисна моята силно.
	— Обичам те, Маджи. Обикнах те за много кратко време, нещо нетипично за мен. Много хора те обичат. Ти си невероятно същество, обичано от страшно много хора.
	Изсмях се задавено — най-черният хумор се надигна в душата ми.
	— Да, всички ме обичат, с изключение на съпрузите ми.
	— Може би просто си избрала едни неудачници, за да можеш да се правиш на мъченица? Както ти самата каза, може би просто не можеш да престанеш да го правиш, Маджи. Само че _ти можеш, ако желаеш, да си помогнеш_.
	Въздъхнах дълбоко. Мисля, че знаех накъде бие Норма. Изморих се да го слушам от Бари и Нейтън, но изведнъж, когато го чух от Норма, от една жена, ми прозвуча по-различно.
	— Не мога — промълвих накрая. — Добър опит, но просто не мога да го направя. Не мога да изправя Джени там.
	— Можеш — настоя Норма и изведнъж се разплака. Никога досега не бе го правила, никога не сваляше изцяло защитната си маска. После и двете заридахме, хванати за ръце, изплаквайки очите си като две стари глупачки. — Говорих с Джени, Маджи. Тя каза, че двете трябва да си поговорите. Помоли да ти предам, че това било „продължение“ на Паунд Ридж и че _ти си й длъжница_.


>>	99.

	Норма Брин отиде в къщата на Маджи в Бедфорд Хилс за последен път. Убедена бе, че е пропуснала нещо, че всички те са пропуснали нещо. Но какво, в името на Бога, бе то?
	Милдред Лийч я посрещна на вратата и й предложи чаша кафе. Али си играеше във всекидневната и Норма бе благодарна за възможността да си поговорят. Тя изобщо не бе разпитвала госпожа Лийч и може би този път щеше да успее да измъкне някаква полезна информация.
	— Знам, че сте предъвквали това десетки пъти, но разкажете ми още веднъж за деня на убийството — каза Норма. — В къщата ли бяхте?
	— Докъм шест и половина, а после си тръгнах. Тогава бе свободната ми вечер. — Тя се изчерви. — И имах среща с господин Фрейзър. Не се върнах до следващата сутрин и тогава видях полицията, журналистите и Маджи, обвинена за нещо, което никога не би направила.
	_Тя изглежда доволна от себе си_, помисли си Норма. _Явно има смисъл. Това са нейните петнайсет минути слава._
	— Случи ли се нещо необичайно, преди да си тръгнете? — попита тя. — Нещо, за което мислите, че би могло да помогне на Маджи. Кажете каквото ви хрумне.
	— Беше ден като всеки друг. Не, нищо не бе по-различно. Нищо, за което да си спомням. Точно както казах на полицията.
	— Двамата не се ли караха? Нямаше ли нещо такова?
	— Та те едва се виждаха. Господин Шепърд бе в града, в Ню Йорк, през по-голямата част от деня. Не съм чувала да се карат.
	— Опишете ми какво правеха. Всичко, за което се сетите, госпожо Лийч.
	— Е, Маджи бе в кабинета си. Предполагам, че пишеше песните си. Идваше да си поговори с децата по време на почивките си. Двамата с Али обичаха да си играят.
	— А господин Шепърд?
	— Върна се от града по някое време. Не знам кога. По-късно онази нощ го видях до клуба. Беше тръгнал обратно към къщи.
	Норма моментално застана нащрек.
	— Били сте в клуба, госпожо Лийч? Защо сте били там?
	— Джи Си има къща там, в градината. От другата страна на главната сграда откъм паркинга.
	— Знаете ли какво правеше там господин Шепърд през онази нощ?
	— Не, мадам. Просто го видях да минава покрай Джи Си.
	— Към колко часа беше?
	— Около десет — десет и половина.
	— Само за малко ли го видяхте?
	— Да, мадам. Двамата с Джи Си имахме по-важни неща за правене, отколкото да наблюдаваме господин Уил Шепърд.
	— Сигурна съм, че е било така.
	_Какво е правил Уил в клуба онази нощ? Това не съвпадаше с разказаното от Маджи._
	— Но сигурно не е бил там за забавленията? Онези, които са ставали късно през нощта? — попита Норма.
	Госпожа Лийч я погледна заговорнически.
	— Джи Си ви е казал? Вие знаете за онези безсрамни сбирки?
	— Разбира се. Забелязахте ли как бе облечен господин Шепърд онази нощ?
	— Беше тъмно, мадам. Единственото нещо, за което съм сигурна, бе, че носеше пушката си, когато се връщаше от клуба.
	Норма почувства как настръхва.
	— Пушката си? Сигурна ли сте?
	— Те стреляха по панички там. На стрелбището долу до игрището за голф. Той често ходеше там.
	— Но не и онзи ден, когато е бил убит.
	Госпожа Лийч въздъхна:
	— Вече ви казах. Тогава бе в Ню Йорк през по-голямата част от деня. Тръгна наистина доста рано.
	— Казахте ли на полицията всичко това? — попита Норма.
	Госпожа Лийч кимна:
	— Всичко, което разказах на вас сега.
	— И за господин Шепърд и пушката?
	— Разбира се.
	Те допиха кафето си.
	— Благодаря ви, госпожо Лийч — каза Норма. — Оказахте ми голяма помощ.
	— Радвам се, че съм била полезна. Виждате ли онова малко момче ей там? То е страшно сладурче и обича майка си. Всички ние искаме да я видим вкъщи. Маджи ни липсва страхотно.
	— И на мен също. Има ли тук телефон, който мога да ползвам?
	— В кабинета. Ще ви покажа.
	— Ще се ориентирам — отвърна Норма. Едва се сдържаше да не хукне към него.


>>	100.

	— Бари, аз съм в къщата на Маджи. Попаднах на нещо. Или поне така мисля. Не, всъщност вярвам, че наистина попаднах на следа.
	Норма бе затворила плътно вратата на кабинета зад себе си, но въпреки това шепнеше в слушалката.
	— Слушам те — каза Бари.
	— Знаеш за онази прословута пушка, нали? — промълви Норма. — Госпожа Лийч видяла Уил да я носи в нощта на стрелбата. Бил излязъл до клуба, който все повече и повече изглежда замесен в тази бъркотия.
	— Защо би държал пушката в „Лейк Клъб“?
	— Първият въпрос, който си зададох и аз. — Норма повиши глас от вълнение. — Точно затова е _отишъл_ в клуба. За да я вземе. Там трябва да я е държал, когато Маджи му е казала да се отърве от нея. Тя спомена, че е претърсила цялата къща, но не е могла да я намери никъде. _Пушката е била в клуба._
	Настъпи тишина. Най-накрая Бари се обади:
	— Но защо би направил такова нещо? Нима е планирал собственото си убийство, Норма? Така ли е? Нима е накиснал Маджи?
	Норма внезапно се ядоса и смути.
	— Мътните го взели, все още не знам — промърмори тя. — Нямам ни най-малка представа. Точно това някак не се връзва. Но ще ти кажа какво _наистина_ знам — проговори отново. — Бедфордската полиция е знаела, че Уил е отишъл да вземе пушката, но го е запазила за себе си. Има нещо гнило в този Бедфорд и аз ще открия какво, кой и защо мъти водата.
	— Сдъвчи ги, Норма!
	— _Направо ще ги глътна._


>>	101.

	Погледнах Джени, когато влезе в стаята за посещения, и ми се приплака. Но нямаше да го направя. Трябваше да бъда силна сега и за двете ни. Трябваше да изслушам Джени.
	Въпреки това не можех да откъсна очи от нея. Винаги съм я обичала повече, отколкото ме е било грижа за себе си. Хората казваха, че си приличаме, само че в Джени не виждах повечето от моите грешки и слабости. Ние наистина си приличахме. Джени сега бе висока почти метър и седемдесет. Русата й коса бе дълга почти колкото моята. Имахме и еднакви очи.
	_Обичам те_, помислих си аз, когато тя седна от другата страна на масата срещу мен. Мразех проклетата маса, която ни разделяше в момента. Исках да прегърна Джени и тя да ме прегърне. Никога не съм го искала толкова много, колкото в този миг.
	Изведнъж тя се усмихна. Типично за нея.
	— Имам съобщение от Норма. Тя каза, че има доказателство, че Майка Тереза е пълен боклук. Че всъщност била актриса от Вегас, захванала се с бизнеса заради парите.
	Засмях се гласно на шегата.
	— Норма се опитва да ти помогне, мамо. — Джени се наведе през масата и го каза с възможно най-зрелия си тон.
	— Знам това, Джен. Как си?
	Джени подбели смешно очи.
	— Вярваш или не, но аз съм добре. Не се чувствам великолепно, но съм добре. — Тя ми изпрати две въздушни целувки. — Тези са от Али. Всъщност той ти изпрати поне стотина.
	— Спомня ли си все още коя съм?
	Тя отново подбели очи.
	— Караме го да гледа касети с концертите ти, за да не те забрави. Четем му писмата и му показваме твои снимки. Дошла съм, за да поговорим за нещо друго. И ще говорим, скъпа мамо.
	— Разбирам — казах на Джени. — Уважавам желанието ти.
	— Е, това е добро начало. Сега мисля, че искаш да ми зададеш някои въпроси, _защото_ определено имаш някакви предположения в главата си, но не съм сигурна какви точно са те. Така че ще приложим метода на Сократ.
	Усмихнах се.
	— Дори няма да те питам за оценките ти.
	— Най-високите в класа. Да се придържаме към въпроса. Продължавай.
	Това бе най-трудният момент, най-лошото нещо, което трябваше да преживея. _Да, наистина имах някои предположения в главата си. Но не, не бях готова да говоря за тях. И може би никога нямаше да бъда._
	— Мисля, че можем да започнем от нощта на… на смъртта на Уил — започнах тихо.
	— Това е много добро начало — _от края_.
	— Видях Уил в стаята ти. Какво правеше той там, Джени?
	— Дойде да ми каже лека нощ.
	В думите на Джени имаше толкова неподправена искреност, че аз направо зяпнах.
	— И това е всичко? Джени, не трябва да ме лъжеш — нито за да защитиш Уил, нито за да щадиш чувствата ми. Договорихме ли се за това?
	— Разбира се. Това са правилата на играта. Договорихме се. А сега, хайде да играем.
	— Ти ми казваш истината и аз правя същото. Всичко, което искаш да знаеш. За смъртта на Уил.
	Джени продължи да ме гледа право в очите.
	— Наистина имам въпроси.
	— Първо аз, а после ти, съгласна ли си?
	Тя кимна:
	— Да. Няма проблеми.
	Не знаех как да подхвана следващия си въпрос. Започнах от нещо очевидно:
	— Уил често ли идваше в стаята ти, за да ти пожелае лека нощ?
	— Понякога. Носеше ми топло мляко. Казваше, че леля му някога му носила чай, когато бил в Англия като дете.
	Споменаването на лелята на Уил ме стресна, въпреки че Джени не би могла да знае защо. Поех си дълбоко въздух. Не знаех дали мога да издържа повече. Затворът не бе място, където да се води такъв разговор с Джени.
	Тя се протегна към ръката ми.
	— Може ли да се опитам да улесня нещата… и за двете ни?
	— Ако мислиш, че можеш — прошепнах. Почти не ми бе останал глас. Чувствах се празна, куха отвътре. Сякаш не бях тук. Не бях истинска.
	— Уил бе много сложна личност. Ти вече знаеш това. Мисля, че с една част от себе си той всъщност искаше да бъде добър баща. Идваше понякога в стаята ми да си поговорим, просто да побъбрим. Мисля, че искаше да си докаже, че може да бъде там и _просто да си бъбри_. Разказваше ми много за детството си. И бе добър слушател. Понякога.
	— Да, понякога — спомних си.
	— Толкова си падах по него, мамо. Мислех го за красив като бог, като Ралф Финис или Мел Гибсън. Мислех за него непрекъснато.
	— Но нищо не се е случило?
	— Знам, че ти каза обратното, _че сме го направили_ — бях там и го чух — но никога _нищо не се е случвало_, мамо. Не трябва да ме защитаваш. Моля те, повярвай ми, нищо не се е случило.
	Вдигнах ръце към лицето на Джени. Исках да бъда още по-близо до нея, но това бе най-доброто, което можехме да направим в това ужасно място.
	— Нека да свидетелствам за теб, мамо. Моля те, моля те, позволи ми да го направя за теб! _Трябва_ да ти помогна, поне този път. Мисля, че мога. Нищо не се е случило между Уил и мен. Не трябва да ме защитаваш.


>>	102.

	Когато Норма Брин пристигна в „Лейк Клъб“, бе изпаднала в едно от обичайните си нервни и раздразнителни настроения. _Дяволските липсващи парчета от пъзела! Трябва да са някъде наоколо_, продължаваше да си повтаря тя, надявайки се, че това ще се превърне в истина, ако го повтаря достатъчно настойчиво.
	По-точно бе дошла в клуба, за да види Джи Си Фрейзър. Джи Си гонеше четирийсетте, лицето му бе обветрено от живота на открито, а тялото му бе стегнато и мускулесто.
	_Е, доста добре изглежда_, помисли си Норма Брин, когато седна до него на верандата към главната сграда на клуба. _А сега да се надяваме, че е и приказлив._
	Норма улесни нещата, убеждавайки Джи Си да признае това, което тя вече знаеше: че е имало среднощни „партита“ в клуба и че Уил Шепърд е бил чест гост на тях.
	— Дали някъде няма списък с имена? — попита тя. — На гостите на тези празненства?
	Градинарят сви широките си рамене:
	— Ако има такъв, никога не съм го виждал. Но доста се съмнявам.
	— Тогава кажете ми поне някои от имената. Хора, които сте виждали тук в среднощните часове. Хайде, Джи Си!
	Джи Си поклати глава отрицателно:
	— Не мога да го направя. Ако някой разбере, че съм ви казал, ще загубя работата си. Та аз не би трябвало дори _да знам_ за това.
	— Но ми казахте за господин Шепърд.
	— Опитвам се да ви помогна. Но не мога да ви помогна толкова, колкото ви се иска.
	— По дяволите, това е разследване за убийство! Това, което знаете, може да спаси живота на госпожа Брадфорд!
	Джи Си притеснено замърда на стола си.
	— Разбирам това. И затова разговарям с вас. Само не ме карайте да ви кажа имената. Не мога да го направя.
	Норма го погледна. Не, нямаше да стане.
	— Тогава поне ми покажете къде са се събирали. Нека да надникна със собствените си очи.
	— О, госпожице Брин, ако направя това…
	— Ако не го направиш, ще те призова като свидетел и ще трябва да говориш в открит процес. _Ха да те видим сега!_
	Той премигна.
	— Трябва да минете през входа. Но ако някой ме попита, ще кажа, че сте намерили салона сама.
	— Сключихме сделката. — Норма се засмя. — А сега ми го покажи.


>>	103.

	Двамата тръгнаха по пътека, която заобикаляше и водеше към задната страна на клубната сграда. Там имаше масивна дървена врата, която изглеждаше подходяща за ползване само от персонала. Джи Си Фрейзър извади ключ.
	— Това ли е, а? — попита Норма. От тази страна на сградата бе студено и мрачно. _Също като в черните сърца на тези гадни мръсници, които идват тук да начешат крастата си._
	Вътре Норма забеляза, че обстановката не бе по-различна от обичайната за клуб с ограничен достъп. Заедно с Джи Си минаха през една пуста билярдна. Въздухът сякаш синееше.
	После влязоха в изненадващо елегантен бар, целия облицован с махагон. Норма реши, че сигурно това ще е помещението. Клуб в клуба. _Мястото за игра на богатите момчета._
	— Тук се събират, нали? Тук ли правят сексуалните си сбирки?
	— Да, мадам — измърмори Джи Си. Изглеждаше сериозен и някак резервиран.
	Норма почти си представяше картината на „клуба на момчетата“. Скъпите им дрехи, най-добрите марки уиски, всевластното им държане, проститутките им. Не бе сигурна, но чувстваше, че тази стая би могла да се окаже център в защитата на Маджи. Може би дори имаше вероятност един от членовете на клуба да е убил Уил Шепърд.
	Да не би най-накрая той да е легнал със съпругата не на този, който трябва? Или е изиграл в някаква сделка някого от тези могъщи мъже? Или е направил нещо друго, за да предизвика убийството си? Норма смяташе, че е доста вероятно да го е направил.
	— Сипи си едно питие, Джи Си — каза тя на градинаря на „Лейк Клъб“, — а после седни тук. Трябва да си поговорим. _И ще го направим._
	Той поклати глава:
	— Не мога.
	Норма поклати пръст към много по-високия и едър мъж.
	— Чуй ме, и то добре. Маджи Брадфорд все още може да бъде осъдена за убийство, но не защото си премълчал истината. Или ще говориш с мен сега, или със сигурност ще си загубиш работата и дори много повече от нея. Това ти го обещавам и ще спазя обещанието си.
	Джи Си Фрейзър отиде до бара и си сипа малко от „Мейкърс Марк“.
	— Добър избор — промърмори Норма. — Налей две — едно и за мен. После можеш да ми разкажеш кои точно са били членове на този клуб в клуба. Искам имена. Искам всяко име, което знаеш.
	Джи Си Фрейзър наля една чаша и на Норма Брин, а после двамата седнаха в махагоновия бар. Най-после Джи Си се разприказва. Дори поплака.
	Когато свърши, Норма не можа да повярва на това, което току-що бе чула. _Не можеше да повярва на ушите си. Исусе Христе!_
	_Всичко се промени в този момент_, помисли си Норма. _Мили боже, целият свят току-що се размести. Врагът стъпи накриво. Хванах ви, гадни мръсници. Хванах ви натясно!_


>>	104.

	_Колко е пораснала, колко сдържана и овладяна е, почти като голяма жена_, помислих си аз, когато Джени тръгна към мястото, откъдето щеше да свидетелства пред съда. Лицето й сякаш сияеше, дългата й руса коса блестеше. Джени изглеждаше самоуверена и спокойна. Искаше ми се да мога да кажа същото за себе си.
	Нейтън я разпита изключително внимателно. Как Уил отишъл да я види през онази фатална нощ. Как стоял в края на леглото, „хилейки й се похотливо“, когато съм влязла аз.
	— „Двамата с Джени току-що щяхме да се позабавляваме. Искаш ли да се присъединиш към нас в леглото? Да направим тройка?“ Точно това каза на майка ми. Не знам защо го каза, но го направи — каза тя на съдебните заседатели. Нямаше начин да не са й повярвали.
	А когато Джени повтори думите на Уил, почувствах същия всепоглъщащ гняв, който ме бе обзел тогава. _Радвам се, че е мъртъв_, помислих си аз. _Ужасно е, но се радвам, че стана така._
	Нейтън я разпита за не повече от четиридесет минути. Така се бяхме договорили и той фактически се закле да го спази. Когато свърши, той седна до мен. Хвана ръката ми, а аз стиснах неговата.
	— Благодаря ти, Нейтън — прошепнах му тихо, — за това, че си толкова търпелив с мен.
	— Благодаря ти, че ми имаш доверие — отвърна ми той.
	Лицата на съдебните заседатели останаха безпристрастни, но чувствах, че поне жените бяха развълнувани от Джени.
	_Не съм убила при самозащита, убила съм, защитавайки дъщеря си._ Сега вече знаеха. Джени бе постигнала това, към което се стремеше.
	За нещастие обаче сега следваше неприятната част. Дан Низински бавно се приближи към свидетелското място. _Прилича на кит убиец_, казах си аз, _който се кани да изяде дребна рибка. С това той щеше да стане известен. В това дело за него имаха значение единствено моментната слава и известност._
	— Госпожице Брадфорд, Джени — започна той бавно и почти извинително.
	— Моля ви, не ме наричайте на малко име. — Джени срещна погледа му, без да мигне. — Вие не ме познавате, господин Низински.
	Прокурорът въздъхна. Един на нула за Джени.
	— Вие имате една добра приятелка на име Мили Стийл, нали? — попита той след възможно най-кратката пауза. Трудно бе да се изкара от равновесие Низински.
	Джени изглеждаше изненадана от въпроса.
	— Да — отвърна тя.
	— Тя е _най-добрата_ ви приятелка, нали? — продължи прокурорът. Държеше се необикновено мило.
	Джени се поколеба, но най-накрая кимна. Виждах как трескаво обмисля нещата, опитвайки се да предположи накъде водят въпросите му.
	— Трябва да отговаряте на въпросите гласно, госпожице Брадфорд — обади се съдия Сасмън от мястото си. — Мили Стийл вашата най-добра приятелка ли е?
	Нейтън Бейлфорд бавно се надигна от масата на защитата.
	— Протестирам, Ваша чест. Не виждам какво отношение към случая има приятелството на госпожица Брадфорд и госпожица Стийл. Трябва ли да напомням на всички, че госпожица Брадфорд е само на петнайсет години? Този процес и особено това свидетелстване са невероятно болезнено преживяване за нея и трябва да бъдат възможно най-кратки.
	— Ваша чест — отвърна Низински, — съдебните заседатели скоро ще разберат накъде точно водят въпросите ми. Става дума за нещо важно, уверявам ви.
	— Продължете — каза Сасмън. — Да видим докъде ще ни отведете. Действайте внимателно.
	Низински се придвижи по-близо до Джени, а аз цялата се свих. Това никак не ми харесваше. Бих се обзаложила, че и на Джени не й се нравеше.
	— Говорите ли си с Мили Стийл? В училище? Или след училище?
	— Да, сър. _Преди_ училище също — отвърна Джени и се усмихна. Както и всички останали от съдебните заседатели.
	Въпреки това усещах, че е объркана. _Накъде водят въпросите му? Внимавай!_, искаше ми се да й извикам.
	— Бихте ли излъгали приятелката си? А спомняте ли си някога да сте я лъгали?
	— Не. Мили и аз не се лъжем помежду си.
	— Тогава чуйте това, Джени. На тринайсети октомври най-добрата ви приятелка Мили Стийл е направила следното изявление в полицейския участък на Бедфорд Хилс. — Замълча, а после отвори препълнената папка, която бе донесъл със себе си до мястото на свидетеля. Самата папка изглеждаше доста застрашително — дебела и с черна кожена подвързия. — „Джени бе влюбена във втория си баща. Беше ми казвала много пъти, че искала… искала… е, искала да се люби с него и щяла да опита да го съблазни.“
	Низински затвори папката внимателно.
	— Казали ли сте на Мили Стийл, че сте влюбена в Уил Шепърд?
	_Какво се опитва да й причини той?_, помислих си, а стомахът ми се бе свил на топка. _Да, тя наистина бе влюбена в Уил._
	— Да, но… — Тя се опита да отговори на въпроса, който й бе задал.
	— Отговорете само с _да_ или _не_, моля. Бяхте ли влюбена във втория си баща?
	_Той я измъчва! Веднага трябва да престане._
	— Нейтън? — прошепнах тихо.
	— Почакай, Маджи. Слушай.
	— Да, влюбена бях в Уил. Да, сър.
	— Опитахте ли се да го съблазните?
	— Не съвсем.
	— Това не е отговор на въпроса ми, госпожице Брадфорд. Да или не. Опитахте ли се да го съблазните?
	— Да. Донякъде, предполагам.
	— Спахте ли с него?
	— Не! Вие сте толкова _отвратителен човек_! Не! — извика Джени на прокурора. — Не!
	_Не! Благодаря на Господа! А сега я пуснете да си върви._
	— Тогава _къде_ се любихте с него? Мили Стийл казва, че сте го правили!
	— Никога не сме се любили!
	— Простете, но на това е трудно да се повярва. Вие сте привлекателна млада жена, Джени. Уил Шепърд е имал слабост към привлекателни млади жени. Чухме това неведнъж в тази съдебна зала. Нима ми казвате, че въпреки че сте се хвърлили в ръцете му, той ви е отказал? Репутацията му говори друго!
	Джени най-накрая се разплака. Хлипанията й бяха единствените звуци в съдебната зала. Отново се държеше като малко момиче.
	— Нейтън, моля те — прошепнах отново.
	Низински безмилостно се придвижи още по-близо до Джени.
	— Всъщност не е ли вярно, че вие двамата сте били любовници от месеци? Че твърдението на защитата, че майка ви го е убила, за да ви защити, следователно е чиста глупост? Че майка ви го е убила за _отмъщение_?
	— Не съм се хвърлила в ръцете му! Той _никога_ не ме е докосвал! И никога не ми е направил нищо _непристойно_, както правите вие в момента.
	Низински отстъпи крачка назад и я погледна.
	— Знаете ли какво е лъжесвидетелстване?
	Тя кимна.
	— Отговорете с _да_ или _не_, моля. Стенографът на съда не може да запише кимването ви.
	— Да — отвърна тихо тя.
	— Знаете ли какво е наказанието за лъжесвидетелстване?
	— Не знам точно. Ще ме вкарате ли несправедливо в затвора, както направихте с майка ми?
	— Наказанието за лъжесвидетелстване _може_ да бъде затвор, но тук няма никаква несправедливост, госпожице Брадфорд. Майка ви е убила Уил Шепърд, защото си е _помислила_, че вие двамата имате любовна връзка.
	Нейтън скочи до мен.
	— Протестирам! _Протестирам!_
	— Нямам повече въпроси — каза Дан Низински и се отдалечи от Джени.
	Цялата съдебна зала избухна. Минаха няколко минути, преди някой да обърне внимание на биенето на чукчето на съдията Сасмън.
	Джени бе отведена от свидетелското място. Плачеше. Протегнах ръце към нея, но не успях да я докосна.
	— Всичко е наред, мамо — промълви тя. — Никой не може да ни нарани. Вече никой не може да ни нарани.
	Молех се това да е истина.


>>	105.

	Норма Брин дъвчеше бонбони, вкусни бонбони с портокалов аромат, докато седеше в съда и слушаше заключителните дебати. Знаеше тайна, която би взривила процеса, и трябваше да прехапе език, за да не я изтърси.
	_Може би бихме могли да зарежем този скапан процес_, помисли си Норма, докато седеше на последния ред за зрителите. _Или може би, независимо от всички свидетели, Маджи ще бъде оправдана. Може би съдебните заседатели ще разберат, че тя е трябвало да убие, и ще намерят начин да я освободят. Или поне ще й дадат възможно най-леката присъда, позволена от закона? А може би Мел Гибсън ще ме покани на среща, докато си седя на доста порасналия си задник. Човек никога не знае, нали?_
	Норма бе решила, че най-добрата й стратегия бе да изчака присъдата. И сега, докато слушаше доказателствата на Нейтън Бейлфорд, опровергаващи обвинението, искрица надежда заблестя в сърцето й. _Тази жена е добра. Опазете я. Това е единственото справедливо решение. Направете необходимото, а?_
	В речта си Нейтън тълкуваше фактите така сбито и ясно, че Норма придоби впечатлението, че Маджи е жертвата, а Уил — убиецът.
	И все пак адвокатът на защитата не можеше _да промени_ факта, че Уил бе мъртъв, а Маджи — жива. И не можеше да разреши другия важен въпрос: ако не го е направила Маджи, тогава кой _всъщност_ е убил Уил?
	Тогава прокурорът стана и веднага омаловажи твърденията на Нейтън като обикновена димна завеса. Убийството си е убийство. А то е било точно това и няма как да бъде наречено по друг начин. Убийство с един-единствен мотив — отмъщение. И тъй като Маджи бе взела пушката и бе отишла с нея напълно съзнателно в стаята на дъщеря си, то това е било предварително обмислено убийство и заслужава максималното наказание — доживотна присъда.
	_Но въпреки всичко това_, мислеше Норма, _има нещо ужасно нередно в този процес_.
	Тя все още се чувстваше притеснена. Изпитваше абсолютно същото убеждение, което я тревожеше от самото начало. _Маджи не бе убила Уил Шепърд._ Сигурна бе в това. _Уил се бе самоубил, нали? Според Маджи, а дори и според Палмър, той от години заплашвал да го направи. Това е било неговото последно, ужасно отмъщение за Маджи._
	Може би ако бяха поставили Маджи на свидетелската скамейка, щеше да се разкрие причината. Норма с определено нежелание се бе съгласила с Бари и Нейтън, че такава стратегия е грешка. Маджи можеше само да потвърди изявлението си пред полицията: че не знае със сигурност какво се е случило и че може и да го е убила, но за това вече бе късно и сега Норма повторно обмисляше всичко около положените от защитата усилия. _Всичко._
	Е, добре, вече бе прекалено късно за ново премисляне. Нейтън Бейлфорд бе приключил заключителната си реч и изтощено се отпусна на стола си.
	Четирийсет и шест дневната драма най-после приключи.
	По лицата на съдебните заседатели бе почти невъзможно да се отгатнат чувствата им.
	И все пак Норма се досещаше: Маджи Брадфорд щеше да бъде осъдена за убийство.
	И тогава, каза си тя, _истинската канонада може да започне_.


>>	106.

	— Ни най-малко не съм се усъмнил. Нямаха никакви шансове за успех, колеги. За победителите! За нас!
	Дан Низински се отпусна на стола си и отпи голяма глътка светла бира, погледна тримата си помощници и направо засия.
	— За победителите! — дружно му отвърна групата.
	— Какво стана? — попита той, сякаш не знаеше предварително отговора: рекорд на всички времена за най-бърза присъда в нашумял случай на убийство.
	— Не че ти се подмазвам, Дан, но ти свърши страхотна работа — каза Мойра Лаунстън, най-младата му помощничка. — Накара съдебните заседатели да се откажат от излишните емоции и да виждат само това, което наистина се е случило. Никакви подли номера. Накара ги да проумеят, че ако я пуснат, ще съсипят цялата система на правосъдието.
	— Нямаше да се справя без вас — отвърна Низински лицемерно, внушавайки им усещането, че той прекрасно би се справил с когото и да било друг вместо тях.
	— С какво ще се захванеш по-нататък, шефе? — Боб Стивънс, най-близкият приятел на Низински, му помогна с четвъртата бира в рамките на не повече от час.
	Низински се засмя. Беше се вживял в ролята си и не можеше изведнъж да престане.
	— Да ти кажа истината, все още не съм решил. Известността, която спечелих по време на процеса, няма да ми навреди. Признавам си.
	— А и в щатското управление трябва да се направи малко разчистване — допълни Мойра. Питър Ейсънтад, третият му помощник, най-тихият, я погледна. _Е, и познай кой иска да стигне до Олбъни на твой гръб, шефе?_
	— Ще реша, като му дойде времето — каза Низински. Всички те знаеха, че се стреми към нещо наистина значимо. — Засега нека се насладим на мига. — Той вдигна бирената си кутийка. — За още по-голяма победа!
	— За победата! — повториха като ехо колегите му и всички пийнаха, засмяха се и започнаха да се потупват един друг по рамо.
	Тогава иззвъня телефонът.
	Самият Дан Низински вдигна слушалката.
	— Низински слуша.
	— Кан — отвърнаха отсреща. — Бари Кан е. — Нещо в гласа му притесни прокурора. — Двамата с Норма Брин идваме веднага в съда. Тя е открила нещо, което може да те заинтересува.


>>	107.

	_Виновна._
	_Виновна._
	Думата звънеше в главата ми като религиозно песнопение. Не, по-скоро като погребална песен. _Виновна. Ще полудея в затвора. Вече и без това съм наполовина полудяла._
	Норма и Бари дойдоха да ме видят веднага щом ме върнаха от съда. И двамата бяха тайнствено засмени. _Не се притеснявай_, казаха ми те. Щели да започнат обжалване веднага към по-висш съд. Всичко щяло да е наред.
	_Как би могло? Живот в затвора не може да бъде „наред“. Повярвайте ми._
	Знам, че ще има обжалване и че съдбата ми няма да се реши в продължение на месеци, а може би и години. И все пак шансовете за промяна на присъдата са много малки, без значение какво ми говорят. Шансовете ми са минимални.
	Така че защо Норма бе толкова весела и изпълнена с надежди? Защо Бари ме караше толкова упорито да си спомня какво точно се бе случило през нощта, в която бях застреляла Уил, когато и без това премислях безброй пъти онези мигове? Един нормален отговор: _искаха да се опитат да отвлекат съзнанието ми от това, което току-що се бе случило._
	_Виновна._
	Аленото _У_ все още бе гравирано на гърдите ми.
	Предполагам, че всъщност никога не съм очаквала да се случи това. Надявала се бях, че накрая ще ме освободят. Но просто не стана така.
	_Виновна._


>>	108.

	Тази нощ в килията си стоях будна до два, а може би и до три часа. Лежах със затворени очи, опитвайки се напразно да възстановя различни спомени от живота си на свобода. Али. Джени. Концерти, които съм изнесла. Най-после изтощението победи възбудата ми и съм заспала.
	Не сънувах нищо. Сякаш бях паднала в празно пространство. Продължавах да губя Божията милост. Падах в бездънната яма.
	Събудих се стреснато.
	Пред килията ми стоеше сива редица от полицейски служители, водени от самата директорка Сера.
	Погледнах часовника си.
	_Шест и петнайсет сутринта._
	Не разбирах, не можех да го проумея.
	Премигах, разтърках очи, пак премигах.
	Директорката Сера и останалите не изчезваха.
	_Защо бяха тук? Какво се бе случило?_
	_Щяха да ме местят в друг затвор ли?_
	Всъщност дали бях будна и виждах наистина това, което мислех, че виждам?
	Съмнявах се. Нямаше да е първият път, когато бърках сън и действителност тук.
	_Директорката Сера?_
	_И всички други около нея?_
	— Не сте ли подранили малко? — попитах най-накрая тихо. Очите ми бавно се адаптираха към ярката светлина на коридора.
	— Моля, облечете се, госпожо Брадфорд — каза Морийн Сера. — Обадиха ни се от съда. Нещо се е случило. И ви викат в канцеларията на съдията Сасмън веднага.


>>	109.

	Беше ми страшно студено и треперех цялата, докато тримата пазачи ме преведоха през празната сграда на съда. Не разбирах какво може да се е случило. Нито служителите от затвора знаеха нещо.
	Какво става? Каква бе причината за всичко това?
	В кабинета на съдията имаше четирима души, когато пристигнах. Съдията Сасмън беше зад голямо махагоново бюро. Сериозен, но както винаги вдъхващ доверие, Нейтън Бейлфорд седеше от дясната му страна.
	Бари, седнал по-близо на едно кожено канапе от лявата страна на стаята, ми намигна, но не се усмихна.
	Само Норма Брин, облечена със зелена вълнена пола и широк кафяв пуловер, седнала до Бари на канапето, изглеждаше спокойна.
	— Здрасти, Маджи — каза тя. Всъщност единствено тя ми проговори.
	— Здравей, Норма. Здравейте — прошепнах аз. Всичко изглеждаше толкова нереално, сякаш сънувах. Какво, в името на Бога, става?
	До стола на Сасмън имаше един свободен и той ми кимна към него. Полузамаяна направих това, което ми бе подсказано.
	Седнала, можех да огледам лицата на останалите в стаята — същия зрителен обхват, който имаше съдията Сасмън, сякаш изведнъж бях преминала от страната на обвиняемите към съдийския състав. Това доста ми допадна.
	Зашумоляха документи. Отвориха се куфарчета. Развиха се капачки на термоси, пълни с кафе.
	Куфарчетата, документите, термосите с кафе ми напомниха, че тези хора се различават от мен, че водят различен начин на живот, че живеят на свобода.
	Все още никой не разговаряше с мен, дори Нейтън Бейлфорд.
	Чакаха да пристигне някой друг. Дан Низински? Или някой друг? Кой?
	Искаше ми се някой да ми обясни защо съм тук и тогава сигурно щях да престана да треперя. Мислите ми препускаха лудо.
	— Госпожо Брадфорд — обърна се най-после към мен съдията Сасмън, — госпожица Брин е открила изключително важна информация. Изчакваме само районния прокурор… а, ето го и него. Заповядай, Дан.
	Низински връхлетя в стаята като бикоборец на арена, изпънал тяло, с безпристрастно изражение на лицето, без да се бои от никого. Сетих се за определението на Норма за Низински — _абсолютен задник_ — така го бе нарекла.
	Той погледна право към Нейтън Бейлфорд.
	— За какво е тази среща? Ако мислите, че можете да промените присъдата поради някакви технически…
	— Не бихме го нарекли така — прекъсна прокурора съдията Сасмън. — Разкажете му историята си, госпожице Брин. Заповядай, Дан, седни. Мисля, че ще ти се наложи да приседнеш след минутка.
	Норма бавно се изправи. Погледна ме, а после се обърна към Дан Низински, който най-после се бе укротил и я наблюдаваше разтревожено. Вече не бе същият самоуверен бикоборец, който само преди миг бе връхлетял в стаята.
	Когато Норма заговори, гласът й бе овладян и сигурен. Сега бе нейното време да застане в светлината на прожекторите.
	— По време на процеса, Маджи, може би си спомняш, господин Низински взе показанията на Питър О’Мали. Той говореше за „частните увеселения“, които са се провеждали късно през нощта в „Лейк Клъб“, където, както знаем, си присъствала от време на време на вечери. Посещавала си благовъзпитания клуб, разбира се.
	Кимнах, като все още нямах ни най-малка представа накъде клони Норма.
	— Всъщност точно там срещнах Уил. Дори да исках, не можех да вляза в клуба. Не се приемат жени за членове.
	— Съжалявам — заговори нетърпеливо Низински. — Какво общо има това с процеса на госпожа Брадфорд? Тя е застреляла съпруга си. Съдебните заседатели го потвърдиха. Всичко приключи, госпожице Брин.
	— Има много общо с процеса — отвърна Норма. — Новите доказателства — кой е присъствал на частните мъжки увеселения в клуба и кои са били гостите там — навеждат на мисълта, че доста хора биха могли да имат мотив да наранят Уил Шепърд. Имаме доказателства, че господин Шепърд е бил много недискретен по отношение провеждането на тези празненства, както е бил недискретен за целия си живот. По време на процеса може би дори е имало доста неприятно прикриване на истината, за да се защитят членовете на клуба, които биха могли да имат вероятни подбуди за убийството на Уил Шепърд.
	— Тогава тези доказателства трябваше да бъдат представени по време на процеса. Вече е много късно. Присъдата е произнесена. — Както винаги, Низински бе самоуверен до безобразие.
	Чувствах напрежението у всички. Собственото ми гърло бе пресъхнало. Стомахът ми се бе свил на топка. Само Норма изглеждаше спокойна. Сега, превърнала се в прокурор, тя бе неуморима.
	— Според мен — а трябва да допълня — и според главния прокурор на щата Ню Йорк Маджи Брадфорд може би е станала жертва на сложно и много злостно престъпление. Прикривано, известно и може би дори разследвано от началника на бедфордската полиция.
	— _Протестирам_ срещу тези намеци! — избухна Дан Низински.
	— Оставете я да завърши — каза съдията Сасмън. Изглежда, той се забавляваше почти толкова, колкото и Норма.
	— Важни личности, индустриалци, банкери и медийни магнати са били защитавани от полицейското разследване, може би са били спасявани от криминални обвинения и даване под съд тук, в Бедфорд — продължи Норма.
	Тя погледна районния прокурор в очите.
	— Моля ви, не изглеждайте толкова отчаян, господин Низински. _Става все по-неприятно._
	Сега тя бе главната героиня, звездата на сцената. Никоя друга публика не би слушала по-напрегнато.
	— Вие сте прав, господин Низински. Всичко това нямаше да има никаква връзка с процеса на Маджи Брадфорд, ако не съществуваше един много важен факт: фактът, _че адвокатът, защитаващ Маджи_, е човекът, знаещ това, което ви се разкрива сега и според което трябваше да действа в защита на госпожа Брадфорд, но не го е направил. И защо? Защото самият адвокат на защитата е член на тайния клуб. _Нейтън Бейлфорд е член на клуба!_


>>	110.

	Щом погледнах към изкривеното пепеляво лице на Нейтън, веднага разбрах, че Норма е права. Самият му вид доказваше вината му. Моят адвокат — _моят приятел_ — бе скочил на крака. Пелтечеше и пръскаше слюнки от ярост, но зад думите му прозираше истината. Видях унижението в очите му, предателството, егоизма и злото, което бе сторил.
	— Съдия Сасмън — каза Нейтън, — това са най-скверните лъжи, наркомански фантазии и измислици, които някога съм чувал. Не мога да повярвам, че седим тук и слушаме всичко това.
	— _Не, не са лъжи_ — отсече Норма. — Имам свидетели. Градинарят на „Лейк Клъб“ и двамата портиери. Освен това имам показание под клетва на _член на този клуб в клуба_. На едно от твоите приятелчета.
	Тя вдигна пръст към него, а той се отдръпна назад, сякаш от пръста на Норма изскачаха куршуми.
	— Нека Господ — не, нека Маджи Брадфорд и бедните й деца да ти простят. Но аз самата не мога. Ти вече си опозорил себе си, както и професията си. Почти съдейства една невинна жена да бъде осъдена. Мили боже, Нейтън. Надявам се да те пъхнат в затвора поне за сто години. Ще направите ли това, съдия Сасмън?
	Седях неподвижно, сграбчила страничните облегалки на стола си. Бузите ми горяха, главата ми ту се замайваше, ту се проясняваше.
	_Дръж се_, повтарях си непрекъснато. _Сега трябва да си спокойна. Това наистина се случва. Не е само сън. Не си отново в затворническата килия. Ти си точно тук. И всичко това е истина._
	После изведнъж се озовах в прегръдките на Норма и Бари. Треперех цялата като лист. Всички плачехме. Норма трябва да бе прочела мислите ми.
	— Това се случва _наистина_, Маджи — промълви тя. — Снощи все още говорехме с главния прокурор и затова не ти казахме.
	Стояхме прегърнати дълго време. Не бих могла да опиша как се чувствах, но никога досега не бях изпитвала такова чувство на облекчение. Бях просто не на себе си, но съзнавах какво се бе случило току-що. Разбирах. И знаех.
	— Очевидно ще трябва да обявим за невалиден съдебния процес — заяви съдия Сасмън на Низински, като гласът му едва проникна в замаяната ми глава, — но вие може да искате да опитате отново. Нищо от тук споменатото не премахва факта, че Уил Шепърд е бил убит, а детективите казват, че госпожа Брадфорд е признала, че го е застреляла. Ще трябва да й дадем време да си наеме нов адвокат и да подготви защитата си. А може би тя ще иска да промени и стратегията си. Може ли да ми кажете какво възнамерявате да предприемете?
	Няколко секунди Низински всъщност просто не можа да проговори.
	— Всичко това е много изненадващо — успя най-после да каже той. — Не знам какво ще реша. Ще ми трябва известно време, за да се организирам отново, Ваша чест.
	— Когато го направите, обадете ми се — отвърна Сасмън.
	Бари се обърна към съдията:
	— Не съм адвокат, така че не знам правилните според закона думи, но мислите ли, че госпожа Брадфорд може да бъде пусната да си върви вкъщи?
	Сасмън се обърна и ме погледна.
	— Тя е свободна въз основа на собствената си гаранция — каза той.


>>	111.

	Както казва мечокът Йоги — това е то животът — струва ти се, че вече си преживял това, а всъщност ти се случва за първи път. Но така и трябваше да стане. Такава бе съдебната ни система — с цялата й славна история.
	Минаха няколко месеца. _Вторият_ процес щеше скоро да започне и сигурно щеше да е много по-обезсърчаващ, отколкото първия. Държавата все още вярваше, че съм виновна за убийство и тъй като настояваше да ме съди отново, много от обикновените хора също вярваха в това.
	Продължавах да нося аленото _У_ на гърдите си. Сякаш големи части от живота ми бяха изрязани и отделени от мен. _А може би се чувствах така, защото наистина се бе случило точно това._ И ме болеше.
	Пристигнах в Съдебната палата с Джени, Бари и Норма. Бари и Норма бяха доста странна двойка, но симпатична и много приятна за съзерцаване. Чудно защо, но като стояха един до друг, не изглеждаха никак нещастни.
	Щом влязохме в съдебната зала, тръгнах с твърда крачка към познатото ми място до масата на защитата. Новият ми адвокат бе Джейсън Уейд от Бостън. Той бе специалист по защитата на обвинени в убийство, много сериозен и лично на мен ми харесваше. И най-важното — не беше Нейтън Бейлфорд, който сега бе постоянен кошмар в най-лошите ми сънища.
	Странно, странно, всичко бе толкова странно.
	— Маджи изглежда страхотно! — чух един от зрителите да коментира.
	_Маджи!_ Сякаш бяхме приятели от сто години.
	— Наистина е така. Изглеждаш фантастично — прошепна в ухото ми Джени. Отношенията помежду ни бяха същите, както преди, и дори още по-добри. Джени бе от тези рядко срещани хора, с които можеш да стоиш цяла нощ и да си говориш. И аз наистина го бях направила точно предната нощ. Дори Али бе останал с нас малко след десет. ДЖАМ отново се бе събрал.
	Процесът отне единайсет седмици. _Ето за какво се използват парите, които плащаме за данъци!_ Същите свидетели даваха почти същите показания, въпреки че кръстосаният разпит имаше различен нюанс и водеше в друга посока.
	Съдебната зала стана невероятно гореща в разгара на лятото, но жегата не ме интересуваше, нито ме интересуваха повторенията в разпитите, не ми правеше впечатление дори лошата ми слава, която се носеше, нито постоянната неприязън на пресата.
	Исках да ме признаят за невинна. Но най-много от всичко исках да ме освободят от чистилището, в което живеех от толкова дълго време.
	_Не бях виновна. Бях абсолютно уверена в това._
	_Бях невинна._
	Бих дала всичко на света, за да чуя тези думи, произнесени _поне веднъж_.


>>	112.

	Наведох се напред, за да не изпусна нито дума в претъпканата до пръсване съдебна зала. Изведнъж започна да не ми достига въздух. Сякаш в гърлото ми бе натъпкан сух парцал, който ми пречеше да дишам. Отново ме обхващаше клаустрофобия.
	Лицата на зрителите в съдебната зала започнаха да се замъгляват и размазват. Кръвта пулсираше в ушите ми. По гърба ми се стичаше пот.
	Дванайсетте съдебни заседатели бавно се събираха от дясната страна на залата.
	_Отново._
	Бяха стигнали до решение.
	_Отново._
	Не можех да си поема дъх, когато сгънатият лист хартия бе предаден на съдията Сасмън. Той прочете решението наум, а после го подаде на старшия съдебен заседател. Процедурата бе необходима, така предполагам, но иначе много жестока.
	— Прочетете решението — нареди съдията Сасмън.
	— Обичам те, мамо — прошепна Джени, седнала точно зад мен. Норма ме прегърна през рамо. Бари погали косата ми от задната редица. Не бих могла да напусна отново семейството и приятелите си, но сега това бе далечна възможност. Тази сутрин в „Ю Ес Ей Тудей“ залозите за оправдаването ми се бяха изравнили. Всъщност много хора от Вегас и Лондон залагаха за изхода на процеса.
	Устата ми сякаш бе пълна с памук. Цялата бях изтръпнала. Седях в тази съдебна зала, но по някакъв начин сякаш изобщо не присъствах тук.
	Старшият съдебен заседател започна да чете. Гласът му бе висок, но въпреки това ми се струваше странно приглушен, сякаш между него и останалата част от залата имаше стена. Нищо друго, освен гласът му, не нарушаваше тишината.
	— Намираме обвиняемата Маджи Брадфорд _за невинна_.
	_Невинна._
	_Невинна._
	Трябваше да затворя очи. Почувствах се много изморена и отпаднала. И странно, по някаква неизвестна причина не бях напълно облекчена от решението. Едва осъзнавах приветствията в съдебната зала. Хората ме поздравяваха — Джейсън Уейд и Норма, Джени и Бари. Лицата се появяваха пред очите ми като огромни балони. Звуците бяха приглушени, а образите им — замъглени. Всичко изглеждаше невероятно странно и особено.
	— О, Маджи, ти успя! Ти победи!
	Как можеше този толкова обикновен миг така да ме обърка? Бях измъкната от шумната съдебна зала, обгърната в безопасния пашкул от приятели, адвокати и скъпото ми семейство. Около нас бе пълно с журналисти и почитатели. Разни хора пъхаха микрофоните си в лицето ми, крещяха въпроси и дори в този момент молеха за автограф.
	Джейсън Уейд трябваше да се занимае с тях. Адвокатът ми щеше да отговори на въпросите им. И щеше да им даде автограф.
	Всъщност _бях избутана_, сякаш бях на колелца, през огромното фоайе, после още по-бързо надолу по стълбите на Съдебната палата и накрая пъхната в чакащата кола. Не бе лимузина, а най-обикновена кола. Бях настояла за това.
	Изведнъж подскочих при един звук, който ми прозвуча като изстрел. В сърцето ми сякаш се заби нож. _Автомобилната врата току-що се бе затръшнала!_
	Тогава „обикновената“ кола започна да се придвижва бавно през тълпата хора, които бяха чакали отвън, за да ме зърнат — победила или изгубила. Колата се носеше след ескорт от полицейски патрулни коли, сирените виеха, хвърляйки червени отблясъци върху лицата на зяпачите.
	Спомних си колата на военната полиция в Уест Пойнт. Нейната лампа също се въртеше, само че нямаше зяпачи и бе много студено. Припомних си толкова много други мигове, довели ме дотук.
	Гледах навън през прозореца на колата. Събралата се огромна тълпа задръстваше Бродуей и улица „Кларк“ и сякаш ръкопляскаше и аплодираше, крещейки името ми. Не познавах никого от тях.
	Бях прегърнала Джени и Али силно, сякаш никога нямаше да ги пусна. _Те ме бяха върнали._ Ние отново бяхме ДЖАМ: Джени, Али и Маджи.
	— Толкова много те обичам, мамо — прошепна Джени и ме целуна по бузата. — Ти си моята героиня в блестящи доспехи.
	— А ти — моята — отвърнах аз.
	— Мама — обади се Али и се притисна към мен. — Моята мама.
	— Али. — Целунах го по косата. — Моят Али и моята Джени.


>>	113.

	— Маджи! Маджи Брадфорд! — крещеше тълпата идиоти около колата й.
	Убиецът също ръкопляскаше и аплодираше, преструвайки се на възхитен. Той се бе скрил в тълпата, задръстила кръстовищата на Бедфорд. Доста добре се бе скрил.
	Убиецът наблюдаваше как колата на Маджи минава покрай него, докато най-накрая изчезна зад ъгъла на улицата.
	Тогава и убиецът изчезна.


>	Шеста част
>	Игра на криеница — отново

>>	114.

	Пето авеню. Великден. Ню Йорк Сити. Чудесно! Тъкмо мястото, на което човек трябва да бъде, нали?
	Най-красивите жени на света бяха по улиците. Наконтени, наперени и надъхани да пазаруват.
	_И всяка от тях изключително подходяща за чукане_, мислеше си Уил. _Всяка би могла да бъде моя. Някои неща никога не се променят. А просто стават все по-_добри.
	Той вървеше между тях, без да бърза, подранил за срещата си. Облечен бе в пясъчножълти панталони и син блейзър. Боядисаната му в черно коса бе подстригана късо и бе старателно сресана.
	_Черната стрела_, помисли си той и се усмихна леко.
	Някои от жените определено го зяпаха — _можеха да го правят колкото си искат_, каза си той. Не бе изгубил нищо, що се отнася до външния вид. Ако можеше така да се каже, сега изглеждаше дори още по-добре. Тъмен и тайнствен, така ли е? Точно както повечето жени си представят въображаемите любовници.
	На Петдесет и девета улица той зави на изток към парка, а после на север по Шейсет и втора, където изчезна в една жълтеникавокафява сграда в стил деко на ъгъла. Купи си ментови бонбони от будката за вестници на партера и се огледа в огледалото.
	Добре оформена, боядисана в черно брадичка, сини очи (контактните лещи бяха добро хрумване, направо отлично), стилна вратовръзка от „Либърти Лондон“ и спретнат блейзър. Точно както трябваше да изглежда за предстояща важна среща.
	После Уил взе асансьора до дванайсетия етаж и намери офиса, който търсеше: _Маршал и Маршал, адвокати_.
	Отвори тъмната дъбова врата. Срещу него веднага се откри стена от прозорци с гледка към оживения булевард долу. Много впечатляващо и, както винаги, по американски помпозно.
	Секретарката на фирмата бе американка от ирландски произход, което личеше от външния й вид: усмихната червенокоса девойка с гладка и бяла като алабастър кожа, в разцвета на двайсетте. Тя бе от първа класа, от най-скъпите. Също като компанията, за която работеше. _Доста приятен декоративен елемент към фирмата_, каза си Уил.
	Той сложи небрежно документа на бюрото й.
	— Добър ден, сър. С какво мога да ви бъда полезна? — попита тя.
	Беше много повече от приятна, отбеляза той. Не се обиди от това, че разположи листа на нейна територия. Или може би, като добра ирландка, просто не го показваше.
	Уил се усмихна сдържано, но съблазнително. Чарът му бе останал незасегнат от външните промени.
	— Трябва да се срещна с господин Артър Маршал. Става дума за едно наследство. Предполагам, че ме очаква.
	— Да, сър. — Девойката се опита да не зяпа много настойчиво симпатичния англичанин, застанал пред нея.
	— За кого да предам?
	— За Палмър Шепърд — отвърна Уил.


>>	115.

	Огледах познатата уютна всекидневна у дома и не можах да се въздържа да не засияя от щастие. Щях почти да се засмея на глас. _Това е то!_
	Най-хубавото нещо. И най-важното в момента. Празненството!
	Към десетина момченца и момиченца — приятелчета на Али от детската градина — бяха дошли на гости за петия му рожден ден. Никой не бе отказал поканата, а това означаваше много за мен и най-вече, разбира се, за Али.
	Цялото празненство бе организирано като типично детско парти. Двете с Джени бяхме планирали всичко абсолютно педантично. Игри и смешни шапчици, торта за рожденика, подарък за всяко дете и много подаръци за Али, момчето чудо.
	Всичко вървеше чудесно. Бари и Норма се бяха отбили да помогнат. До момента се забавлявахме великолепно и се заливахме от смях, като имахме само една малка катастрофа без пролята сълза.
	Най-накрая Али дойде при мен. Помоли ме да се сниша до неговото ниво и ръст.
	Застанах на колене, така че се погледнахме очи в очи. И както правеше почти винаги, той започна да усуква кичур от косата ми на пръста си.
	— Знаеш ли какво, мамо? — попита той, а очите му светеха като звездички. — Знаеш ли?
	— Какво? Ти ми кажи. Тортата е прекалено голяма, за да я изядеш сам ли? Добре тогава, раздели я с приятелите си.
	Али се разсмя. Разбираше всичките ми шеги. Както и аз — неговите.
	— Не, само исках да ти кажа _най-важното_ нещо, мамо. _Най-важното_ е, че ти си си у дома.
	Това бе най-щастливото парти, най-хубавият миг в живота ми и изведнъж се разплаках, чувствайки се безкрайно доволна, че мога да присъствам на рождения ден на сина си.
	— Знаех си, че някой скоро ще се разплаче — казах на Али.
	Той ме прегърна и ме целуна по двете страни, за да избърше сълзите ми. Но аз вече се чувствах много по-добре.


>>	116.

	Като видя хубавото ми настроение на празненството за рождения ден на Али, Бари — великият манипулатор — се възползва от случая да опита да ме примами в града и в студиото си. Но и аз го изненадах: отговорих му, че ще отида. Чувствах се готова за малко приятелско манипулиране.
	Бари бе свръхвъзбуден и развълнуван, когато стигнахме в Ню Йорк. В такова състояние обикновено изпадаше, когато току-що е написал хубава песен или сключил някаква изключително изгодна сделка.
	— Плашиш ме. Изглеждаш _прекалено_ щастлив — казах му засмяно. Днес всичко около мен ми се струваше хубаво. Чувствах се толкова весела, жизнерадостна и свободна. О, господи, бях свободна!
	— Имам план — каза ми той, щом седнахме до пианото му. — Планирах нещо за теб.
	Доброто ми настроение нямаше нищо против това. Дори и да имаше нещо повече.
	— Благодаря, но няма нужда.
	Бари не ми обърна никакво внимание.
	— Ще има _голям концерт_ в „Райнбек“, Ню Йорк, през юли.
	— Бари, чета вестници. Не съм отшелничка. Бедфорд е на по-малко от петдесет километра от Манхатън. Съжалявам, но отговорът е „не“. И все пак благодаря.
	— Ще бъде страшно забавно. Познавам организаторите, много са добри. Вече са уговорили седемнайсет участници. Но _осемнайсет_ е щастливото им число.
	— Иска ми се, но не мога. Спомняш ли си все още какво ми се случи в Сан Франциско?
	Бари просто продължи да приказва:
	— Ще ти кажа кого са ангажирали вече. Бони Райт, Кей ди Ланг, Лиз Феър, Емили Харис.
	Кимнах. После започнах да се смея. Прехапах устни, за да се спра.
	— О, боже, все жени. Защо винаги се захващаш с жени?
	— Знаеш ли, никога досега не съм се замислял за това. Но мисля, че си права.
	— Няма да мога, Бари. Ценя предложението ти, ако това е предложение.
	Бари не бе в настроение да бъде милостив. Което не бе лошо. Искам да кажа, че не изглеждах да имам нужда от милост.
	— Приеми или се откажи — каза той. — Освен, разбира се, ако вече не си се предала.
	— Не съм, днес пях под душа. Бях доста добра. Все още мога да пея. Всъщност дори по-добре от преди. Страстно, зряло, развълнувано и с чувство.
	Бари засвири началото на „Изгубих милостта“ на пианото. Трябва да си призная, че цялата настръхнах.
	— Ще си _помисля_ — промълвих тихо. — Но честно казано, не вярвам, че м-м-мога да з-з-запея пред публика отново.
	Намигнах му. Не бе лошо да мога да се шегувам със заекването си след Сан Франциско.
	Бари кимна и се усмихна:
	— Ще приема отговора ти за положителен.
	Той продължи да свири „Изгубих милостта“ и докато музиката звучеше, започнах да пея отново.
	И трябва да призная, че както всичко друго в този мой втори живот, това ми се струваше толкова на място, толкова подходящо.
	Не се запъвах, нито пък заеквах. Пеех. И ако можеше така да се каже, пеех красиво. Страстно и с истинско чувство.
	— Изгубила си чувство за ритъм, фразирането ти е в окаяно състояние — поклати глава Бари и продължи: — Добре дошла у дома, Маджи.


>>	117.

	Маджи все още обичаше да се разхожда по улиците на Ню Йорк сред обикновените хора. Тя самата бе жена от народа, нали? Може би точно затова толкова много от хората се идентифицираха с нея, обичаха песните й, обичаха и нея.
	Носеше кърпа и тъмни очила, но въпреки това доста често я разпознаваха. Тя винаги е била толкова дяволски благосклонна. Ще подпише автограф. После ще продължи нататък с тази своя срамежлива усмивка. _Очарователна кучка._
	Уил повървя няколко пресечки след нея. Него вече не го притесняваха с автографи. Той вече не съществуваше, нали? Невидимият. Починал и погребан.
	Той я последва извън Ню Йорк до Соу Мил по здрачаване. Пътят до Бедфорд му бе толкова познат. И толкова съсипващ.
	Това, което не му бе познато, бе странната посока, която бе поел животът му. Как свършва един живот, който е бил невероятно оживен, а после изведнъж се е разпаднал? Накъде тръгва човек от върха?
	_Колко хитро се бе държал до онзи миг_, помисли си Уил. До онази фатална нощ, в която бе застрелял Палмър и не бе почувствал абсолютно нищо, никакво угризение на съвестта. Това бе единственият начин да спре изтичането на парите, с които алчният му брат го изнудваше след случилото се в Рио.


	Облякъл бе брат си в своите дрехи. После бе замъкнал тялото в градината на къщата. Влязъл бе вътре и бе предизвикал скандала. Примамил бе Маджи навън, беше я ударил и после бе изстрелял онзи куршум, който практически бе отнесъл лицето на Палмър. А след това бе изчезнал. И просто бе _стоял отстрани и бе наблюдавал останалото_.
	За нещастие новият му живот се бе превърнал в малък ад. Понякога си мислеше, че сигурно е дявол и живее в ада.
	Рио бе повратната точка, знаеше си той. Първото му убийство — на онова момиче. От онази нощ го преследваха престъплението и наказанието.
	Нагоре по пътя той видя Маджи да завива към къщи. Ненавиждаше я, че може да бъде щастлива без него. Странно наистина, но той се бе опитал да я обича. Искал бе да го спаси от самия него.
	И с Маджи знаеше къде бе повратната точка. Абсолютно сигурен бе в това. Ставаше въпрос за първия път, когато се провали и не можа да я люби. Когато се почувства като _господин Маджи Брадфорд_. Оттогава почти всеки ден мислеше как да я убие.
	Тя го бе изоставила и сега заедно с малкото й семейство трябваше да си плати ужасната цена. _Престъпление и наказание._
	Уил отиде да вечеря в малък бар в града. Любимо място на местните жители.
	Мислеше си, че е голяма работа, щом може да седи там и да яде мазен бургер и пържени картофи и никой да не го познае.
	Е, и защо, по дяволите, трябваше да го познаят? Та той бе отдавна преживяно минало, ако изобщо някога е бил нещо.
	_Черната стрела._ Това бе в момента.
	Носеше морскосиня шапка без никакви знаци, сив пуловер и панталони. В бара прекрасно се сливаше с тълпата, която гледаше как „Кникс“ губят трагично от „Индиана“.
	В него наистина нямаше нищо особено. Като изключим, разбира се, това, че бе полудял от гняв. Сигурно не бе и единственият луд, който седи в претъпкания бар. Нито бе единственият тип тук, който бе настроен да убие половинката си.
	— „Кникс“ са големи боклуци. — Младокът, седнал до него, сподели новопридобитата си мъдрост.
	— И бургерите тук са големи боклуци — отвърна Уил, а другият се разсмя.
	_Братя по душа, а?_ Уил искаше да продължи разговора с голата истина. _Така ли мислиш? Искаш ли да дойдеш с мен до къщата на бившата ми съпруга? Ще убия кучката и двете й хлапета. Искаш ли да участваш? Ще дойдеш ли с мен?_
	— Патрик Юинг наистина е голям боклук — добави онзи още един бисер към всемирната мъдрост.
	Уил кимна съчувствено и реши, че вече е време да се измъква от бара. Ако трябва да се придържаме към истината, то той не различаваше „Кникс“ от „Янките“.
	Навън се бе стъмнило. Виждаше се през витрината на бара.
	— Е, време е да тръгвам към къщи при госпожата — измърмори на новото си другарче, а после се изправи до бара.
	_Сигурен ли си, че не искаш да се присъединиш към мен, приятелю? Тази нощ в Бедфорд ще е страхотна. Това поне мога да кажа._


>>	118.

	Не бе кой знае какъв проблем за него да влезе в градините около къщата незабелязано. Уил остави колата на един от паркингите на „Лейк Клъб“, после пресече през боровата горичка и тясната ливада.
	Никакви трудности засега. Точно както си го бе представял.
	Докато минаваше през високата трева по полето, той си спомни нещо. Бе яздил тук с Али, когато бе съвсем малък. Беше го направил, за да впечатли Маджи. _Знаеше_, че това щеше да е удар под пояса й. Знаеше къде са слабите места на жените, къде трябва да въздейства. Внимателно бе разиграл цялото представление с Маджи, стъпка по стъпка.
	Той бе влизал за опит в къщата предната седмица, така че вече знаеше как да действа. Вратата на мазето бе отворена, както винаги.
	Не включи фенерчето си, докато не влезе вътре. Мазето бе доста неприятно място. Къщата е била построена на гола земя и камъните по нея все още стояха тук. От мястото, където беше фризерът, водеше дървено стълбище към кухнята.
	Уил използва стълбите и се качи в къщата малко след единайсет и половина. На другия ден децата трябваше да са на училище, така че всички вече си бяха по леглата. _ДЖАМ! Джени, Али и Маджи… Обърнете внимание — без Уил!_
	Маджи все още си бе провинциалистка по душа — лягаше си рано и ставаше рано. Утихналата къща му напомняше дяволска морга, което му се струваше доста подходящо за случая.
	По някакъв начин самата Маджи му бе дала идеята за тази нощ. Може би с най-добри намерения тя обръщаше внимание на всеки случай в новините, когато се говореше за съпруг, който полудял и избил един или повече от членовете на семейството си.
	Точно това възнамеряваше да направи Уил тази нощ. Да ги избие всичките точно тук, в къщата. А после да изчезне по живо, по здраво. Убийствата никога няма да бъдат разкрити и това му се струваше доста подходящо.
	Той имаше „Смит и Уесън“ с шестнайсет патрона и един отвратителен ловджийски нож. Това бе повече от достатъчна огнева мощ. Ако се наложеше, би могъл да свърши работата и с голи ръце. В този подход също имаше някакво достойнство.
	— Семействата наистина са голям боклук — измърмори Уил, докато се качваше по дебелия килим на стълбището към втория етаж.
	Горе не се чуваше нищо. _Може би това е капан_, помисли си той, но знаеше, че е малко вероятно.
	Колелото вече се бе завъртяло. Нищо вече не би могло да го спре. Нямаше начин някой да му попречи да го направи.
	Той дишаше съвсем тихо, равномерно и спокойно.
	Чувстваше се самоуверен и добре подготвен за това. Не усещаше никаква вина. Или каквито и да било чувства.
	Това, което щеше да направи, бе необходимо.
	Отвори вратата на спалнята съвсем бавно.
	Виждаше всичко на слабата лунна светлина, проникваща през прозореца.
	Дотук нямаше никакви изненади. Тази нощ нищо не можеше да го изненада.
	— Здравей, малкия — каза Уил на Али.


>>	119.

	_Какво, по дяволите, бе това? Какво става?_
	Всички си бяхме легнали рано и аз бях заспала почти веднага.
	Сънувах как пея на огромна концертна сцена, а после изведнъж изгубих гласа си. Нямаше нужда да търся доктор Фройд, за да ми обясни съня.
	Събудих се и ми се стори, че чувам някакъв шум горе.
	Нима Джени си лягаше сега?
	Станах и погледнах луминесцентните цифри на часовника — дванайсет без петнайсет. Едва ли Джени щеше да стои будна до толкова късно.
	После нещо отново изтропа. Странно. Е, някое от децата определено е станало.
	После се чу още по-силен шум, сякаш местеха легло.
	А накрая ми се счу нещо, което прозвуча като приглушен писък. Дали ми се причуваше?
	Станах бързо и тръгнах към вратата.
	Ослушах се там за миг.
	Нищо повече не се чу.
	После още веднъж се разнесе приглушен вик, само че този път по-далечен. Не можех да кажа откъде точно. Али? Нима Али бе станал?
	Забързах нагоре по стълбите. Лампата бе изгасена и аз я запалих отново.
	Нямаше никого там. Нито Джени, нито Али.
	Фалшива тревога? Сигурно бе така. В провинцията винаги ти се причуват разни неща. Скърцат дъските по пода, тракат капаците на прозорците, почукват клони по стъклата.
	Все пак реших да погледна децата. Може би на някое му бе лошо или сънуваше кошмар. Бог е свидетел, че бяха преживели достатъчно.
	Отворих внимателно вратата на Джени, първата до моята.
	Джени я нямаше!
	Изтичах толкова бързо, колкото можех, надолу до другата спалня, която имаше изглед към конското пасбище.
	Отворих вратата със замах.
	И Али го нямаше!


>>	120.

	_Сигурно има обяснение за всичко това. Трябва да има._
	Но бях страшно уплашена.
	Изтичах надолу по стълбите, като виках силно имената им:
	— Джени! Али! Къде сте и двамата? Къде сте?
	_Трябваше да има някакво съвсем обикновено обяснение за всичко това._
	В коридора нямаше никой, нито във всекидневната.
	Но от кабинета се процеждаше светлина. Добре, значи децата са в кабинета.
	— Джени?… Али?… Какво става?
	Изтичах към кабинета, закачайки купчина книги на края на старата маса в коридора. Книгите паднаха шумно на пода.
	Влязох в кабинета и спрях. Всичко спря. Времето, целият всемирен прогрес, цялата справедливост и доброта на Вселената замряха.
	Замръзнаха.
	Уил стоеше вътре с децата.
	Погледнах смаяно черната му коса и брада, но знаех, че това със сигурност е Уил.
	Държеше пистолет и пред него бяха Джени и Али, а пистолетът му бе насочен към тях.
	— Здравей, Маджи. Доста време мина, а? — Хладнокръвен. И смахнат. — Радвам се да те видя.
	— Добре ли сте? — попитах децата.
	— Добре сме, мамо — отвърна Джени. — Добре сме. Добре.
	— Добре са — каза Уил. — Какво толкова е станало? Не си ли чувала за правото за посещение?
	Влязох по-навътре в стаята. Сърцето ми все още не бе спряло да бие.
	Уил бе там. Уил стоеше жив пред мен.
	— Мразя те! — казах аз. Не можех да не го кажа.
	— И аз те мразя, скъпа. Мразя те повече, отколкото ти мен. И затова съм тук — отвърна Уил и се усмихна. — Мразя те и те мразя от толкова отдавна.
	Погледнах го. Опитах да се държа спокойно.
	— Как посмя да дойдеш тук, Уил? След всичко, което се случи?
	— О, поради доста причини. Преди всичко, за да видя объркването в очите ти, страха. Много ми хареса. Накара ме да се почувствам прекрасно.
	— Защото си страхливец. — Казах му това, което мислех наистина.
	— Без съмнение. Сигурно си права. _Точно_ затова съм тук. Вече се страхувам да живея по този начин. Това е.
	— Няма да ги нараниш. Защо би го направил? — попитах тихо.
	Уил сви рамене:
	— Защото са твои. Защото ме прецака дори по-зле, отколкото бях, преди да те срещна. Тогава поне можех _да съществувам_. А сега, Маджи, _млъкни_! Наистина си затвори устата. — Той насочи пистолета към Али.
	Малкото ми момченце се опитваше да не заплаче, но започваше да трепери цялото. Нищо не можех да направя.
	Всички мълчахме, а Уил се усмихна на тишината. Кимна одобрително. Кучият му син контролираше ситуацията.
	— Добре, ето какво ще направим — най-после каза той. — Всички ще легнете на пода. С лице надолу. Ще стоите неподвижно. Всички на пода. Хайде да си поиграем, Али.
	— _Кой го казва?_ — обърна се внезапно Джени и изкрещя в лицето му. — Какво, искаш да ни избиеш по-лесно ли? Нали затова си тук? Боклук такъв! Нищожество!
	— Джени — опитах се да я накарам да млъкне. После разбрах какво правеше или поне си мислех, че разбирам. Надявах се да е така, _молех се да е така_. — Няма да направим нищо от това, което ти ни казваш! — изкрещях на Уил също като Джени. — Ние всички те мразим!
	— Мразим те! — извика му Джени.
	— Мразим те! — изписка Али с тънкото си гласче.
	Джени изведнъж се хвърли върху Уил, а аз се протегнах за пистолета. Дръпнах китката му с все сила. _С двете си ръце! Със силата на една полудяла жена!_
	Едновременно с това вдигнах коляното си и ударих Уил с все сила в слабините.
	Уил _изскимтя_. Изстена от болка. Изпусна пистолета и той се оказа в ръцете ми.
	Държах пистолета в ръката си. _А сега какво?_ А сега какво?
	Отдалечих се от Уил бързо. Забързани стъпки назад.
	Същото направиха Джени и Али.
	— Хайде, хайде. Измъквайте се оттук веднага. Джени, извикай полицията. Обади се на деветстотин и единайсет. Побързай. Моля те. Вървете! — казах и на двамата.
	Уил ме погледна и изглеждаше доста объркан, сякаш случилото се бе извън сценария му. После се усмихна — отново с усмивката, която си спомнях толкова добре, тази, която винаги му бе носила успехи. Убийствена усмивка, точно така.
	— И това ако не е събитие — въздъхна тежко той. — Е, не е точно начинът, по който го бях планирал. Но добрият играч, _добрият нападател_ трябва да може да импровизира. Знам, че никога не си се интересувала от футбол, Маджи, но за нападателя на всички времена няма отбор, няма победа или загуба, не съществува нищо друго — освен гола.
	— Уил — казах му спокойно, — сега ти млъкни.
	— Знаеш ли каква бе целта ми тази вечер, Маджи? Дали наистина я разбра?
	— Да, разбрах я. Искаше да ни убиеш всичките. Джени, моля те, върви! Али, върви! Казах ви. _Вървете веднага!_ Извикай полицията, Джени.
	— Мамо — каза Джени, като говореше много нежно и много бавно, — ела с нас. Отстъпи назад към вратата с пистолета. Ела с нас.
	— Знаеш ли какво друго възнамерявах да направя, Маджи? — продължи да ми говори Уил. — Мисля, че ти стана ясно.
	Мисля, че знаех. Прекалено добре го познавах.
	— Искаше да ни убиеш, а после да се самоубиеш.
	Уил бавно заръкопляска. Аплодисменти от великия мъж.
	— Мамо, моля те, ела с нас — повтори Джени. — Моля те!
	Тогава Уил тръгна право към мен.
	— _Можеш ли да го направиш, Маджи?_ — попита той. Очите му бяха приковани в моите.
	— Мога да направя това, което трябва — отвърнах аз.
	— Мамо, моля те!
	— Наистина ли можеш да го направиш, Маджи? Можеш ли да започнеш този кошмар отново? Или си готова по-скоро да умреш? Можеш ли да дръпнеш спусъка?
	Уил продължи да върви.
	_Нападателят._
	Напредваше към целта, както току-що бе казал. Никакъв отбор не му бе необходим. Само Уил — самотникът. Абсолютният неудачник.
	Нямаше подходящ отговор на неговия въпрос. Нямаше лесен изход от положението.
	Но може би все пак имаше. _Може би все пак имаше._
	Уил продължи да върви към мен. Не отклоняваше поглед от очите ми. После се усмихна отново.
	_Тогава стрелях!_
	— Мамо! Мамо!
	Той се хвана за крака и почти се преви, почти падна.
	— Ооо! — изстена той. — Исусе Христе, Маджи! Каква лъвица си, страхотна защитничка.
	Уил отново започна да се придвижва към мен. Сякаш изобщо не бе улучен.
	Голмайсторът.
	Нападателят.
	Най-добрият в целия свят.
	Неудържим, щом веднъж е тръгнал към целта.
	_Да ме убие заедно с децата точно тук, у дома._
	Уил извади нож от ризата си. Голям ловджийски нож. Вдигна го към мен. _Замахна с все сила._
	Стрелях за втори път.


>	Епилог
>	Среднощни песни

>>	121.

	Южен Кънектикът в началото на ноември. Четири месеца и половина след стрелбата. Двамата с Уил най-после изчезнахме от първите страници на повечето вестници и списания.
	_Остава само още една история за разказване._
	Бе слънчев и свеж есенен следобед — подходящо време за игра на футбол. Само на мен, наблюдаваща света през затъмнените стъкла на колата, ми се струваше мрачен ден, ден, предназначен за недовършена работа.
	Норма ме придружаваше, но карах аз. Исках да се владея. И мисля, че се владеех. Скоро щях да се уверя дали е така в действителност.
	Опитвах се да бъда смела, да издържа този последен тест.
	Не бях направила нищо лошо — _никога_. Просто бях защитавала това, което считах за най-важно — семейството си. Разбира се, бях правила грешки, но кой не грешеше. С Уил се оказах жертва на маниите му. Той ме бе лъгал толкова блестящо от самото начало на връзката ни.
	Двете с Норма обсъдихме всичко още веднъж, докато пътувахме от Бедфорд. Най-после спрях пред Института „Ливинг“ — сграда в покрайнините на Ню Хейвън, която беше нещо средно между административна сграда на колеж и затвор. Но не бе нито едно от двете. Бе психиатрична болница, за която се предполагаше, че е една от най-добрите.
	Двете с Норма пресякохме оградения с тополи и кленове паркинг, после влязохме във вестибюла, където се обърнахме към една секретарка, облечена с бяла манта.
	— Дошли сме да видим господин Шепърд — обясних й и дори да ме бе познала, тя не го показа. Оцених усилието й.
	— Ще повикам някого да ви заведе до стаята му — отвърна тя. Отнякъде се появи санитар, който ни придружи.
	Спрях пред стаята на Уил.
	— Можеш ли да ме изчакаш тук? — попитах Норма. — Мисля, че искам да го видя сама.
	— Сигурна ли си, Маджи? Не трябва да се насилваш, мила.
	— Сигурна съм. Вече не се боя от него. _Поне не се боя прекалено много._
	— Това говори добре за теб. Дребната, закръглена и набита госпожица ще те изчака отвън. Може би някой симпатяга тук ще има достатъчно кураж да си падне по мен.
	Санитарят отключи вратата и аз влязох. _Влязох вътре._ Стаята бе съвсем семпла: чиста, със застлано легло, бюро, стол, кресло и настолна лампа. В отсрещната стена имаше вградена библиотечка с няколко вестника, очевидно нечетени, и малка мивка. Обстановката ми напомняше затвор, само че малко по-уютен.
	Уил стоеше до прозореца. По нищо не личеше изобщо да бе сядал. Гледаше към мен, но сякаш не ме виждаше.
	_Вече не се страхувам. Мога да се справя. Ще направя всичко, което е необходимо_, успокоих се сама.
	Ако това изобщо бе възможно, Уил бе станал дори по-красив, отколкото когато се срещнахме за първи път в Лондон. Косата му бе с естествения си рус цвят — дълга и пищна. Слънчевите лъчи проблясваха в нея през прозореца с решетки.
	— Здравей, Уил.
	_Никаква реакция._
	Лицето му бе току-що избръснато и розово, тялото му изглеждаше заредено със същата онази гъвкава грация, която притежаваше преди, въпреки че сега стоеше неподвижно.
	— Уил, Маджи е.
	_Като някое току-що пораснало момче е_, помислих си аз, спомняйки си Уил на онова първо празненство в „Лейк Клъб“, на сватбата ни, говорейки за скръбта и болката си, както и _други подобни лъжи_.
	Бях го обичала, защото той можеше да се преструва толкова добре на човек, заслужаващ любов. В края на краищата бе такъв добър артист. Бе измамил страшно много хора — кажи-речи половината свят. И се бе потрудил доста, за да ме заблуди.
	Той издаде странен звук — висок вой, който вибрираше в болничната стая. Вторият куршум, който бях изстреляла по него у дома, бе засегнал главата му, бе откъснал парче кост и бе причинил тежки мозъчни увреждания.
	— М-мах-лах… м-мах-лах — промълви ми той. Изглеждаше настойчив, но не го разбрах.
	_Какво се опитва да каже?_
	_Маджи ли беше? Майко? Мамо? Какво се опитва да каже?_
	Седнах на обикновен дървен стол точно срещу него. Насилих се да го погледна в очите.


	_Съжалявам, че ти причиних това, Уил. Но не съм виновна за случилото се. Спя спокойно през нощта, спя съвсем спокойно. Ти сам си причини всичко._
	Спомних си убийството, което бе извършил в Бедфорд Хилс, ужасното му предателство към мен, това, което бе сторил на Джени и Али и което планираше да направи с всички нас.
	Но не можех да го мразя. Не и сега. Не и в състоянието, в което се намираше.
	— Уил, чуваш ли ме? Разбираш ли какво ти казвам?
	Безжизненият му поглед не се промени. Не ме разбираше. Как би могъл? Пренесъл се бе в свой собствен свят завинаги.
	_Толкова е тъжно_, помислих си, докато го наблюдавах онзи следобед в болницата. _Ти все още си млад. Изглеждаш толкова млад, толкова многообещаващ. Но никога повече няма да ме нараниш. Няма да нараниш децата ми. Не се страхувам от теб, Уил._
	Малко след пет часа санитарят се върна. Той подрънкваше с ключовете си, така че го чух, когато приближи към стаята.
	— Часовете за посещение приключиха.
	— Благодаря ви. Само още минутка, може ли? Моля ви!
	Изправих се и отидох до прозореца, където Уил все още стоеше прав. Навън се бе спуснал сив здрач, заместил жизнерадостната слънчева светлина.
	Обърнах се към Уил.
	— Толкова ми е жал за теб — казах тихо, — но също така не мога и да ти простя.
	Искаше ми се да ми отвърне нещо. Няколко прощални думи, с които да го запомня. Да ми обясни защо бе искал да ме убие. Защо ни бе наранил. Всъщност кой бе Уил Шепърд? Дали някой на този свят знаеше?
	— Добре. Сбогом, Уил. Съжалявам за случилото се с теб.
	Овладях се и тръгнах да излизам от стаята. _Обърнах гръб на Уил._ Вече не се страхувах от него.


>>	122.

	Изведнъж Уил изпищя с невероятна сила, а писъкът проехтя през цялата болница. Извърнах се стреснато към него.
	Той изписка отново, а цялото му тяло се тресеше яростно.
	По коридора дойдоха тичешком санитари. Появи се един плещест лекар, стиснал пластмасова спринцовка с капачка в юмрука си. Усетих, че това се е случвало и преди.
	— _М-мах-лах!_ — пищеше Уил.
	Помислих, че го хваща някакъв пристъп. Сигурно бе нещо такова.
	— М-мах-лах. М-мах-лах — продължаваше да крещи той. Лицето и шията му станаха огненочервени. Вените му изпъкнаха на възли.
	Погледнах ужасено към Уил. _Маджи? Майко? Какво, в името на Бога, се опитва да ми каже?_
	В очите му нямаше ни най-малък признак, че разбира или че ме е познал. Натиснаха го здраво на леглото и видях съсухрените му крака.
	_Русокосата стрела да се съсухри._
	Трябваше да се махна оттук. Измъкнах се почти на бегом. Не можех да направя нищо повече за него. Норма ме чакаше в края на коридора.
	— Маджи! Мили боже! Какво бе това? Какво, по дяволите, се случи там вътре? Добре ли си?
	Прегърнах я, притиснах се към нея силно, сякаш за да залича онези писъци. Най-после двете излязохме от сградата и минахме през притъмнелия паркинг, около който се издигаха — сега някак призрачно — силуетите на дърветата.
	На половината път през паркинга отново се обърнах. Чувствах се така, сякаш някой току-що се бе показал от гроба си.
	Имах ужасното усещане, че нещо ме преследва. _М-мах-лах… М-мах-лах_ се чуваше едно след друго точно зад мен.
	Тези безжизнени, натрапчиви очи…
	Но от болничния прозорец на Уил не гледаше никой. Там нямаше никого, когато погледнах назад.


>>	123.

	В своята празна и изолирана болнична стая Уил пищеше и пищеше. Пищеше и пищеше. Докато гърлото му не прегракна и не стана цялото като една огромна рана. И въпреки това продължаваше да пищи.
	Докато санитарите от нощната смяна се опитваха да го нахранят, да го преоблекат и да го сложат да спи в леглото, той продължаваше да пищи. Силата му, неговата издръжливост смайваха персонала. Та той бе все още толкова млад, много здрав физически и изключително силен.
	— М-мах-лах! М-мах-лах! М-мах-лах! — крещеше отново и отново той. — _М-мах-лах! М-мах-лах! М-мах-лах! М-МАХ-ЛАХ!_
	Днес бе видял Маджи. Бе съзнавал всичко. Толкова му се бе искало да й проговори, но не можеше. Не можеше. _М-мах-лах_ бе единствената дума, която можеше да изговори.
	_Защо тя не беше го разбрала? Защо никой не го разбираше?_
	— М-мах-лах*.
	[* На английски език „I’m alive“ се произнася: Айм ълайф. — Б.пр.]
	_Аз съм жив!_
	_Аз съм жив!_
	_Моля ви, не ме оставяйте да живея така!_
	_Затворник съм на това тяло. Не виждате ли? Няма ли кой да ми помогне?_
	_М-мах-лах!_
	_М-мах-лах!_
	_Аз съм жив!_


	Бях на половината път до Бедфорд, когато се досетих и проумях какво се опитваше да ми каже Уил в болницата.
	Дъхът ми секна.
	Но никога повече не отидох да го видя.
	И няма да го направя.
