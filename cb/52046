>	Първа част

>>	1

	— Трябва да вървя — казва Патрик. — Нямам никакво намерение да споря.
	Аз обличам червения суичър. Вдигам ципа догоре. Кръстосвам ръце пред гърдите си като своеобразна бариера.
	Патрик също оправя дрехите си. Не смеем да се погледнем в очите. Искам да си тръгне колкото може по-бързо от апартамента. Той се замотава с обувките си и аз с усилие се сдържам да не се наведа и да му помогна да си завърже връзките. Спазването на дистанция май е най-добрата идея в този момент.
	— Мишел… — той замълчава, но думата увисва в пространството като знаме в безветрен ден.
	— Разбира се.
	Трябва да обясня. Мишел е моята най-добра приятелка. От двайсет и няколко години. Дори повече. От двайсет и пет години. Патрик е неин съпруг.
	И онова, което току-що се случи, беше _ужасна грешка_.
	За да не загубя разсъдъка си, аз реших да направя изявление в стила на Бил Клинтън. _„Аз не съм правила секс с този мъж.“_ Да, имаше езици и ръце и запъхтяно дишане. Разкопчани дрехи. Звукови ефекти достойни за евтино порно. Добре де, _аз правих секс с него_. Но за щастие спряхме, преди да е станало прекалено късно. Опомнихме се преди — технически погледнато — да сме стигнали докрай. Това не е голяма утеха, но в момента не разполагам с друго. В общи линии най-лошото нещо, което бих могла да направя, навярно ще се съгласите с мен.
	Но не изглежда точно така. Всъщност, ако гледате неоспоримите факти, то си е точно така. Строго погледнато, то се случи. Просто не беше умишлено. Аз не подходих с намерението да го направя, както и той, почти сигурна съм. Нямаше някакво съблазняване, нямаше натежали от страст погледи около масивната кухненска маса последния път, когато им бях на гости за вечеря и Мишел се обърна с гръб, за да ни налее по още една чаша вино.
	Дори не съм помисляла за това. Никога не съм се увличала в срамни фантазии, заради които да не мога да погледна Мишел в очите на другия ден. Не и откакто тя и Патрик се запознаха. През ума не ми е минавало да погледна Патрик с такива очи. Той беше — той е — съпругът на моята най-добра приятелка, точка по въпроса. И все пак ето ни тук, в седем и петнайсет, банална вторник вечер, преплетени върху моя кремав диван с разхвърляни дрехи, и аз се опитвам да открия някаква логика в случилото се току-що. Но умът ми е замъглен от изпитото вино и от грандиозността на ситуацията.
	— По дяволите — казвам аз.
	— Да — мънка Патрик. Кой казва, че изкуството на интересния разговор е мъртво?
	Усещам, че трябва да кажа нещо дълбокомислено, но не мога да намеря думи, които да са адекватни на значимостта на случая. Искам да му кажа, че това не е типично за мен, че не съм човек, склонен към такива постъпки, но изглежда, че сега съм точно такъв човек. _Такава жена._ Затова е по-добре да си мълча. Да изчакам. Може би той ще намери някакво обяснение за случилото се.
	По скалата на значимост този инцидент стои по-високо от деня, когато основах собствената си продуцентска компания. Или когато взех от приюта Рон, моя рошав питомец, кръстоска между фокстериер, Джак Ръсел териер и още нещо (и който сега забелязвам, че седи в ъгъла на стаята и ме гледа осъдително, а големите му тъжни очи ми казват, че съм го разочаровала по невъобразим начин). Или когато едно от предаванията на моята компания получи номинация за телевизионна награда. Вярно, че номинацията беше за _Най-добър звук_, което не е много престижно, по-точно от Телевизионни награди в категория технически ефекти, за които никой не е чувал и накрая не спечелихме ние, но все пак това беше знаменит ден в офиса.
	Днешният ден няма да влезе в историята като добър.


	Изпитвам нужда да обясня защо се получи така. Да се върна в самото начало и да се опитам да опиша с думи как стигнах дотук. Знам, че започнах с добри намерения — цял живот все така правя, между другото. Да, имах добри намерения. Мишел се нуждаеше от моята помощ и аз никога не съм я изоставяла. Най-малкото, аз си мислех, че тя имаше нужда от помощта ми. Може би това беше първата ми грешка. Урок номер едно: _не се бъркайте._ Наистина не трябва да се намесвате, да поемате инициативата и да се опитвате да подредите нечий живот вместо титуляря му.
	Но при мен все така става. Аз съм решителната, която запретва ръкави и действа. Мишел е по-инертна. Харесва й да оставя инициативата в мои ръце.
	Напълно наясно съм, че стремежът ми да внасям ред в живота на другите хора е един вид бягство от факта, че в собствения ми личен живот цари пълен хаос. Същата хитрост използва илюзионистът, когато размахва бяла кърпичка, за да отвлече вниманието ви от трика с картите. Историята на моя любовен живот е осеяна с корабокрушения. Понякога вината е в мен, друг път в мъжете. Всъщност, технически погледнато, вината винаги е изцяло моя, защото аз можех да избегна лошите типове, ако исках, но то, би било като да опитате да убедите хероинозависим, че чаша чай би му се отразила много по-добре от поредната доза.
	Макар че аз никога не съм падала чак толкова ниско. Никога не съм крала чужди съпрузи. Не съм се опитвала да отмъкна съпруга дори на най-лошия ми враг, да не говорим за мъжа на най-добрата ми приятелка.
	— Няма да й кажеш, нали? — обръщам се аз към Патрик, който вдига леко вежди.
	— Не. Не, разбира се — казва той и аз въздишам с облекчение, макар че реално не си представям, че той ще се прибере вкъщи и ще пресъздаде случилото се между нас в пристъп на покаяние.
	Както и да е, да се върнем към моя опит да оправдая онова, за което не може да има никакво оправдание. Започвам.
	Дайте ми шанс.
	Поне ме изслушайте.


>>	2

	Позволете ми първо да ви запозная с основната фактология. Спокойно, няма да ви отегчавам с цялата ми житейска история или с подробно описание на моето семейство (щастливо, сплотено, аз съм най-малката от три деца, в случай че ви интересува). Ще се придържам към основните неща. Аз се казвам Тамсин Елизабет Фордхъм, на трийсет и осем, изпълнителен продуцент и съосновател на малка и не особено бляскава телевизионна компания, държател на ипотека на двустаен апартамент в Белиз Парк, собственичка на малко куче, и нямам нито един имплантиран зъб.
	„Касъл“ Продъкшънс специализира в следобедни предавания за недвижими имоти. Дълги поредици, където хората си купуват къщи. Продуцираме различни варианти: двойки, които се развеждат и си търсят две жилища на цената на тяхното общо жилище; новобрачни двойки, които търсят първото си семейно гнездо; необвързани, на които помагаме да си намерят къща и работа. В общи линии, следваме един и същ формат с малки изменения. Поредиците са много популярни и страшно евтини за заснемане. Съответно ние се справяме доста добре — във финансово отношение. Иначе не блестим с артистизъм или оригиналност.
	В този контекст вие навярно разбирате защо сме толкова развълнувани от номинацията в категорията „Най-добър звук“. Някои компании си имат полица с награди в съвещателната зала. Олтар на техния успех. Ние нямаме дори съвещателна зала. Обикновено се събираме в един от кабинетите. Ако в срещата участват повече от шестима, отиваме в пъба до нас.
	Компанията се управлява от двама души. От мен и моя партньор Иън. Навремето Иън беше мой шеф и преди четири години ние се отделихме и създадохме наша компания. Получава се. Двамата се разбираме добре, но не толкова добре, че да изпитваме нужда да си общуваме и извън офиса. Иън е женен и има пет деца; двамата с жена му Фиона постоянно ме канят на разни важни събития, но слава богу проявяват разбиране, когато отказвам. Просто не си падам по задружните семейни събирания.
	После идва Ан Мари, която е по деловата част — договори и счетоводство, най-забавната част. Тя е малко по-възрастна, на шейсет и няколко, и се грижи за всички нас, независимо дали ни харесва. Ан Мари обожава да пече сладкиши (за което според мен е виновен Пол Холиуд) и през ден носи подноси с бисквити или кексчета, които е направила предишната вечер. Което е много мило. Макар че никой не ги яде. Не защото пазим линия, а защото обикновено са твърди като камък и имат вкус на прегоряла захар, в най-добрия случай. Неведнъж съм си задавала въпроса дали Ан Мари няма страничен бизнес като зъболекар и просто се опитва да увеличи клиентелата си.
	Имаме три асистентки. Луси, която работи за Иън, е несговорчива крава, но той харесва нейната работоспособност. Като я гледам да подрежда кламерите на бюрото си, винаги си мисля, че от нея щеше да излезе страхотен нацистки офицер. Ашли обслужва рецепцията, но в същото време отговаря за офиса — тя вдига телефоните и поема дребните административни задачи от Ан Мари. Тя е… не знам, тя е една от малкото хора в света, за които нямам абсолютно никакво мнение. Ашли е сравнително отскоро при нас, но явно се справя добре. Във всеки случай досега не е направила нищо, с което да ме ядоса.
	И накрая идва моята дясна ръка, Беа. Аз обичам Беа. Изобщо не знам какво щях да правя без нея. Бих се омъжила за Беа, ако тя беше мъж. Всъщност, бих се омъжила за нея при всички положения, ако ме иска.
	Това е нашето малко служебно семейство.
	Нашият офис в модния, но евтин оазис Брук Грийн в Западен Лондон се простира на два етажа над един магазин за винтидж мебели. На първия етаж се намира рецепцията, където Ашли седи зад едно бюро срещу диван и два стола, една по-малка стая за Беа и Луси и кухнята. Иън, Ан Мари и аз си имаме отделни кабинети на втория етаж. Тоалетната е на площадката.
	Ние сме малка, но сплотена компания.
	Извън работата сме си само аз и Рон — което е въпрос на личен избор, държа да добавя. В деня, когато осъзнах, че печеля достатъчно пари, за да си позволя да изритам моя наемател от свободната стая, съвпадна с деня на номинацията ми. В момента аз съм в положението, което описват като „необвързана по свой избор“. От време на време потапям пръст във водата, за да проверя как е, правя си профил в някой сайт за запознанство и прекарвам няколко мизерни вечери с разни хора, преди да реша, че съм си по-добре без тях.
	Някой ден навярно ще срещна някого и ще се задомя, ще купя къща и приятелка за Рон. Но засега не бързам. Определено няма да се хвана с някой дъртак, само за да имам другар в живота. А колкото до децата, не, благодаря. Те никога не са попадали в обхвата на моя радар.
	Мишел, от друга страна, от години страда от тежък нагон за разплод. След като се ожени за Патрик, тя поиска веднага да забременее (обратната последователност на тези действия би била точно толкова чужда на Мишел, колкото да си обуе чорапите върху обувките). Но Патрик настоя да изчакат. Животът беше пред тях, както се изрази той. Първо трябваше да се посветят на кариерите си за няколко години, за да си стъпят на краката.
	— Какъв е смисълът да създаваш деца, за които не си в състояние да се грижиш? — попита той, когато една вечер подхванахме тази тема.
	— Или да можеш да им осигуриш всичко, но да не ги виждаш, защото работиш почти денонощно, за да се докажеш в професията?
	Мишел вдигна рамена.
	— Все ще се справим някак.
	Аз се опитах да запазя неутралитет. Обаче на Патрик такива номера не му минаваха.
	— Тамсин знае, че аз имам право. Нали? — Той се обърна към мен и аз измънках нещо нечленоразделно срещу вилицата с картофено пюре, което се канех да лапна.
	— Просто не искам да ни мине времето, нищо повече — рече Мишел.
	— Ти си на трийсет и шест! — възкликна Патрик, изгубил търпение. Този разговор се случи преди две години. — Сега жените раждат на петдесет.
	Аз едва не се задавих с питието си и дори Мишел се засмя.
	— Посочи ми една жена, която е родила на петдесет.
	— Как така да ти посоча една жена? Аз не мога да ти я назова по име, естествено. Но съм чел за такива случаи.
	— Ах! — казах аз с облекчение, защото разговорът добиваше по-лековат тон. — Патрик отново е чел вестник Спорт. Жена в менопауза ражда вундеркинд.
	— Жена ражда собственото си внуче — включи се Мишел и ние избухнахме в смях.
	— Добре, добре. Схващам намека. Може би преувеличих малко.
	— Просто не искам да чакаме прекалено дълго и после да установим, че вече не е разумно — каза Мишел със сериозен тон, като ми сипа допълнителна порция броколи, въпреки моите протести. — Ами ако не мога да забременея от първия път, когато започнем да опитваме…
	Патрик сложи ръка върху нейната.
	— Няма да чакаме прекалено дълго, обещавам ти. Просто още не му е дошло времето.
	Сега обаче размножителният инстинкт на Мишел беше достигнал критична маса. Тя чувстваше, че часовникът тиктакаше все по-бързо. Главно защото искаше да има най-малко три деца. Патрик тънеше в блажено неведение за този факт.
	Мишел и аз се запознахме в автобуса на прибиране от училище. Аз я бях виждала в междучасията, разбира се. Двете бяхме от един випуск, но в различни класове, така че се засичахме само в часовете по математика, където и двете мигахме на парцали. Никога не бяхме разменяли дума. Сега, като се връщам назад, осъзнавам, че тя беше стеснителна. Но по онова време я смятах за скучна и прекалено добродетелна, затова не й обръщах внимание.
	И така, един ден се прибирах от училище с автобуса. Мишел седеше няколко седалки по-напред, забила глава в някаква книга, както винаги. Две момичета от горния клас седяха зад нея, закачаха се и говореха високо. Знаех кои бяха и честно казано, малко се страхувах от едната — Лиза — защото беше малко побъркана. Затова наведох глава и се престорих на погълната в домашното ми по география.
	След няколко минути те се умълчаха и това ме накара да погледна. Откачената Лиза беше извадила ножичка за нокти, държеше в ръка едната руса плитка на Мишел и кълцаше с маниакално усърдие. Отначало помислих, че Мишел не беше усетила и макар да ме е срам да призная, реших да се престоря, че нищо не съм видяла. Но после видях, че Мишел се беше изчервила до корените на косата си. Тя напълно съзнаваше какво правеха момичетата, но беше прекалено изплашена, за да каже нещо.
	Иска ми се да кажа, че скочих на крака и се разкрещях на Лиза и нейната съучастничка, а те спряха, извиниха се и обещаха повече никога да не тормозят малките и беззащитните. Не го направих, разбира се, защото аз също се страхувах от тях и не исках да привлека вниманието им върху себе си. Вместо това станах, дръпнах сигналния звънец, минах невъзмутимо по пътеката към предната врата и тупнах приятелски Мишел по рамото.
	— Хей!
	Рязането спря — несъмнено само за момент — и аз почувствах как лудият поглед на Лиза се спря върху мен, но аз продължих да гледам Мишел.
	— Аз слизам тук и отивам в центъра, искаш ли да дойдеш? В Уеърхаус има разпродажба.
	Аз на практика я измъкнах от седалката и я повлякох към вратата, преди Лиза да може да каже нещо като „Ти пък коя си?“. Честно казано, аз усещах, че между това да слезе от автобуса и да тръгне след жертвата си — което би означавало да ходи пеш — и да я оставят на спирката пред дома й, Лиза винаги щеше да избере пътя на най-малкото усилие. Неслучайно й казваха (само зад гърба й, естествено) Трътлата.
	— Ти ми спаси живота. — Мишел ме погледна с изражението на кученце, извадено от дълбините на тъмен кладенец, където е гладувало и скимтяло цяла седмица. Мисля, че моментално развих зависимост към този поглед. Той е като крека в света на погледите.
	— Те просто са глупави — казах аз, смутена от това стремглаво издигане до статуса на герой. — Ти не си длъжна да идваш в Уеърхаус с мен. Всъщност, дори не знам дали има разпродажба…
	Но Мишел вече ме беше хванала под ръка.
	— Хайде все пак да отидем да разгледаме. За благодарност ще ти купя кока-кола.
	А останалото е история, както се казва.


>>	3

	След инцидента в автобуса Мишел и аз станахме неразделни в училище. Дори заживяхме заедно след завършване на колежа, докато всяка не си купи собствен малък апартамент в пристъп на желание да се направим на пораснали на двайсет и няколко години. И двете бяхме избрали рано желани професии — аз в телевизията, Мишел в сферата на маркетинга — така че на този етап започвахме да печелим достатъчно, за да се покатерим на най-долното стъпало на имотната стълбица с помощта на 100-процентова ипотека, апартамент с размерите на пощенска марка в квартали, където хората не просто се страхуваха да излизат, но и да си стоят вкъщи.
	Причината да се озова в телевизионната индустрия се дължи на Мишел, между другото. Или по-точно на нейния баща. Открай време аз смятах, че беше най-невероятното нещо, че господин Франклин — Джулиан, както той ме принуди да го наричам накрая, макар че се съпротивлявах докрай — работеше за Би Би Си, когато бяхме деца. Аз си представях дните му изпълнени с бляскави срещи със звезди, дълги обеди и безброй чаши шампанско. Разбира се, сега имам по-реална представа — тоест, ако не се броят дългите обеди. В Би Би Си не можете да намерите жива душа в часовете между дванайсет и три и половина следобед.
	За да не се впускам в подробности, когато наближи да завършим училище, той се премести в Канал 4. Мишел упорито отказа да постъпи на най-ниската позиция, която й предложи баща й. Тя каза, че искала да направи нещо сама. Не искаше хората да приказват, че са й предложили работа само заради баща й. Аз, от друга страна, изобщо не се замислих. Достатъчно трудно беше да си намеря някаква работа, да не говорим място в индустрия, където човек трябваше да убие някого, за да влезе. Нека си говорят, че са ме пробутали. Не ми пукаше.
	— Аз съм съгласна — рекох.
	Джулиан остана някак неприятно изненадан.
	— О! Значи ти искаш?
	— Бих ти отхапала ръката — казах аз. — Метафорично, разбира се.
	Мириам — майката на Мишел — се беше разсмяла.
	— Надявам се.
	— Аз мога само да ти открехна вратата — рече Джулиан. — Оттам нататък всичко зависи от теб.
	— Това ми стига. Няма да те изложа, честна дума.
	И така, аз постъпих с протекция и малко по малко, с благословията на Джулиан, се добрах до по-големи и по-интересни задачи. Ако той беше разочарован, че негово протеже бях аз, а не дъщеря му, с нищо не го показа. Години по-късно, когато му казах, че основавам собствена продуцентска компания „Касъл“, очите му се навлажниха, несъмнено от гордост.
	Разказвам ви всичко това, за да обясня как се запознах с Патрик. Той също работи в телевизията, но като специален пълномощник. Това означава, че седи в офис и решава на кого да даде парите на компанията — Патрик е като милионерите от Леговището на дракона, само че не притежава парите, с които си играе. Неотдавна той стана голям шеф в Канала за интериорен дизайн — огромна риба в съвсем малко, запуснато и полъхващо на тиня езеро — но когато се запознахме Патрик беше заместник на заместник-асистента на някой от мениджърите в Канал 5 и аз бях отишла да му предложа идея за нови серии. Вече не помня каква беше концепцията. Той не я одобри. Дори не я хареса достатъчно, за да я представи на неговите шефове.
	Трябва да призная, че за един кратък момент, когато се запознах с Патрик, аз го харесах. Той пасва на моя идеален физически профил. Висок. Ъгловат. С ледени сини очи. Красив на ръба да изглежда глупаво. Глупаво в смисъл, че когато човек се отърси от първоначалното впечатление, много бързо разбира, че Патрик изобщо не е привлекателен. Той е прекалено наясно с въздействието на своята външност. Класически нарцис, който обожава огледалата.
	Моето мъничко увлечение пресъхна и умря в деня, когато отидох за втора среща с него. Очаквах срещата с нетърпение. Планирах да пърхам с мигли и да му хвърлям свенливи погледи през бюрото. Куриерката — плахо момиче, на което сигурно поемаха само пътните разходи, за привилегията да трупа опит в такава компания — ни беше донесла кафе. Патрик отпи една глътка от своето и буквално го изплю.
	— Господи, това е отвратително! — изпръхтя той, намръщен.
	Куриерката, която несъмнено беше тайно влюбена в него, посърна.
	— Искате ли да ви направя друго?
	— Да, естествено — рече той заповеднически. — Няма да пия тая помия.
	Аз се почувствах неудобно, не знаех къде да гледам. Куриерката посегна да вземе и моята чаша, но аз протегнах ръка и я спрях.
	— Моето ми харесва, благодаря.
	Патрик изсумти.
	— Нека да ти донесе друго. Това й е работата.
	След този случай просто нямаше начин да продължа да харесвам Патрик.
	Когато го видях как се присламчи към Мишел на едно официално парти — аз я бях взела с мен като придружител — аз се опитах да я предупредя, че е задник, но тя се влюби от пръв поглед. Както и той, честно казано. Към онзи момент вече го бях засичала с поредица от съвършено стройни блондинки, така че трябваше да се досетя, че Мишел щеше да е неговият идеален тип. Затова си прехапах езика. Първото правило на всяко добро приятелство гласи: _никога не критикувай избора на партньор на приятелката ти._ Защото тя може да се омъжи за него. Както и стана в този случай.
	Винаги съм смятала, че Мишел можеше да си хване много по-добър мъж. Вярно, Патрик хваща окото, има успешна кариера, обича я. Но той е малко нещо — тоест много голям — _гадняр_. Виждала съм тази негова страна неведнъж през годините. Главно с обслужващия персонал — сервитьори, продавачки или чистачки. Хора, които той очевидно презира. Грозно е, но вече съм свикнала. Един Господ знае какво говори това за мен. Колкото до Мишел, тя сякаш изобщо не забелязва. Дори след пет години, тя още е заслепена от любовта.
	О, ами причината, поради която Патрик се озова шеф на Канал „Интериорен дизайн“? Бащата на Мишел, Джулиан. Сега той е Председателят на компания, която притежава десетки кабелни канали. Той е Рупърт Мърдок, но без неговите милиони и скандали. И на кой да повери един от тези канали, ако не на своя любим зет? И защо не? След като Мишел не проявява интерес. Джулиан знае, че може да разчита на него. Знае, че Патрик си разбира от работата.
	Ако трябва да съм честна, аз все така не харесвам особено Патрик („Сериозно?“, чувам ви да викате. „Ти току-що прави секс с него, нали?“). Но той умее да е приятна компания. Забавен е. Умен е. Понякога е авторитарен. Самодоволен. Обаче Патрик прави Мишел щастлива и това е важното. Никога не съм поставяла под въпрос любовта му към нея. Тоест, до скоро. Напоследък започнах да изпитвам съмнения по отношение на Патрик. Дори подозрения.
	И ето как започна това. По някакъв начин подозрението, че той е мръсник, доведе до това, че той се показа като мръсник. _С мен._
	Малко е да се каже, че ме прецака.
	И така, Мишел и Патрик са щастливо женени и така нататък. Само че преди няколко месеца дочух някаква клюка в службата. Човекът, с когото обсъждах идея за ново предаване, което смятахме да предложим на Канала за интериорен дизайн се пошегува, че трябва да изпратим Луси да лансира проекта (Луси е висока, слаба, хубава и само на двайсет и шест. Може би това е причината да не мога да я понасям).
	— Патрик Мичъл сигурно веднага ще я одобри — каза моята събеседничка.
	— Какво искаш да кажеш? — попитах, искрено объркана.
	— Той явно харесва хубави млади мацки.
	Толкова се стъписах, че в първия момент не можах да реагирам, а после Иън побърза да се намеси: „Убеден съм, че това не е вярно. Той е женен за най-добрата приятелка на Тамсин“, така че аз не успях да разчепкам въпроса.
	Тогава не обърнах внимание, защото в нашия бизнес е пълно с клюки и слухове и човек трябва да пресява всичко през много ситна цедка за достоверност. Особено когато става дума за шефовете. Както във всеки друг бизнес. Хората обичат да разнасят клюки за шефовете. Аз също го правя и после си напомням, че в моя малък свят аз също съм шеф и трябва да се въздържам.
	После историята се повтори. Друг човек направи същия коментар. И отново. Вече беше трудно да си затварям очите. Опитах се да разпитам, но всички млъкваха, щом се сетеха, че Патрик беше съпруг на най-добрата ми приятелка. Хората просто сменяха темата и започваха да обсъждат някой друг нищо неподозиращ обект. Някой, към когото нямах личен интерес. Затова известно време не предприех нищо. Честно казано, не вярвах на тези слухове. Вярно, че Патрик обичаше да флиртува, но ако това прегрешение се наказваше, затворите щяха да се пръскат по шевовете. Освен това винаги съм смятала, че в нашата професия флиртът беше в реда на нещата. Създаване на контакти, перчене, флирт, къде точно минаваше границата? Това е просто начин да получиш каквото искаш.
	И така, аз се опитах да се убедя, че беше просто изстрел в тъмното, необоснован слух. Освен това не беше моя работа. За жалост, последният аргумент изобщо не отговаря на моя характер, но аз постоянно си го повтарях. Стой настрана. Всеки път, когато ми се приискваше да кажа нещо на Патрик или, боже опази, на Мишел във връзка със слуховете, аз се опитвах да визуализирам горното правило. Понякога се налагаше да упражня огромно усилие на волята.
	По това време аз си споделях много с Беа. _Споменах ли колко много обичам Беа?_ Тя е най-добрата секретарка, която съм имала някога, а през мен са минали немалко такива. С две от тях се сприятелих до такава степен, че накрая не можех да си обърна езика да ги помоля да ми копират документ, защото се притеснявах, че ще го приемат като унижение. Други две събудиха в мен студената, жестока ледена кралица от _Дяволът носи Прада_. Нямам представа защо. Друга една пък ме изпълваше със страх. Първите няколко пъти, когато й възлагах някакви задачи, тя правеше такава физиономия, сякаш я бях накарала да почисти тоалетната с голи ръце, след което аз не събирах кураж да я заговоря. Бог знае какво правеше по цял ден тази жена, но определено не беше свързано с мен. Тя не се задържа дълго. Естествено, мен ме беше страх да я уволня, затова взех да я хваля в нашите среди и накрая някой се смили над мен и я прилапа. Добрите секретарки са като златен пясък.
	С Беа всичко си дойде на мястото. Още когато се яви на събеседването, аз разбрах, че ще станем добър екип. За начало, тя не изрази телешки възторг от възможността да работи в продуцентска компания като момичето преди нея. Нито пък заяви, че просто иска да си запълни времето, преди да си намери „нормална работа“.
	— Вече опитах — каза тя с широка усмивка. — Шест години работих в сферата на банковото дело, сравнявах се с моите връстници, терзаех се колко бързо ще успея да се издигна в йерархията и тогава осъзнах, че мразя тази работа. Сега просто искам да се занимавам с нещо, което ще ми бъде приятно и не искам да мисля къде ще ме отведе по-нататък.
	— А защо избра телевизията? — попитах я аз. Един от моите стандартни въпроси.
	— Защото е творческа дейност. Накрая излиза готов продукт, а не просто редица цифри. Харесва ми идеята да съм част от екип, който се стреми да постигне една обща цел — пък макар да съм мъничко колело в механизма. Мисля, че ще ми носи удовлетворение.
	Взех решение още преди Беа да излезе от кабинета ми. Всъщност аз я догоних до асансьора и й предложих да постъпи веднага, след като с Ан Мари се съгласихме, че никога няма да намерим по-добър кандидат.
	Особеното при Беа е, че тя е зряла. Да, тя е умна и вероятно може да се справи с по-висока позиция, но има усета и зрелостта да осъзнава, че още не притежава необходимия опит. Доволна е да измине целия път. За разлика от повечето по-млади лични асистентки, които съм имала (Беа е на трийсет и една, другите бяха на възраст между двайсет и три и двайсет и осем, и аз мисля, че тези няколко години са решаващи) тя разбира, че животът не е състезание.
	Дори не смея да помисля какво ще се случи, когато тя реши да продължи нагоре. Помолих я да ми каже с голямо предизвестие, за да мога да намеря нов човек и тя да има време да го обучи като неин клонинг. Но засега това не е на дневен ред. Когато Беа постъпи при нас, тя ми каза, че сменя работата си средно веднъж на три години, а при нас беше едва от една година. Аз вече обмислям каква позиция мога да открия, за да я убедя да остане и да расте в йерархията при нас. Ценя Беа толкова високо, че бих могла да й отстъпя моята работа и да остана да работя за нея.
	Винаги съм усещала, че мога да я помоля за всичко. В началото й възлагах само служебни задачи, но когато се опознахме по-добре и Беа ми показа, че е готова да се погрижи за всеки аспект от живота ми, ако се наложи, аз започнах да я изпращам да ми прибере дрехите от химическо чистене, да ми уговаря час за кола маска, а веднъж дори да отскочи до стария ми апартамент и да изведе Рон на разходка, защото аз трябваше да работя до късно. Когато преди известно време излязох на среща с мъж, тя дори отиде до Уестфийлд и ми купи моделиращо бельо. Нищо толкова фрапантно. Беа никога не се оплаква, никога не завърта едва забележимо очи, както прави Луси, когато Иън я кара да направи нещо извън обичайните й задължения. Беа се стреми да ме подкрепя и да ме разтоварва от всякакви странични неща, за да си гледам работата.
	Освен това ние станахме приятелки. Съюзнички. Често излизаме от офиса за двайсет минути, за да пием кафе или да се разходим в Брук Грийн и да обсъдим ситуацията. Тя стана моят най-доверен човек и аз бих искала да вярвам, че тя също ми има пълно доверие. Беа е много дискретна. Никога не чувствам нужда да си меря приказките, за да не тръгнат слухове. Както казах, тя е зряла.
	Затова беше неизбежно да не доверя на Беа моите страхове за Патрик. Тя никога не го е виждала, но го знае по име, естествено. Ние работим само с една шепа пълномощници — на практика всяка телевизия си има по един човек, който възлага на подизпълнители всички развлекателни програми, и той е най-важният фактор за продуцентите като мен. После този човек напуска съответната телевизия и моментално се връща при нас, простосмъртните. И горко му, ако по време на царуването си е създал много врагове.
	В онзи ден ние обикаляхме улиците на Брук Грийн. Последният ми половинчат опит да вляза във форма. Трети ден подред си обувах маратонките в обедната почивка и половин час имитирах „спортно ходене“. Предишният опит показваше, че само след два дни щях да забравя, че някога съм се захващала с тази практика. Беа се беше съгласила да ми прави компания и припкаше бодро, докато аз вече съжалявах, че не си бях взела резервна блуза, която да облека след разходката. „Не давай ухо на клюките“ — беше първото, което каза Беа.
	— Обикновено не го правя. Но е трудно да не обръщаш внимание, когато става въпрос за твой приятел.
	— Забелязала ли си, че хората почти винаги клюкарстват за висшестоящите. Защото им завиждат. Или защото са огорчени, че работят някаква тъпа, нископлатена работа, докато някой друг е направил кариера.
	— Да, знам. Само че всички клюки се въртят около едно. Прекалено много съвпадения станаха. Дай да вървим малко по-бавно.
	Беа игнорира молбата ми.
	— Така е, защото хората обичат да раздуват слуховете. Така се чувстват значими. И така клюките се разпространяват като вирус.
	Аз спрях на място. Уж за драматичен ефект, но всъщност, за да мога да си поема дъх. Просто не съм в състояние да спортувам в тази жега.
	— По дяволите. Иска ми се да знаех дали слуховете са основателни.
	— Моят съвет е да не им обръщаш внимание и клюките ще затихнат.
	— Нали ще се ослушваш какво говорят хората? Всички млъкват, щом се усетят, че той е женен за най-добрата ми приятелка.
	— Добре — рече Беа и отново ускори крачка. Аз се помъчих да не изоставам. — Но пак казвам, че не трябва да даваш ухо на тези приказки.
	— Знам. Няма. Просто искам да знам каква е истината.
	Оттогава тя ми докладваше неохотно разни неща, но нищо съществено. Все в същия дух: Патрик Мичъл не можеше да устои на никоя хубава жена.
	Вече го гледах с други очи. Забелязвах всеки негов жест и превземка. Започна да ми прави впечатление колко често Мишел ме канеше да отида у тях или да излезем, защото Патрик беше на поредното събитие. Аз знам, че неговата работа е свързана с много светски контакти, но ми се струваше, че той си измисляше извинения да излиза сам, без Мишел. Виждате ли, това им е лошото на клюките и догадките: _карат ви да интерпретирате дори най-малкия жест в определена светлина._ Патрик не се държеше по-различно от обикновено, но за мен изведнъж всичко придобиваше особено значение. Развих някаква мания, няма да си кривя душата. Имах чувството, че съм длъжна да защитя Мишел, както винаги съм я защитавала. Не се побирах в кожата си, когато ги виждах двамата заедно.
	Знам, че не е лесно да видите как стигнах от това състояние на праведно възмущение до това да правя секс с него. Не е логично. Аз също не виждам логика. Но следващото нещо, което се случи, ме тласна към действие.
	Беа и аз обядвахме в кабинета ми и бъбрехме за разни незначителни неща.
	— Ти успя ли да поразпиташ за Патрик Мичъл? — попитах, когато изчерпахме другите теми за разговор. Не исках да замесвам Беа, но си умирах да разбера дали има някакви свежи новини.
	Беа замълча.
	— Какво? — притиснах я аз. — Какво е станало?
	— Може би не е вярно — каза Беа, като отхапа от багетата с бри и сладко от боровинки. Тази жена има чудовищен метаболизъм.
	Усетих, че гърлото ми пресъхна.
	— Кажи ми.
	Беа въздъхна.
	— Разпитах насам-натам, както ти ми каза, което навярно е глупаво.
	— Да му се не види — процедих аз. Знаех, че нямаше да чуя нищо добро.
	— Носи се някаква история за него и една жена, която работи в „Човешки ресурси“. Че между тях е имало нещо за известно време…
	— Не разбирам откъде хората са научили за тази история?
	— Изглежда, че тя се е разприказвала. Според слуховете, той не се е отнесъл много добре с нея.
	— И тази връзка е приключила? — попитах аз, вкопчена като удавник за сламката, че може би — дори ако бе вярно — Патрик е преминал набързо през някаква криза на средната възраст, а после рязко се е опомнил.
	— Мисля, че да, но… извинявай… не останах с впечатлението, че това е първият случай.
	Усетих как сърцето ми заблъска в ушите ми, сякаш се опитваше да избяга.
	— Ако разбера, че той й изневерява… честна дума, ще го убия.
	Беа ме погледна с разбиране.
	— Да, това би помогнало.
	— Знаеш какво имам предвид.
	— Така, дай да помислим за най-лошия възможен сценарий. — Беа е много прагматична. — Мишел най-сетне забременява. Истината лъсва. Патрик изчезва с някаква мацка и Мишел си отглежда детето като самотна майка.
	— О, боже — рекох аз, като оставих сандвича си на бюрото. Вече не ми беше до ядене.
	— Има милиони жени в същото положение…
	— Но това е Мишел. Тя живее в приказка. Гарантирам ти, че дори през ум не й е минавало, че може да отгледа децата си сама.
	— Добре… ами ако Патрик умре? Или, не знам, ако го прегази камион на връщане от работа. Тогава тя няма да има друг избор.
	— Не е същото — възразих аз, макар че трудно можех да обясня защо.
	— Живеем в 2015 година — рече Беа, сякаш този факт променяше нещо.
	— Ти не я познаваш. Тя не иска просто да има бебе, за да си има бебе. Тя иска идеално семейство. С майка, баща, три деца и куче.
	Беа вдигна рамена.
	— Тогава може би не е трябвало да се омъжва за Патрик Мичъл. Защото според мен той не иска нито едно от тези неща.
	Аз отново взех сандвича с риба тон и салата. Отхапах голяма хапка.
	— Именно.


>>	4

	Два дни след моя разговор с Беа, Мишел и аз седяхме по бански в гореща вана и се опитвахме да изключим бърборенето на другите жени наоколо. Опитвахме се да релаксираме. Всъщност аз никога не съм харесвала горещите вани. То е същото като да лежиш в грамадна купа с мръсна супа, чието съдържание на места се вълнува и шляпа по гърба ти. Обикновено цялото ми внимание отива да запазя относително изправено положение и да не позволя краката ми да плуват напосоки и да докосват игриво краката на седящия срещу мен човек. _Освен това, къде да гледам?_ Другите хора не смятат ли, че е малко странно да се къпем заедно, без дори да сме се запознали?
	Както и да е, причината да сме тук е, че Мишел обожава спа процедурите. В това отношение тя прилича на котка. Умира си да я галят. Погъделичкайте я под брадичката и тя моментално ляга по гръб и предлага коремчето си. Затова за рождения ден й подарих целодневни ваучери за нас двете в Сайон Парк. С включени процедури. Неограничен достъп до всички услуги. Беше добър избор. Мишел лежеше блажено, отметнала глава назад, сред сапунени мехури и плаващи руси коси като русалка.
	— Какво ще прави Патрик днес? — попитах аз, стараейки се въпросът да прозвучи непринудено.
	— Един Господ знае — отвърна тя. — Аз му казах, че трябва да прибере дрехите от химическо чистене, но иначе целият му ден е свободен. Сигурно се размотава по пижама и гледа детски предавания.
	— Чудесно.
	— Той има нужди от ден за мързел — каза Мишел, като се намести пред една вибрираща струя. — В момента се скапва от работа.
	— Сериозно? — подметнах аз и настроих уши като куче, което може да чуе волвото на стопанина си от един километър. — Защо?
	Мишел вдигна рамена.
	— Работа. Стрес.
	— Да, сигурно е изтощително да седиш в офиса й да решаваш кой да живее и кой да умре. — При тези думи аз лепнах на лицето си усмивка, за да й покажа, че се шегувах. Винаги съм обичала да дразня Патрик, като го сравнявам с римски император, който решава съдбата на бедните плебеи като мен с едно движение на палеца си.
	— Напрежението е голямо, ти го знаеш.
	Аз отчаяно се опитвах да не търся начин да поведа разговора, който исках да подхвана. Знаех, че трябваше да пипам внимателно. Не можех да изтърся просто ей така нещо като _„Говори се, че Патрик не си поплюва. Ти какво мислиш?“_. Но не исках и да пропусна тази възможност. Затова избрах тактиката на намеците, с надеждата приятелката ми да разкрие неволно някакви факти.
	— Но нищо по-различно от обичайното, нали?
	— Не. Все същото… ти знаеш.
	Изчаках, надявайки се Мишел да добави още нещо. Може би нещо й тежеше на сърцето, някакво подозрение за Патрик, непотвърдено притеснение. Тогава моята задача щеше да е по-лека. Тя не каза нищо. Само изохка, явно защото водната струя масажираше кръста й. Реших да я притисна.
	— Струва ми се, че напоследък той пътува много. Това сигурно го стресира.
	— Ммм…
	Очевидно, ако Патрик се беше забъркал в нещо, Мишел още не беше забелязала.
	— Това не те ли притеснява? Че той постоянно ходи по разни събития и командировки и такива неща?
	— Не, разбира се. Това е част от работата му.
	— Искаш ли да излезем за малко от водата? Пръстите ми се набръчкаха.
	— О, това ме подсеща нещо — каза Мишел, като се изправи и излезе от водата. — Сега си спомних. Какво ще правиш вторник вечерта? Патрик трябва да отиде в Манчестър. Има някакъв проблем с онова предаване с ремонтите — изостават със срока и вече са надхвърлили бюджета — и той иска да заведе продуцентите на вечеря.
	Сърцето ми се сви.
	— Така им се пада.
	— Патрик трябва да установи какво точно се случва. Предполагам, че ще успее да ги предразположи на бутилка вино.
	И може би да си подсигури извинение да прекара нощта далеч от дома?
	— Да. Нормално. Чудесно.
	— Супер. Аз ще взема нещо за хапване. Ти какво искаш? Сьомга? Лаврак?
	Аз почти не я чувах, защото умът ми препускаше лудо. Почувствах облекчение, когато дойдоха да я повикат за процедура при козметичната.

	* * *

	— Ами ако тя познае гласа ми?
	Беа не беше доволна, виждах това. Лявото й око започва да играе в единия край, когато е притеснена и сега виждам как клепачът й започва да трепери. Обаче знаех, че накрая тя щеше да се съгласи.
	— Няма да те познае, защо мислиш така?
	— Защото постоянно разговарям с нея.
	— Тя сигурно говори със стотици хора всеки ден и дори ако си помисли, че тази жена говори като Беа от „Касъл“, защо й е да се съмнява в думите ти? Честно. Довери ми се.
	Всъщност аз не карах Беа да направи нещо кой знае колко обременително. Сметнах, че беше добра идея да проверим дали „срещата“ на Патрик с продуцентите на „Стара къща, нов вид“ беше реална, затова предложих тя да се обади на неговата секретарка, да се представи като човек от продукцията, за да потвърди уговорката. Не можех да се доверя на друг човек.
	Беа въздъхна и капитулира.
	— Ще говоря с акцент — рече тя. — Може ли да се затворя в твоя кабинет?
	Аз я оставих сама, разбира се. След няколко минути тя отвори вратата и ме повика да вляза.
	— Какво стана?
	— Секретарката не ме позна. Аз говорих с шотландски акцент — искаш ли да чуеш?
	Беа започна да говори на някакъв измислен диалект от Глазгоу, който звучеше горе-долу като „Алоу, язе се казвам Мораг“. Аз нямах толкова търпение.
	— Тя какво ти каза? Питам за Патрик?
	— Имат резервация за вечеря в неговия хотел в седем и половина. И двамата продуценти са мъже, между другото. Проверих в Гугъл.
	По някаква причина аз се почувствах измамена. Мислех си, че ще го изловя.
	— Това е добре, нали? — рече Беа, когато аз не отговорих нищо.
	— Ами ако той има друга среща там по-късно. Ще вечеря, това е идеалното алиби, а после ще излезе да си търси… или тя ще го чака в хотелската стая, не знам.
	— По дяволите. Той може да си поръча ескорт — промълви Беа, ококорила очи. — Или да отиде в някой долноразреден салон за масажи. Има ги навсякъде.
	— Не — отсякох аз. — Ние с теб се увлякохме. Тук говорим за Патрик. Не мога да повярвам, че ще падне толкова ниско.
	— Тогава какво ще правим?
	— Нищо — решително казах аз. — Аз си въобразявам глупости. Хайде да забравим тази история.
	Имах намерение да послушам съвета си, наистина. Но аз никога не съм била добър слушател.


>>	5

	След една седмица аз бях в кухнята на Мишел и режех домати за салата. Чувствах се толкова у дома в тази къща, така че често започвах да приготвям храната, когато наближеше време за хранене.
	— Как мина пътуването на Патрик до Манчестър? — попитах колкото можеше по-непринудено.
	Мишел вдигна поглед от теглилката с кедрови ядки за пестото. В нейното домакинство нямаше място за купешки бурканчета.
	— А, добре, струва ми се. Той не каза почти нищо.
	— Ясно.
	Не се сещах какво друго да кажа.
	Мисля, че на това място трябва да дам описания на всички нас, за да имате пълната картина, но ще дам само най-основните факти. Все пак ще опитам. Колкото да си съставите представа.
	Мишел, както знаете, е блондинка. Тя е средна на ръст, слаба, със сини очи. Да, знам, под това описание попада една пета от женското население, но не се сещам какво друго да кажа. Тя определено е хубава. Винаги е била по-нежна и по-грациозна от мен. Но Мишел изобщо не осъзнава колко е привлекателна. Сякаш до последно отхвърля красотата си. Не съм срещала друг човек, който толкова да не държи на външността си. Мишел никога не се кипри. Тя просто има добри гени и не полага грижи за нищо. Ще се опитам да направя сравнение. Тя малко прилича на Наоми Уотс в ролята на счетоводителка. Под това имам предвид, че Мишел подхожда с голяма доза конформизъм към нейния стил на обличане и прическата. Плюс това почти непрекъснато носи очила за четене. Знаете ли на кого прилича? На онзи персонаж на секретарката, която дори не забелязвате, докато не свали очилата си и не разроши косата си и тогава осъзнавате, че е прекрасна, просто не сте обръщали внимание до този момент.
	Патрик никога не е гладко избръснат. Обича да е с леко набола брада. Косата му е… ами, стандартната мъжка коса. Какво мога да кажа? Отгоре е по-дълга, отстрани по-къса. Освен това той има сини очи, както знаете, така че техните деца ще бъдат като членове на Хитлерюгенд. Само че неговите са пронизително леденосини. По-светли, отколкото си представяте и все пак понякога ме оставят без дъх. Когато не е на работа, той обикновено носи дънки и тениски с щампи на стари рок банди.
	Колкото до мен, ето някои от моите достойнства: големи очи (кафяви), хубава коса (гъста, тъмнокестенява с по-светли кичури), по-висока от среден ръст (173 см). Прилична фигура, когато съм облечена. Без дрехи моментално става ясно, че съм скарана със спорта. Някой ден ще започна да спортувам, _честна дума_. Преди гравитацията да си е казала тежката дума.
	Недостатъци: голяма уста. МНОГО ГОЛЯМА. Тук не става дума за Джулия Робъртс, а по-скоро за някаква жаба. Когато се смея, сигурно събеседниците ми имат чувството, че надничат в Големия каньон. Къси крака. Не в глобалния план на нещата, а пропорционално. Къси за _моя ръст_. Не мога да нося ластични дънки. Аз имам класическа фигура тип круша, с един размер разлика между горе и долу, със склонност да трупам килограми на бедрата и ханша, несъмнено заради моето нежелание да бягам. Прекарвам голяма част от живота си в обмисляне как да сваля няколко упорити килограма. Това ми е хоби.
	Ако въведете тези данни в компютърна програма, сигурно ще получите образ на орангутан. Но положението не е чак толкова лошо. Не трябва да се оплаквам, както обича да казва майка ми. Между другото тя казва също „Горе главата, пък да става каквото ще“, така че аз се старая да не я слушам.
	Така, сега можете да си ни представите седнали на масата: секретарката Наоми Уотс, по-младият, по-обикновен брат на Клинт Истууд и неговия приятел маймуната Клайд.
	Къщата на Мишел и Патрик е като за големи хора. Те имат кафе машина и специално ренде за лимони. Картините по стените са художествени произведения, а не плакати и снимки от стари ваканции, които са поставили в рамка. Всеки ден получават вестник (Индипендънт) и веднъж на две седмици кашон с органични продукти. Давам си сметка, че така ви изглеждат като двойка сноби, но аз им се възхищавам. Моето жилище — сега двустаен апартамент във внушителна сграда от червени тухли, с красив еркерен прозорец в хола и тераса — е мастърклас по разхвърляност. Притежавам голям брой прекрасни вещи, всички на неподходящи места или потънали в безпорядък и прах. За мен домът на Мишел и Патрик е нещо като светилище.
	Но днес не толкова, защото колкото и да се опитвах да ги игнорирам, в ума ми продължаваха да се въртят онези слухове. Беа беше успяла да се докопа до още няколко парчета предполагаема информация. Патрик, както говореха злите езици, беше сериен Дон Жуан. Той просто не можеше да устои на хубава жена. Говореше се не за една жена, а за поредица от незначителни флиртове и мимолетни истории. Изглежда, че ние бяхме единствените хора, които не знаем, каза Беа. „Обществена тайна“ беше изразът, който тя използва.
	— Ти ще присъстваш ли на връчването на наградите „Избор на публиката: кабелен лайфстайл канал“? — неочаквано попита Мишел. Още ядяхме пастата, която тя бе направила към нарязаната от мен салата. Патрик отговаряше за десерта, което означаваше, че щеше да сложи няколко топки сладолед в една купа и да ги гарнира с някакви сосове. Наричахме тези сбирки нашите Инфарктни съботи.
	До този момент аз успявах — така мислех — да се държа нормално в тяхна компания. Под което разбирам, че пиех повече и се шегувах повече от обикновено. Приятелството ми с Патрик е много повърхностно. Двамата се дразним и цупим. Понякога се разсмиваме, но никога не стигаме по-далеч от това. Обикновено това е достатъчно. Трябва да е достатъчно.
	— Божичко, не. Не сме номинирани в нито една категория и тези събития са убийствено скучни, ако не те крепи поне надеждата да ти прочетат името.
	— Пат, ти ще присъстваш, нали? — рече Мишел и протегна ръка, за да погали съчувствено Патрик по главата.
	Аз бях потресена.
	— Така ли? Значи имате номинирано предаване?
	— Не, но според мен е добре понякога човек да се вясва по тези събития.
	— Сериозно? Аз не мога да си представя нещо по-досадно…
	Патрик ме срази с обезоръжаваща усмивка. Той си има набор от обезоръжаващи усмивки. По една за всеки случай. Аз вече съм развила имунитет. Или поне така мислех.
	— Аз също, честно казано.
	— Трябва да вземеш Мишел с теб. Тогава поне ще можете да се посмеете.
	_Въобразявах ли си? Или той наистина се сконфузи и изнерви за миг?_
	— Това е служебно събитие. Аз трябва да създавам контакти. Знаеш как е.
	Знаех, разбира се. Наистина не беше прието да водиш партньора си, освен ако не те бяха номинирали лично. Разбирах това. Но все пак не можех да проумея защо Патрик щеше да присъства. Колкото до церемонията, наградите „Избор на публиката: кабелен лайфстайл канал“ бяха точно толкова незначителни колкото и наградите за технически ефекти. Не можех да си представя как някой от позицията на Патрик щеше да завърже ценни контакти над чиниите с агнешки котлети. Но церемонията беше отлично извинение, ако искаш да прекараш нощта навън, без опасност жена ти да ти се лепне. Което само по себе си не беше углавно престъпление, но в светлината на последните разкрития, изведнъж се превръщаше в опасно оръжие.
	Сърцето ми се разтуптя и прескочи един удар.
	— Е, по-добре ти, отколкото аз — казах аз и се посветих на пастата и пестото. Но бях загубила апетита си.


>>	6

	Беа въвеждаше ред в кабинета ми. Или по-точно разчистваше остатъците от стотина обяда и следобедни закуски от бюрото ми, за да може да намери някакви документи, които трябваше да бъдат заведени. Всеки път, когато ям пред компютъра си, аз се питам дали не трябва да направим предаване за чистотата на работното място. Нещо като _Колко чист е домът ви_, но с експерти по съдебна медицина, които да проследят микробите по трохите от засъхнали сандвичи с варено яйце и майонеза и домашните сладкиши на Ан Мари. Някъде бях прочела, че клавиатурата на компютъра е пет пъти по-мръсна от тоалетната ви. Не мога да ви кажа кой и защо беше установил този факт. Някои хора разполагат с прекалено много свободно време.
	Въоръжена с антибактериална кърпичка и черна торба за смет, Беа цъкаше с език и прехвърляше предпазливо разни листчета и хартии, като от време на време вдигаше някое и го разглеждаше внимателно.
	— Това?
	— Какво е това?
	— График за постпродукция на _Домашни войни_. Тази поредица не я ли излъчиха вече?
	— Да. Изхвърли го.
	Беа разгледа следващия лист хартия.
	— Някакъв пазарски списък?
	— Дай да видя.
	Тя ми го подаде.
	— Прилича на списък с покупки.
	Аз го метнах в кошчето, без изобщо да го погледна. Беа избърса отворилото се свободно място върху бюрото. Микроскопични смъртоносни микроорганизми изпискаха и умряха.
	— Той ще присъства на церемонията за раздаването на наградите „Избор на публиката: кабелен лайфстайл канал“. Не мислиш ли, че е малко странно?
	Беа ме погледна озадачено. Очевидно Патрик и неговата евентуална съпружеска невярност не бяха основната мисъл в главата й.
	— Патрик.
	— О. Е, това му е работата, нали? Не можеш да вадиш заключения от това.
	— Той ще отиде чак в Бирмингам, за да присъства на церемония, в която неговата мрежа няма нито една номинация и където няма да има нито една важна клечка, с която вече няма установени професионални връзки.
	Беа взе нервно една картонена чаша, надникна вътре, помириса я.
	— О, стига! Може би той просто иска да прекара една вечер навън. Ти да не се опитваш да отгледаш някакво биологично оръжие тук?
	Аз взех чашата от ръката й. Вътре се беше завъдила малка, гъста зелена гора.
	— Уф! Извинявай. — Аз хвърлих чашата в черната торба. — Така е. Но ако той просто иска да излезе, защо не отиде на кръчма с приятелите си?
	Беа вдигна рамена.
	— Аз не мисля, че е толкова важно. Защото ако не ти бях казала какво съм чула, ти щеше ли да обърнеш внимание?
	Замислих се. Нямаше да се впечатля, естествено. Присъствието на скучни събития беше важна част от работата на Патрик.
	— Не.
	— Добре тогава.
	— Но ти ми каза. Това е разликата.
	— Искаш ли в обедната почивка да прибера тези дрехи? — попита Беа, показвайки квитанция от химическото чистене, която от седмици смятах за изгубена.
	— Какво? О, да. Идеално. Благодаря. И можеш ли да ми вземеш салата от магазинчето? С микс от зелени листа, домати, авокадо…
	— Репички, пресен лук, сирене чедър и грах. Да, знам. Шоколадово кексче с орехи? Лате с обезмаслено мляко?
	— Беа, казвала ли съм ти някога, че те обичам? — казах аз, смеейки се. — Както шеф обича своята асистентка, разбира се.
	— Много, много пъти, но можеш да го кажеш отново.
	— Да, и можеш ли да ми вземеш последните броеве на Броудкаст и Гламър? И да провериш дали са готови онези обувки, които остави за смяна на токчетата.
	— Разбира се.
	Беа прерови щателно боклука. Купът, който тя беше отбелязала за завеждане в деловодството, беше придобил вида на наклонената кула в Пиза. Аз продължавах да трупам документи.
	— Работата е там, че събитието е в Бирмингам. Не мога да не се питам дали той просто не си търси извинение да прекара нощта другаде.
	Беа спря да прави каквото правеше и ме погледна.
	— Той ще прекара нощта там?
	— Очевидно.
	— Но… какво? Да не мислиш, че той просто ще се надява да му излезе късметът?
	— Точно така мисля.
	— На мен ми се вижда някак несериозно.
	— Голяма риба в малко езеро. Някоя амбициозна секретарка, която работи в _Най-елегантната каравана_ във Великобритания ще се поласкае от неговото внимание. Не знам…
	— Знаеш ли какво мисля? — каза тя. — Мисля, че който търси намира. Ако започнеш да анализираш нечие поведение, вероятно можеш да го интерпретираш във всякаква светлина.
	— Имаш право. Трябва да се заловя с нещо смислено, да си проясня мислите.
	— Няма да ти преча — каза Беа и завърза препълнената черна торба. — В колко часа искаш да ти донеса обяда?
	— Ами, няма значение. В един?
	Аз знаех, че Беа беше права, знаех, че вероятно бях изфабрикувала цяла снежна планина от една малка неравност в тревата, но това не ми попречи да продължа да въртя тази история в ума си, докато се опитвах да прочета съдържанието на входящата поща. Почувствах облекчение, когато Ашли подаде глава в стаята и попита дали исках парче от тортата „Батенберг“ на Ан Мари. Откакто миналата седмица бяха представили този сладкиш в последния епизод на _Bake Off_: Най-сладкото състезание, аз знаех, че „Батенберг“ неизбежно ще се появи в нашия офис. Единственият въпрос беше кога.
	— Съвсем тънко парче, благодаря. Прозрачно.
	Ашли се разсмя.
	— О, не, няма да се измъкнеш толкова лесно.
	— Толкова ли е страшно?
	— Звезден колапс.
	— Идеално.
	Тя продължи да стои на вратата.
	— Искаш ли нещо друго, докато Беа я няма?
	— Нищо. Благодаря.
	В действителност исках някой да ксерокопира един бюджет, който бях изпратила за съгласуване, но по някаква причина, въпреки че Ашли ни е обща секретарка, аз възлагам всички задачи на Беа. Така се чувствам по-добре. Знам, че ще ги свърши както трябва.
	Ашли се усмихна.
	— Ей сега ще се върна с тортата. Ще я нарамя на гръб.
	Как мога да опиша колегите ми, за да си съставите адекватна картина? Сещам се, ще се опитам да ги опиша с няколко ключови думи или фрази, за да ги скицирам. Колкото да си изградите някаква представа.
	Иън: на 45. Преждевременно побеляващ. Преждевременно оплешивяващ. С очила. Стегнат — но само в смисъл на спортна фигура. Развлича се с маратонско бягане.
	Ан Мари: на 63. Ниска. Русоляво каре с бретон (според мен, това е нова интерпретация на едновремешната синьо-сива коса, запазена марка на възрастните жени. Аз вече реших да се боря с тази прическа до последен дъх). Тя има конструкцията на малък, жилав териер. Представям си, че в дните на своята младост е можела да надвие във всеки кръчмарски бой.
	Беа: на 31, както знаете. Висока, слаба, с дълга кестенява коса, характерни черти (тоест възголям нос). Момиче, което в предаването _Следващия топ модел_ биха определили като „авангардна“.
	Луси: на 26. Също висока, също слаба, също брюнетка. Красива като кукла. Момиче, което в предаването _Следващия топ модел_ биха определили като „комерсиална“.
	Ашли: на двайсет и няколко. Момиче, което никой не би взел в _Следващия топ модел_. Със среден ръст. С нормална външност. Коса. Очи. Ръце. Крака. Всичко си има и всичко й е наред.
	Когато Беа се върна натоварена със салатата и списанията, които й бях поръчала, с дрехите ми, които беше взела от химическо чистене и обувките ми, които бях оставила за поправка, аз бях обмислила всичко. И имах _ПЛАН_. Той се беше появил в главата ми от нищото. Аз го бях обмислила. Бях го отхвърлила като безумен. После го бях обмислила отново. Бях претеглила плюсовете и минусите и бях прехвърлила наум всички слаби брънки във веригата. Накрая бях решила, че си струваше. И без това нямах друг избор. Оставаше само да убедя Беа.
	— Седни за малко — казах аз, когато тя ми върна рестото от трийсетте лири, които й бях дала, преди да излезе.
	— Всичко наред ли е?
	— Ти само ме изслушай. Не казвай нищо, докато не ти изложа целия план.
	— О, боже — рече Беа, отмествайки стара книжна торба с остатъци от закуска, за да може да седне на подлакътника на канапето. На пода се посипаха трохи и тя се наведе да ги събере.
	— Това не звучи добре. Какво си направила?
	Нейната нервност ме накара да се разсмея. Това не беше типично за нея.
	— Нищо. Поне засега. И всъщност няма да съм аз тази, която ще прави нещо.
	Аз вдишах дълбоко. Събрах кураж.
	— Ще си ти.
	Беа ме погледна с широко отворени очи.
	— Не, Тамсин. Не, каквото и да си намислила.


>>	7

	— Тоест ти искаш да му заложа капан.
	— Технически погледнато, да.
	Беа и аз продължавахме да спорим разгорещено. Аз бях изложила моята идея в подробности и тя беше изтъкнала всички възможни възражения. Трябва да кажа, че колкото повече клопки осветяваше Беа, толкова повече аз губех решимостта си.
	Тя се облегна на стола и кръстоса ръце.
	— Няма нищо техническо. Това е то.
	Планът, който бях измислила, беше следният. Патрик очевидно не можеше да устои на хубава жена. Беа определено беше такава. Той щеше да бъде на церемонията по връчването на наградите на публиката за кабелен лайфстайл канал без жена си и с резервирана хотелска стая. Следователно, ако слуховете бяха верни и привлекателна млада жена му се предложеше сама, той нямаше да откаже, нали? _Бинго._ Щяхме да го спипаме на калъп. Аз щях да разполагам с необоримо доказателство за истинската същност на мъжа на моята най-добра приятелка и тогава… Хъм, честно казано не знам какво точно щеше да се случи тогава. Още не бях стигнала дотам.
	Някои от контрааргументите на Беа бяха:
	— Ами ако той вече си има уговорка с друга жена? Тогава ти няма да постигнеш нищо.
	— Ами ако той не ме хареса? Колкото и да е разхайтен, не може да си пада по всяка жена, нали?
	— Ами ако се досети коя съм?
	Опитах се да оборя тези въпроси. Дори ако Патрик вече си беше уговорил среща, Беа щеше да види жената, да забележи непристойното му поведение. Тя беше красавица, кой нормален мъж можеше да й устои? (Е, тогава това не доказваше нищо, отсече Беа. Ако всеки средностатистически мъж искаше да й се лепне, тогава Патрик щеше да бъде само представителна извадка.) Те никога не се бяха виждали, дори не бяха разговаряли по телефона, как Патрик би могъл да я разобличи?
	— А какво се очаква да направя, ако той се хване на въдицата? Караш ме да _спя_ с него? — Беа ме погледна в очите, с разширени ноздри. Знаех, че не направлявах добре този разговор. Ако изобщо можеше да има правилна стратегия за неговото провеждане.
	— Не! Божичко, не. Какъв израз използваха във вестниците — ти можеш просто да намериш извинение да се оттеглиш. Но тогава ще знаем. Ще го спипаме.
	— Честно, Тамсин, ти знаеш, че бих направила всичко за теб. Но това е прекалено. Убедена съм, че е незаконно или недопустимо.
	— Кое? Да флиртуваш с мъж на парти?
	— Не знам. — Тя хвана с ръце главата си. — Моля те, не ме карай да правя това.
	Стана ми неудобно пред Беа, наистина. Знаех, че бях преминала границата в протокола шеф-асистент. Но също така знаех — ако съм честна докрай — че Беа не можеше да ми откаже.
	— Ти не си длъжна да го правиш. Не, разбира се. Просто… не знам какво друго да измисля.
	Беа се засмя нервно. Не прозвуча много убедително.
	— Може би нищо?
	— Ами ако слуховете са верни?
	— Защо избра точно мен? Луси е секси…
	Обречен аргумент.
	— Мога да се доверя само на теб.
	Беа въздъхна драматично.
	— Не съм сигурна, че мога да изиграя такъв етюд.
	Аз видях пукнатина в бронята.
	— Можеш, естествено. Облечи си червената тясна рокля.
	— Аз нямам билет за церемонията. Може да са ги разпродали. — Нямаше как да не забележа малката искрица надежда в гласа на Беа.
	Аз вече се бях погрижила за билета. Преди да повикам Беа, бях позвънила, разпитала и ми бяха казали, че още имаше билети. Останах с впечатлението, че мъжът на телефона искаше да каже „предостатъчно“ или „стотици“, или нещо такова. И остана разочарован, когато му казах, че искам само един билет.
	— Съмнявам се, че са ги разпродали — казах. — Аз ще им се обадя. И ще платя билета, естествено. Ще поема и другите разходи. Пътните и хотела и прочее.
	— Не искам да спя там — рече Беа и аз разбрах, че бях спечелила битката.
	— По-разумно е. Така ще можеш да се приготвиш в хотела. Иначе ще трябва да се качиш на влака облечена, гримирана и на обувки на високи токчета. При това в час пик.
	За момент настъпи мълчание. Аз изчаках Беа да заговори.
	— По дяволите. — Пауза. Мълчание. Само бял шум от лампата на тавана. Аз удържах нервите си.
	— Добре.
	Част от мен не можеше да повярва.
	— О, боже мой! Ти си моята звезда! Задължена съм ти.
	— Трябва да ми кажеш точно какво искаш да направя. Първо, аз дори не знам как изглежда този мъж.
	— Разполагаш с няколко дни. Ще отрепетираме всичко, ще обсъдим всички слаби звена и как можем да ги избегнем.
	— И задачата е да го прикоткам. Да ме покани в неговата стая или нещо такова? И не трябва да правя нищо повече?
	— Божичко, не! Не, разбира се. Просто се престори, че си навита и виж как ще се държи той.
	— Сто процента всичко ще се обърка.
	Беа имаше право. Моят гениален план можеше да се провали по един милион начини. Имаше толкова много фактори, които можеха да доведат до погрешно тълкуване на ситуацията.
	— Нямам друг вариант — казах аз.
	През следващите два дни Беа и аз не говорехме за нищо друго, освен за _ПЛАНА_. Разработихме детайлно прикритие за нейната самоличност и причината да присъства на церемонията (представител на измислена нова независима компания на име „Късмет“. Беа искаше да я наречем продуцентска компания „Неустоим капан“, но аз веднага поставих вето), уверих я, че в залата щеше да има план на масите с имената на гостите, така че можеше лесно да проследи плячката си и я бях накарала да прегледа стотина щастливи снимки на Патрик, които бях правила през годините.
	— Тя изглежда мила — отбеляза Беа, когато видя първата негова снимка заедно с Мишел.
	— Такава е — признах аз. — Тя е съкровище. — Предишната вечер прегледах тези снимки, за да реша кои точно да покажа на Беа. Мишел изглеждаше блажена и щастлива на всички фотоси, където бяха двамата заедно. Дадох дума да накажа жестоко Патрик, ако се окажеше, че той й изневерява.
	Бяхме разработили безброй сценарии как Беа можеше да се запознае с Патрик: разлято питие („О, толкова съжалявам, ще взема кърпа и ще попия течността.“); припознаване („Вие сте двойник на моя приятел Том. За секунда аз наистина ви помислих за него. Може би сте роднини?“); фронтална атака („Може ли да седна до вас? Вие сте единственият човек тук, който изглежда що-годе интересен.“). Естествено, Беа отхвърли последния вариант.
	— Просто си представи, че си видяла човек, който наистина ти харесва. Какво ще направиш?
	Тя намести слънчевите очила на носа си. Седяхме пред едно магазинче за замразен йогурт в предобедна сънливост. Колите ни облъчваха с токсични газове, докато чакаха зелената светлина на светофара.
	— Не знам. Ще вися там с надеждата да ме заговори.
	— В този случай трябва да подходиш по-активно. Кажи му, че искаш да обсъдиш с него някаква творческа идея или го питай дали обича котки, или… бални танци.
	— Той гей ли е?
	— Не, разбира се. Просто давам примери. Ако нищо друго не сработи, падни на земята пред него. Или още по-добре, върху него.
	— Кажи ми какво харесва Патрик, така че да имам поне някакъв шанс.
	— Добра идея — казах аз. — Той си пада по ретро неща. Всичко от седемдесетте и осемдесетте години.
	— Мога да облека пола за ламбада. Или къси карирани панталони — подхвърли саркастично Беа. — Или, да, сетих се — да нося плакат в подкрепа на миньорите.
	— Много смешно. Просто пърхай с мигли и му хвърляй премрежени погледи. Ако си търси мацка, ще се хване.
	— Ако ме арестуват за сексуален тормоз, ти ще си виновна.
	Беа забоде пластмасовата лъжица в онова, което беше останало от йогурта с фъстъчено масло и банани, после я извади и я размаха пред мен. Не бях напълно убедена, че подкупът от половинчасова почивка и купичка замразен йогурт я беше спечелил.
	— Ти ще се справиш. Всичко ще се нареди.
	— Лесно ти е да го кажеш.
	— Честно, Беа, ти нямаш представа колко съм ти признателна. Правиш ми огромна услуга. Някой ден ще ти се реванширам, обещавам ти.
	— Може би сега е моментът да поискам увеличение на заплатата. — Беа се засмя, за да ми покаже, че се шегува.
	— Ако зависеше само от мен, веднага щях да я увелича. Можеш да си вземеш свободен ден в петък, какво ще кажеш?
	Може би трябва да спра за момент и да обясня защо щастието на Мишел е толкова важно за мен. Защо бях готова да направя нещо толкова абсурдно, за да подсигуря това щастие. Истината е, че аз бих направила всичко за Мишел. Тя може да смята, че я спасих онзи ден в автобуса, но истината е, че тя ме е спасявала много повече пъти.
	И не говоря само за дребните неща. Среднощните телефонни обаждания, съчувствието или подкрепата. Говоря за сериозни неща. Като онзи път, когато ни хванаха да крадем от един магазин (което беше моя идея, защото исках отчаяно чифт обици от Топ Шоп, а нямах пари) и тя пое цялата вина, защото моите родители бяха сто пъти по-строги от нейните, или когато тя стана в три часа сутринта, качи се в колата си и прекоси половин Лондон, за да ме прибере, след като си бях загубила чантата същата нощ и нямаше как да се прибера вкъщи. Или онзи път, когато Мишел дойде с мен в АГ клиниката, след като бях установила, че съм забременяла случайно и знаех, че не можех — не трябваше — да задържа бебето. Тя беше единственият човек, на когото казах, и макар че Мишел вече копнееше да си има детенце, тя не се опита да ме разубеди.
	Когато бяхме на петнайсет, баща ми си намери работа в Шефилд. Двамата ми братя вече бяха напуснали семейното гнездо, така че им беше все едно. Аз бях изправена пред свършен факт. Бяха ми избрали училище, където щях да продължа обучението си. Щяхме да се преместим през лятната ваканция. Да кажеш на петнайсетгодишно момиче, че трябва да се вдигне и да изостави всичките си приятелки и да се премести на стотици километри, е все едно да кажеш на петнайсетгодишно момче, че вече не му е позволено да заключва вратата на стаята си. Все едно да получиш смъртна присъда. Аз плаках, крещях, цупих се. Майка ми и баща ми бяха непоклатими. И тогава Джулиан и Мириам се намесиха и предложиха да живея при тях през срока, ако родителите ми бяха съгласни. Аз се преместих в тяхната къща, в стаята на Мишел, и живях там през следващите три години. Ако дотогава бяхме близки, сега станахме неразделни. Аз станах част от семейството. Бих направила всичко за нея.
	Така че, както виждате, за мен Мишел е повече от приятелка, тя ми е като сестра. Онази сестра, която ти желае най-доброто, а не ти се обажда да ти каже, че си лоша дъщеря и трябва да навестяваш родителите си по-често.
	Просто не знам какво щях да правя без нея. Аз обичам братята ми, обичам мама и татко, но се обаждам първо на Мишел, ако ми се случи нещо. Тя е единственият човек, който знае всичко за мен. Тоест, досега — очевидно.
	В четвъртък пуснах Беа да си тръгне няколко часа по-рано, за да отиде на гарата преди час пик. Исках да има достатъчно време да се приготви. Беше важно Беа да изглежда неустоимо съблазнителна. Всички стаи в хотела, където се провеждаше церемонията, бяха заети, затова й запазих стая в „Премиер Ин“, на пет минути разстояние.
	— Вземи си такси, чу ли? — казах аз като загрижен родител. — Не искам да се прибираш пеш късно през нощта.
	— Нямам намерение да стоя до късно. — Беа преглеждаше пътната си чанта в кабинета ми, за да провери дали е взела всичко необходимо. — Тръгвам си веднага, щом изпълня мисията си. Предпочитам да си поръчам вечеря в стаята и да гледам новини, отколкото да си губя времето с непознати, които са толкова отчаяни, че намират удоволствие в тези награди.
	— Ще ми се обадиш, нали? Не забравяй да си заредиш телефона в хотела, преди да излезеш.
	— Да, мамо.
	— Ако по някаква причина не се чуем довечера, обади ми се утре сутринта. С кой влак ще се прибереш?
	— Не знам. Ще ти се обадя. Опитай се да не се тревожиш.
	— Желая ти успех — казах аз и я прегърнах толкова силно, сякаш заминаваше за Антарктида и можеше да не я видя никога повече. — Просто… се постарай.
	— Обещавам! Така, време е да тръгвам…
	— Беа — казах аз, когато тя понечи да отвори вратата. — Тази идея е много глупава, нали?
	— Да. Но както ти каза, какво по-лошо може да се случи?
	Когато Беа излезе, аз си дадох сметка какво правя. Изпращах моята злочеста асистентка с идиотската мисия да съблазни мъжа на най-добрата ми приятелка. Или най-малкото да му позволи той да се опита да я съблазни. Мисията беше обречена на провал. А дори да се увенчаеше с успех, какво говореше това за мен? Докато стана време да си тръгна от офиса — след като си бях изгризала един нокът до живо месо, навик, който бях борила с години и много шишенца с отровно горчив лак за нокти — аз бях стигнала до извода, че се бях превърнала в сводница. Бях като Фейгън, който се възползваше от доброто сърце на милата Беа, изпращайки я да ми свърши черната работа. За малко да й се обадя и да й кажа да се върне и да забрави за мисията. Не го направих, естествено. Сега съжалявам, че не го направих. Тогава може би щях да си спестя много грешки.


>>	8

	Реших, че тази вечер трябва да се разсея. Да не мисля за онова, което се случваше в Бирмингам. Иън и Фиона от месеци ме увещаваха да изляза с един от техните несемейни приятели.
	— Той е идеален за теб — беше казала Фиона. Тези думи са в състояние да всеят страх в сърцето на всяка необвързана жена.
	Да се срещнеш с човек, който според приятелите ти е твоята идеална половинка, е все едно да видиш собствения си образ през техните очи. Този непривлекателен, скучен, глупав мъж ги навежда на мисли за теб. Значи ти си същата. Обидно е, освен ако въпросният мъж не се окаже невероятно привлекателен и член на Менса. Затова аз обикновено отбивам опитите да ме уреждат с ухажори. Но отчаяните времена изискват отчаяни мерки. Позвъних на леко стреснатия Адам и го попитах дали искаше да се видим на питие. Импровизирана покана без никакви очаквания.
	Още щом влязох в панорамния ресторант на „Хилтън“ на Парк Лейн и се запровирах сред ордите костюмирани посетители, дошли да изпият по някой коктейл след работа, аз разбрах, че не се очертаваше една от най-великите любовни истории на нашето време. Познах Адам от снимката, която Фиона ми беше показала. Дотук добре. Излизала съм с толкова много потенциални ухажори, които изобщо не приличат на образа от снимката си. А приличат на по-възрастния, тъжен и натежал брат на човека от снимката. Лошото е, че веднага ми стана ясно, че Адам не беше мой тип. Той се изправи да ме посрещне. Ако беше разочарован, той не го показа. Аз съм експерт в улавянето на най-лекото трепване на клепачите и промените в езика на тялото, които издават дали човекът отсреща не е впечатлен от онова, което вижда. Адам ми се усмихна със същата усмивка, която се виждаше на снимката и излъчваше доброжелателност и сърдечност. Без нея обаче лицето му беше някак вяло. Неизразително.
	Вижте, аз харесвам мъже с остри, характерни черти, а лицето на Адам беше меко и месесто. Не съм чак толкова повърхностна, за да смятам, че външността е най-важното, но все пак не е без значение, при това е с доста голямо значение. Не казвам, че всички мъже, с които излизам, трябва да са красавци. В миналото съм си падала по мъже, които можеха да изплашат ято врани, ако застанеха в полето като плашило. Но в тях имаше нещо, което ми харесваше. А в Адам това нещо го нямаше.
	Казах си, че бях тук по определена причина. Да си отвлека мислите от Патрик и Беа. Щях просто да изпия няколко чашки, да си поговоря с човека и да си тръгна, след като съм убила няколко часа. Адам протегна ръка, за да се ръкуваме.
	— Винаги ми е било интересно какво мнение имат за мен Иън и Фиона. Сега не съм толкова сигурен.
	При нормални обстоятелства щях да се разсмея, но сега не ми беше до това.
	Оказа се, че Адам беше учител на едно от децата на Иън и Фиона и се опита да ме забавлява с истории от училищната площадка. Той самият също беше забавен, просто аз не бях в настроение. Чувствах се малко гузна заради моята разсеяност, но не можех да спра да си проверявам телефона на всеки няколко минути. Нямах никакви новини от Беа след есемеса, с който ми съобщаваше за пристигането си: _„Орелът кацна, ха-ха.“_ и умът ми рисуваше всевъзможни сценарии.
	— Нещо важно ли очакваш? — попита Адам, когато взех телефона си за пореден път.
	— О, не, извинявай. Тоест, да. Майка ми е болна… — Нямам представа защо казах това. Просто ми се видя като извинение, което щеше да ми позволи да продължа да следя дали не съм получила съобщение.
	— О, съжалявам — каза Адам. — Надявам се, че не е нещо сериозно.
	Аз скалъпих някаква опашата лъжа за диабет и падане. Адам изрази съчувствие. Отговарях едносрично на неговите въпроси. Той продължи да задава галантни въпроси за мен и моя свят. Знаех, че трябваше да проявя реципрочно внимание, но не виждах никакъв смисъл. Накрая той се отказа и потъна в съзерцание на нощен Лондон, който се виждаше като на длан от панорамните прозорци.
	Към десет и половина, когато вече се питах дали можех да се извиня и да си тръгна, телефонът ми иззвъня. Скочих на крака и направих знак на Адам, че трябва да се обадя. Отговорих, без дори да погледна кой ме търсеше, но за щастие беше Беа.
	— Какво става, по дяволите? Бях започнала да се притеснявам.
	Чух смеха на Беа.
	— Исусе! Казах ти, че може да не мога да ти се обадя. И между другото, нищо не става. Тъкмо приключиха с раздаването на наградите. Това нещо е БЕЗКОНЕЧНО.
	Отдалечих се от масата и застанах до прозорците. Всяка друга вечер тази гледка щеше да ме остави без дъх.
	— О, божичко, наистина ли? Ти забеляза ли го?
	— Да. Не се тревожи. Ще го заговоря. Обаждам ти се, защото знам, че седиш край телефона като влюбена тийнейджърка. Сега върви да си легнеш. Ще ти се обадя, когато се събудя.
	— Звънни ми по-късно.
	— Ще ти позвъня, щом мога. Но може да стане късно. Не мога да се измъкна, за да ти се обадя, докато се опитвам да го впечатля. Не се притеснявай, ако не ти се обадя, това искам да кажа. Всичко се проточи повече, отколкото се надявах. Сега трябва да се опитам да го заговоря, преди да си е тръгнал. Ако той има капка здрав разум, ще се изнесе по най-бързия начин.
	Едва се сдържах да не я засипя с въпроси дали Патрик беше сам и дали го беше видяла да флиртува с някоя жена. Трябваше да изчакам.
	— Добре. Върви да го хванеш.
	— Пожелай ми успех.
	Беше безполезно да продължавам да стоя нащрек. Беа едва ли щеше да се обади през следващите няколко часа, така че беше най-добре да се прибера вкъщи и да поспя.
	— Аз трябва да тръгвам — казах на Адам, обличайки сакото си. Извадих портмонето от чантата си и оставих на масата две банкноти от десет лири.
	— Надявам се, че това ще покрие моята половина.
	— Състоянието на майка ти да не се е влошило? — попита той с леко вдигнати вежди, по което разбрах, че не ми вярваше.
	— Нещо такова. Благодаря за чудесната вечер. Беше ми приятно.
	— Да — рече той. — Предположих.
	Понечих да се извиня, но после осъзнах, че нямаше смисъл. Аз нямаше да видя отново Адам.

	* * *

	Когато се прибрах вкъщи, изведох Рон до неговата тоалетна на тротоара, изчаках го, докато той просто си стоеше там и ме гледаше, убеден, че ако останеше така достатъчно дълго, аз щях да отстъпя и да го заведа на разходка — въпреки изобилието от среднощни грабители, които се бяха навъдили в квартала, Рон живееше в постоянна надежда — и аз разиграх онзи етюд, когато се преструвах, че се каня да го заведа вкъщи и обхванат от паника, той вдигаше крак над кутиите за рециклиране на съседите, след което се прибрах, легнах си с книга и телефона на възглавницата до мен. Мислех си, че няма начин да заспя през следващите няколко часа, но в следващия момент чух звъна на будилника и беше време да ставам. Винаги съм имала здрав и редовен сън, на практика мога да спя навсякъде и по всяко време. Едно бивше гадже ме наричаше „поспаланата“ заради тази моя слабост. Но младежът не се задържа дълго.
	Излюпих се от кревата точно когато телефонът ми изписка за получено съобщение. От Беа.
C>
	„Имам добри новини, но ме приеха недобре. Ще ти се обадя при първа възможност. Но всичко е наред!“
C$
	Добри новини. Това трябва да е, ъ, добре, нали? Тя не би ми написала това, не би ми дала надежда, ако не беше сигурна. Патрик явно се беше държал прилично, беше издържал изпитанието и беше доказал невинността си. Олекна ми, сякаш бях освободила връзките на тесен корсет и бях свалила моделиращото бельо в края на дълга вечер. Поех въздух с пълни гърди, изпълних дробовете си, от което ми се зави свят.
	Естествено, аз не се сдържах и се опитах да позвъня на Беа. Многократно. Исках да я чуя при първа възможност. В единайсет и десет вече съжалявах, че й дадох цял свободен ден.
	В отсъствието на Беа Ашли трябваше да поеме нейните задължения и да ми помага, но аз отказах всички предложения, освен това да я изпратя до „Кафе Неро“ за лате с обезмаслено мляко. Всичко друго можеше да изчака завръщането на Беа в понеделник. Но дори кафето, което ми донесе Ашли, нямаше същия вкус, както когато го носеше Беа. Беше слабо и рядко. Все пак го изпих, питайки се как тя беше успяла да оплеска нещо толкова просто, след което отидох в кухнята да си направя нескафе.
	Иън вече беше там и пълнеше чайника.
	— Как беше снощи? — попита той и на мен ми трябваше известно време, докато се сетя за какво говореше.
	— О, Адам. Да. Симпатичен мъж.
	— Ах! Ти го уби само с две думи — въздъхна той. — Е, добре, ще кажа на Фиона, че скоро няма да бъде шаферка.
	— Съжалявам — казах аз. — Просто не се получи… между нас. — Надявах се, че Адам не се беше оплакал от моите обноски на намусена тийнейджърка. На фона на очертаващите се добри новини от Беа, аз се чувствах виновна за провалената вечер.
	— Понякога не се получава — рече Иън, наливайки вода в две чаши, в които вече беше сложил нескафе. Предположих, че навярно се беше опитал да помоли Луси да му направи кафе, а после се беше смутил и беше сменил стратегията.
	— Искаш ли кафе? — попита той и аз кимнах. Намерих чиста чаша в шкафа и му я подадох.
	— Все пак благодаря — измънках неубедително аз. — Че ме запознахте с него.
	С неохота влязох на срещата за обсъждане на бюджета с продуцентите на едно от нашите предавания, макар че не бях в състояние да се концентрирам. Единственият ми принос беше коментарът, че перото за кетъринг ми се виждаше необосновано голямо. Когато излязох от срещата, видях, че имах пропуснато повикване от Беа. Затворих се в кабинета ми и й позвъних.
	— Е? — казах нетърпеливо. — Какво? Какво стана?
	— Ами… — рече Беа, нагнетявайки напрежението. — Той или не ме хареса, или наистина не е играчът, за когото го мислиш.
	— Той не захапа ли?
	— Не ми обърна никакво внимание.
	— О, боже мой, Беа. Значи… ти го заговори… — Исках да чуя всички обстоятелства.
	— Накрая стана толкова късно, че аз се доближих, седнах до него и го заговорих.
	— И…
	— И той се държа много мило. Любезно. Аз флиртувах като луда, говоря сериозно. Дори му казах къде съм отседнала и го поканих да дойде да разгледа стаята ми, защото е удивителна — което е пълна лъжа, така да се каже…
	— Съжалявам.
	— Но той не отвърна на флирта, дори от любезност. Всъщност той спомена Мишел още на втората минута.
	— Наистина ли? — почувствах се толкова щастлива, че ми се прииска да запея.
	— По всичко личеше, че той се опитваше да пресече моите аванси.
	— И после какво стана?
	— О, боже, Тамсин, толкова се срамувам, като си помисля какви неща казах. Реших да направя един последен опит, за да съм сигурна, че той не се сдържа от предпазливост. Затова на практика му се предложих сама.
	— Не! Какво му каза?
	— Срамувам се да го повторя пред теб. Но той разбра, че му се поднасям на тепсия.
	— И той каза не.
	— Той не просто каза не, а си тръгна по най-бързия начин. Каза, че това не е в негов стил. Че не е от мъжете, които биха причинили такова нещо на съпругата си. И после си тръгна. Сам, бързам да добавя. Не го видях да разговаря с нито една друга жена за повече от две минути.
	— Тогава защо му се носи такава слава?
	— Злонамерени слухове, предполагам. Злобни клюки.
	— Нямаш представа колко съм щастлива. Толкова съм ти благодарна, Беа. Знам, че те накарах да направиш нещо ужасно.
	— Няма да ти позволя да го забравиш — каза тя, смеейки се.
	— Добре, сега се наслади на свободния ден. Аз ще намеря начин да ти се реванширам.
	Заля ме вълна на облекчение. Въпреки че беше преплетено с голяма доза неудобство, между нас казано. Срамувах се, че бях допуснала подозренията ми да ескалират до такава степен и задето бях въвлякла Беа в моя безумен план. Добре, че тя беше единствената посветена в него. Знаех, че можех да разчитам на нейната дискретност.
	Настроението ми рязко се подобри. Стана ми приятно, че Патрик беше заговорил за Мишел, за да отблъсне агресивния флирт. Той мислеше за нея. Той искаше да съобщи на целия свят, че нямаше намерение да я мами.
	В моя свят всичко беше наред.
	_Знам, знам._


>>	9

	Никога не съм знаела какво да правя, когато се звъни на вратата и аз не очаквам никого. В половината случаи се правя на глуха с надеждата, че човекът ще си тръгне. Мразя изненадите, включително неканени гости. Плюс това, когато съм у дома, аз никога не съм облечена като за пред хората. Пет минути след като се прибера, аз вече съм по пижама, изкъпана, излъскана и готова за лягане с голяма чаша совиньон блан в ръката.
	Този път обаче бях облечена и изглеждах горе-долу представително, защото бях решила да посветя моята скъпоценна събота на такива вълнуващи занимания като пазаруване на храна и посещение до химическото чистене.
	Веднага познах гласа на Патрик по домофона. Въпреки че не беше типично за него да идва у нас сам, не беше прецедент. Беше се случвало Мишел да го изпрати с някакви поръчки. Сигурно и този случай беше такъв. Патрик и аз нямахме независимо приятелство. Разбира се, той и Мишел бяха прекарвали безброй вечери в моя хол или кухня. Искам да кажа, че неговата неочаквана визита не ме постави нащрек. Аз просто го поканих да влезе и го попитах дали иска чаша чай.
	— Сама ли си? — попита той, вместо да отговори, огледа се сякаш подозираше, че съм довела някой мъж предишната вечер и той всеки момент можеше да се появи от спалнята, облечен в някоя моя нощница (за протокола, аз нямам нито една нощница. Винаги спя по пижами и тениски).
	Рон, който започваше да остарява и реакциите му вече не бяха толкова бързи, най-накрая осъзна, че имахме посетител и дотича от спалнята, атакувайки смело краката на Патрик. Патрик се наведе и го почеса по главата.
	— Здравей, моето момче.
	Имаше нещо особено в него. В Патрик, не в Рон. Беше някак изнервен. Доброто настроение, в което пребивавах през последните 24 часа, започна да се разсейва.
	— Всичко наред ли е?
	— Може ли да поговорим? — попита Патрик, изричайки онази ненавистна фраза. Защо беше сам, толкова рано сутринта в събота? Аз си помислих за най-лошото.
	— Мишел добре ли е?
	— Божичко, да. Аз не исках да те тревожа…
	— Джулиан и Мириам добре ли са?
	— Да, добре са. Всички са добре. Поне така мисля. Тъкмо затова… по дяволите, Тамсин, не знам откъде да започна…
	— Дай да седнем — казах аз, защото иначе щях да падна. Рон продължаваше да лудее и да изпълнява целия си репертоар, за да привлече внимание. Той несъмнено помнеше онзи случай, когато неговият любим чичо Патрик му беше дал гумен кокал с миризма на говеждо и се надяваше да си заслужи още един. Което изглеждаше слабо вероятно в момента.
	— Седни, Рон. На място. — Не можех да гледам неговите напразни усилия. Радостта му беше искрена и той недоумяваше защо не извикваше ответна реакция. Рон изпълни командата. Естествено. Той е куче, това му е работата.
	_Какво ставаше?_ Дали Патрик беше дошъл да ми каже, че имаше връзка с друга жена и се нуждаеше от моята помощ, за да го съобщи на Мишел? Не и след казаното от Беа, нали? Напрежението беше непоносимо.
	— Казвай…
	Патрик въздъхна. Едва се удържах да не пристъпя към него и да го разтърся, за да му помогна да изплюе… камъчето.
	— Ами, аз мисля… аз мисля, че Мишел… не, това ще прозвучи толкова абсурдно…
	— Патрик, кажи го най-накрая, за бога.
	— Мисля, че тя ми няма доверие.
	Той се облегна назад и ме погледна, сякаш казвайки: „Ето, разбираш ли?“, аз не разбирах.
	— Какво?
	— Според мен тя си е втълпила, че аз й изневерявам или нещо такова.
	_Ах…_
	— Защо смяташ така?
	— Нещо странно се случи на церемонията онази вечер.
	_О, боже._
	— Как така странно? И какво общо има с Мишел?
	— Ами, доближи ме една жена, без повод, и ме заговори…
	— Така.
	— Отначало не се усъмних, просто се опитах да се отърва от нея.
	Аз седях, затаила дъх.
	— Но тя беше много настойчива. А после изпусна няколко фрази, които ме наведоха на мисълта, че тя познава Мишел.
	_Как си могла, Беа!_ Аз трябваше да се досетя, че много хубаво не беше на хубаво. Опитах се да не й се ядосам. Беше нечестно от моя страна да я поставя в това положение и да очаквам, че тя щеше да се справи без грешка.
	— Какви неща?
	— Не мога да си спомня точните думи, но тя се държеше така, сякаш не знаеше кой съм и тогава аз споменах съпругата ми — защото тази жена ме сваляше открито, — и тя изтърси „О, Мишел ли?“ и аз казах, „Ти познаваш ли я?“ и тя оплете конците.
	_О, боже._ Моля те, не позволявай той да успее да проследи нишката до мен.
	— И коя се оказа тя?
	— Нямам представа. Представи се като Черил. Не запомних фамилията й. Аз не познавам никаква Черил и доколкото знам, Мишел също не познава жена с това име.
	_Добре, сега можех да въздъхна с облекчение._
	— Това ли беше всичко? Виж, сигурно има разумно обяснение. Тя сигурно те е чула да казваш едно или друго… нещо.
	Стиснах палци Патрик да се хване за тази версия и дори се опитах да свия пръстите на краката си.
	— Не. Аз я попитах, защото ми се видя странно, а тя стана и каза, „Искаш ли да дойдеш в моята стая, или не?“
	Аз се опитах да се засмея насила. Не съм родена за актриса.
	— Тази жена сигурно е луда. Сигурен ли си, че някой не си прави шега с теб? Че не са я изпратили за майтап?
	— Да, точно така мисля. Но не на майтап.
	_По дяволите._
	— Аз мисля, че това е работа на Мишел. Мисля, че Мишел ме подозира в изневяра и затова е изпратила тази жена в опит да ме излови.
	_Дишай!_
	— Това е абсурдно! Да не мислиш, че…
	Патрик ме прекъсна.
	— Мислех, че тя може да ти е казала.
	— Какво? Не! Макар че изобщо не го вярвам, но не.
	— Тя споменавала ли ти е нещо такова? Че ми няма доверие?
	Поне сега можех да кажа истината.
	— Никога.
	— Не бих могъл да понеса това. Аз никога не съм… искам да кажа, ти знаеш това, нали? Че аз никога не бих й изневерил.
	— Разбира се.
	_О, не._ Той наистина го преживяваше тежко. Аз прогоних мислите как да накажа Беа, задето се беше издала и се съсредоточих върху Патрик. Той изглеждаше на ръба да се разплаче. Каква каша бях забъркала!
	— Аз отказвам да повярвам, че Мишел би направила нещо такова.
	— Тогава кой? Няма кой друг да го направи.
	— Не казвам, че ти си въобразяваш, но не мислиш ли, че може да тълкуваш погрешно случката? Преценката ни се замъглява след няколко питиета.
	— Аз не бях пил. Това беше служебно събитие. И не, аз не мисля, че преувеличавам случилото се. Някаква жена идва при мен, просто ей така, и на практика ме пита дали искам да спя с нея, след което случайно споменава името на Мишел, сконфузва се и се опитва да замаже гафа. Стига, Тамсин. Какво друго обяснение може да има?
	Аз загризах един нокът, избягвайки да го погледна в очите. Нокътят се разцепи на две. Аз отгризах горната част.
	— Мишел просто не е подозрителна.
	— Защото никога не е имала повод да ме подозира. Може би сега, по някаква причина, тя е решила, че има такъв повод.
	— И все пак не ми се вярва. Това е толкова… крайно. Помисли само каква организация се изисква. Ти знаеш, че организационната работа не е нейната стихия. И откъде ще намери тази жена?
	— Не знам. Няма ли такива специализирани агенции? Където наемаш някоя жена, която да изпробва съпруга ти?
	_Има ли?_ Трябваше да се сетя по-рано.
	— Нямам идея.
	— Честно казано, аз затова помислих, че Мишел може да те е въвлякла. Ти си много по-опитна в практичните въпроси.
	— Няма такова нещо.
	Лицето на Патрик посърна. Той се приведе напред на фотьойла, облегнал лакти на колената си.
	— Не знам какво да правя. Мислех, че сме толкова щастливи.
	— Така е. Щастливи сте. Станало е някакво недоразумение.
	— Ти нали ще поговориш с нея? Ще се опиташ да разбереш какво става? Тя ще ти каже, нали?
	— Да, ако има нещо за казване. Но според мен няма. Престани да се тревожиш.
	Очите му се насълзиха. Никога не бях виждала Патрик да плаче. _Никога._ Той се беше просълзил на сватбата. Долната му устна беше затреперила, както става при повечето автентични мъже, когато се борят със сълзите. Но тогава се беше овладял навреме. Сега виждах една натежала сълза в ъгъла на окото му. Патрик се опита да я изтрие, но сълзата потече по бузата му. Той я избърса отново. Аз погледнах встрани. Това беше толкова интимен момент.
	Изобщо не мога да ви опиша как се чувствах. Аз бях забъркала всичко това. В брака им всичко си беше наред. Всичко. А сега — заради мен, заради моята глупава склонност да вярвам на безпочвени слухове — техният брак можеше да се пропука.
	Патрик подсмръкна. Извади една кърпичка и избърса неловко очите си. Прилоша ми от чувство на вина.
	— Недей да си правиш прибързани изводи. Аз знам едно и то е, че Мишел те обожава. Тя никога не ми е намеквала, че подозира нещо.
	Аз се опитах да си представя как бих реагирала, ако не знаех, че подозренията на Патрик бяха основателни. Дали щях да се разсмея? Да се ядосам от името на Мишел? Беше ми невъзможно да се държа естествено.
	— Как да продължа да я обичам, като знам, че е способна на нещо такова?
	— Ти преувеличаваш. Въобразяваш си небивалици… тя не би…
	Нямах представа какво друго можех да кажа, за да го отклоня от тази линия.
	— Няма да го понеса, ако нещо се случи… просто няма да го понеса.
	Още една натежала сълза капна на бузата му и потече по наболата му брада. Този път Патрик дори не се опита да я избърше. Той изглеждаше съкрушен. Това беше толкова нетипично за наперения, свръхуверен Патрик, когото познавах. Не можах да се сдържа. Аз станах, пристъпих към него и седнах на дивана до него. Прегърнах го и той се облегна на рамото ми, а аз започнах да го галя по гърба — понякога така утешавах Рон, когато не беше в състояние да излезе навън.
	_Усещате ли накъде вървяха нещата?_


>>	10

	То не се случи тогава.
	Останахме така може би пет минути. Патрик плачеше, облегнал глава на рамото ми. Аз го галех по гърба. Погледнах встрани и видях, че Рон продължаваше да седи мирно, както му бях наредила преди кой знае колко време. Изражението му беше объркано. Изглеждаше разтревожен, че не разпознаваше държанието на двама от най-любимите му хора. Аз потупах коляното си — универсалния знак „ела тук“ за всяко куче — и той дотича и положи съчувствено глава на крака ми. Мина ми през ума, че навярно приличахме на някаква алтернативна рождествена сцена и ми стана смешно. Най-вече от нерви.
	Накрая Патрик се размърда и двамата се отдръпнахме. Мисля, че и двамата се чувствахме леко сконфузени, без да знаем как трябва да се държим. Мисля, че до този момент никога не бяхме имали такава физическа близост.
	— Съжалявам — каза той с неловка, притеснена усмивка.
	— Няма за какво. Разбирам напълно. Всичко ще бъде наред, обещавам ти.
	— Нали ще се опиташ да поговориш с Мишел?
	— Да, разбира се.
	— Благодаря. Съжалявам, че те замесвам.
	— Спри да се извиняваш.
	— Извинявай.
	За щастие, той се разсмя и това малко разведри атмосферата. Аз се изправих. Нямах търпение да го изпратя да си върви, честно казано. Добре, че той схвана намека.
	— Аз трябва да си вървя. Мишел си мисли, че съм излязъл да купя вестник.
	— Аз ще ходя на пазар — казах аз.
	Патрик се наведе, прегърна ме и погали Рон по главата.
	— Нали ще ми се обадиш, ако… ако тя спомене нещо…
	— Разбира се. Стига си се тревожил.
	— Олекна ми, след като споделих с някого. — Не му личеше, честно казано. Патрик изглеждаше ужасно.
	— Винаги съм на твое разположение — казах аз, без да го мисля.
	Изпратих го до вратата. Върнах се в хола и се свлякох на дивана. Нямах представа какво да правя оттук нататък.
	Това беше миналата събота. Днес е вторник.
	Разбира се, аз веднага се обадих на Беа и й казах какво се беше случило и тя беше потресена. Почувствах се виновна, че й съсипах уикенда, но исках да чуя разказа за катастрофата от първо лице, дали тя беше изпуснала и друга информация пред Патрик. Накрая тя си призна, че без да иска беше споменала името на Мишел, но настоя, че беше замела следите и Патрик не можеше да заключи нищо конкретно от грешката й. Аз се вкопчих в надеждата, че цялата история беше огромно преувеличение от негова страна. Че гафът беше прекомерно раздухан и скоро щеше да утихне.
	Естествено, аз нямаше какво да обсъждам с Мишел, тъй като вече знаех отговорите. Разиграх представление, като й се обадих в събота вечерта и я попитах дали искаше да се видим да обиколим Спитълфийлдс Маркет на другия ден. Надявах се, че Патрик щеше да приеме срещата като параван, за да разпитам жена му за нейните подозрения и нямаше да дойде с нас. После можех да му кажа, че сме си „поговорили“ и всичко е наред, Мишел не го подозира, смята брака им за идеален и че Черил явно е била някаква побъркана жена, с която той някога се е запознал. Точка.
	Патрик явно схвана сигнала, защото пред миризливия магазин за сирене, мястото на нашето рандеву, ме чакаше само Мишел.
	— Сама ли си? — попитах аз, стараейки се да не издавам надеждата си. Може би Патрик просто бе влязъл вътре, за да купи чедър.
	Мишел направи насмешлива муцунка.
	— Патрик каза, че колкото и да те обича, не иска да прекара неделната сутрин в съзерцание на винтидж тоалети. И отиде да бяга.
	— Добре — казах аз, влизайки в нейния тон. — Той губи.
	Тръгнахме сред сергиите и лавките, премерихме дрехи в „Колектиф“ — или поне аз мерих, а Мишел гледаше — и поседяхме на канапетата, които никога нямаше да можем да си купим в „Уан Деко“. Но и двете се държахме особено — поне от моя гледна точка. Аз не можех да прогоня от ума си образа на разплакания Патрик. Или чувството на вина за атмосферата между тях, която сама бях създала. Не успявах да вляза в нашия обичаен непринуден тон.
	— Случило ли се е нещо? — попита накрая Мишел, когато седнахме в „Инсайд Кантийн“ за калоричен брънч. — Днес си много мълчалива.
	— Не. Добре съм. Просто съм изморена. — Надявах се, че звучах поне донякъде убедително. Аз наистина бяха изморена. Почти не бях спала предишната нощ. Толкова се бях разстроила от душевното състояние на Патрик.
	— Работиш прекалено много.
	— Като всички останали.
	— Да, така е. Но ти ми се виждаш умърлушена, не знам.
	— Честно, добре съм. Виж, наближава рожденият ден на майка ми. Трябва да ми помогнеш…
	Мишел се хвана на въдицата.
	— О, боже, да. И аз трябва да й взема нещо.
	— Хайде да обходим пазара още веднъж, след като хапнем. Все ще намерим нещо.
	Мишел избра един чаен сервиз от 50-те, който майка ми щеше да хареса. Ядосах се на себе си, че не го забелязах първа. Макар че ако й го подарях аз, майка ми щеше да го оглежда внимателно три безкрайни минути и да каже например „Какво е това?“, докато ако й го подареше Мишел, тя щеше да заяви, че обожава ретро шика по принцип и порцелана от петдесетте в частност.
	По едно време спряхме пред една сергия, на която продаваха ръчно изработени бебешки дрешки, които биха размекнали сърцето дори на Круела де Вил. Ярки апликации на животни украсяваха миниатюрни гащеризончета във всякакви цветове. Аз се опитах да мина покрай тях. Да продължа нататък. Тук нямаше нищо за нас. Но Мишел беше на друго мнение.
	— О, боже мой! — изписка тя. — Виж ги само!
	— Сладки са — казах аз и тръгнах към следващата сергия, което не беше толкова лесно. В неделя не можеш да се разминеш от хора.
	— Чакай — възкликна Мишел и аз се обърнах, виждайки в ръцете й бебешко боди в неутрално оранжево с — трябва да призная — невъзможно сладко жирафче отпред.
	— Мислиш ли, че е лоша поличба, ако го купя?
	Аз вдигнах вежди скептично. Мишел знае какво мисля за уроките, поличбите, съдбата и всякакви бабини деветини.
	— Добре, тогава ще го взема. — Тя подаде гащеризона на жената, която продаваше на сергията. И тогава забеляза табелка, според която човек получаваше две дрешки за десет лири вместо една за седем лири.
	— Избери една — подкани ме Мишел с грейнало от щастливо очакване лице. Това не беше жена, която би заподозряла мъжа си в изневяра. Или чийто съпруг би се усъмнил, че тя го следи. Наругах се наум за моята глупост. Прерових купчините малки дрешки и намерих една зелена с тъмнозелен крокодил.
	— Ето това.
	— Перфектно. Умирам си да забременея — довери Мишел на продавачката, подавайки й банкнотата. — Само трябва да убедя съпруга ми, че е време.
	Аз направих гримаса.
	— Прекалено много информация.
	Жената се усмихна, подминавайки моята забележка. Търговията й сигурно разчиташе на сантиментални кандидат-родители.
	— Колко мило. Желая ви успех.
	В дванайсет и половина и двете бяхме капнали.
	— Сега ще трябва и да обядвам — изохка Мишел, когато се качихме в таксито, което щеше да откара нея в Хайгейт, а мен в Белиз Парк. — Патрик май се надява да отидем да хапнем ростбиф в „Ейнджъл“. Не знам как ще се насиля да ям.
	Мишел ме прегърна, когато таксито спря пред дома й. Ако тя мислеше, че мъжът й се държеше странно от петък насам, тя с нищо не се издаде.
	Този следобед аз се бях уговорила да отида на кино с Ан Мари. Правим това веднъж в месеца, когато дават някой филм в Евриман, който и двете искаме да видим. Наместваме се в удобните кресла, взимаме си по чаша вино, гледаме филма, а после хапваме пица отсреща, докато обсъждаме философски въпроси.
	Вече бях решила, че когато порасна, исках да съм като Ан Мари. Тя живее сама — по свой избор, предлагали са й брак неведнъж, — но светският й живот може да се мери с този на Ким Кардашян. Тя винаги е гледала всеки филм, пиеса и изложба, които си заслужават. Омъжвала се е веднъж, преди години, но несполучливо и накрая една вечер си тръгнала само с един малък куфар и се заклела повече да не повтаря тази грешка. Сега Ан Мари прави каквото си иска, когато и както иска. Съмнява се, че някога е самотна, защото е прекалено заета за това.
	Изгледахме един блудкав римейк на стар класически филм. Обожавам книгата и я знам наизуст, така че не беше проблем, че не бях способна да се съсредоточа.
	— Ашли се вписва добре — каза Ан Мари по-късно, когато си поръчахме американска пица за мен и Фиорентина за нея.
	Аз вдигнах рамена. Нямах мнение. Ан Мари го изтълкува като знак, че не исках да говорим за работа, затова ме попита дали планирам да замина някъде през лятото. Близо двайсет минути обсъждахме плюсовете и минусите на Италия и Гърция и на вилите и хотелите. Аз обаче бях разсеяна. Водех разговор напосоки. Ако Ан Мари забеляза това, тя беше достатъчно възпитана да не го коментира.
	Беа дойде в понеделник сутрин, натоварена с мъфини от малката пекарна зад ъгъла, от което заключих, че се чувстваше виновна. Аз вече бях решила да не подхващам отново тази тема. Макар че се изкушавах. Но тя започна да се извинява още щом влезе и затвори вратата.
	— Откакто ти ми се обади, прехвърлям наум случилото се. Просто не мога да повярвам, че той се е досетил. Въпреки че аз наистина казах името й. Божичко, толкова съжалявам, бях много изнервена и името просто ми се изплъзна…
	Беа говореше несвързано — правеше го, когато е под напрежение. Издайническото потреперване на клепача беше налице. Аз побързах да я избавя от терзанията й.
	— Всичко е наред. Няма проблем. Аз просто трябва да го убедя, че Мишел не го подозира в изневяра — което няма да е трудно, защото тя не го подозира — и тогава всичко ще си дойде на мястото.
	— Сега поне ти си спокойна, предполагам.
	— Знам. И се чувствам като абсолютен идиот. Напомни ми повече никога да не давам ухо на хорските приказки.
	— И Патрик скоро ще забрави, щом осъзнае, че Мишел не е променила държанието си към него.
	— Дано да си права.
	— Ти се опитваше да предпазиш твоята приятелка, това е всичко — рече Беа. — Аз не мисля, че някой може да те обвинява за това. И ако аз не бях…
	Аз се засмях.
	— Добре, стига. Ясно е, че и двете се чувстваме виновни. Излишно е да се самобичуваме.
	— Какво да направя, за да ти се реванширам? Кафе към мъфина? Още един мъфин? Мъфин с вкус на кафе? Кафе с вкус на мъфин?
	— Защо не няколко задачи? Оставих един куп сивита на бюрото ти. Бих искала да ги прегледаш и да изпратиш онези, които ти се видят интересни на продуцентите на Даунсайз Дивас? Хората трябва да живеят в Манчестър.
	— Дадено.
	— И… да, искам кафе към мъфина. Благодаря.
	— И отново дадено.
	Бях научила важен урок. Не трябваше да бъда завинаги защитникът на Мишел. Тя не се нуждаеше винаги от закрила. Понякога беше по-добре да не се намесвам.


>>	11

	Когато се прибрах от работа този ден, бях започнала да се чувствам малко по-добре. Нещата щяха да се уталожат. С течение на времето всичко щеше да се нормализира. Съблякох работните дрехи, взех душ и отново облякох черно-бялата карирана пижама. Отгоре облякох червения суичър от Джуси Кутюр, вързах косата си на конска опашка и влязох в кухнята, за да реша какво да вечерям.
	Тази вечер хладилникът изглеждаше съвсем пуст, защото смущаващата визита на Патрик в събота беше убила апетита ми за пица. Реших да си поръчам готова храна, но не знаех какво ми се хапваше, затова си налях голяма чаша червено вино.
	Точно бях седнала да гледам новините по Канал 4, когато на вратата се позвъни. Първият ми инстинкт беше да се спотая и да се престоря, че не съм вкъщи, но любопитството ми надделя и аз се обадих по телефона. Какво пък, можеше да е грешка. Не беше, разбира се.
	Когато поканих Патрик да влезе, той беше в същото състояние както в събота. Но се усмихна, когато видя облеклото ми.
	— Хъм, радвам се, че си се постарала с тоалета.
	— Не очаквах гости — казах, като вдигнах ципа на суичъра почти догоре.
	— Сериозно? Нагласила си се така и няма да излизаш?
	— Много смешно.
	Патрик ме последва в хола. Аз се опитах да преглътна тревогата, която бе събудило в мен неочакваното му посещение.
	— Всъщност, ти какво правиш тук?
	— Не мога да спра да мисля за това. Вярно, ти каза, че не забелязваш нищо необичайно в Мишел, но аз просто исках да чуя какво точно те кара да мислиш така…
	Вчера — понеделник, се бях обадила на Патрик, когато знаех, че той беше на работа и далеч от ушите на Мишел, за да му кажа, че бях убедена, че той си беше въобразил сценария с капана. Престорих се, че трябваше да вляза на някакво съвещание и затова можех да разговарям само няколко секунди. Но не успях да го отпратя толкова бързо. Аз не съм и никога не съм била изпечен лъжец.
	— Ами… — казах аз, мислейки трескаво. — Просто й дадох много възможности да ми разкаже дали нещо я безпокои. Говорихме много за теб. Не специално за онова нещо… естествено…
	— И?
	— И тя не каза нищо. Изглеждаше много щастлива. Говореше за предстоящия уикенд сякаш го очаква с нетърпение, нещо такова. Честно, изобщо не ми се вярва, че тя е изпратила някаква жена, за да те изпита.
	Патрик седна на фотьойла.
	— Добре. Слава богу.
	— Искаш ли чаша чай? — попитах аз, макар че чаша чисто бренди щеше да ми се отрази добре. Надявах се Патрик да откаже, той трябваше да се прибере вкъщи, а аз можех да си налея пълна чаша и да си я изпия сама.
	— Предпочитам нещо по-силно.
	— Ти не си ли с кола?
	Той кимна.
	— От една чашка няма да се напия.
	— Добре. Червено или бяло?
	— Бяло.
	Отворих бутилката (капачка на винт, слава богу. Не исках да си губя времето с тирбушон) и му налях най-малката чаша бяло вино, колкото да не мина за негостоприемна грубиянка. Не бях способна да издържа безмилостен разпит. Не бях сигурна, че щях да премина през изпитанието. И междувременно долях моята чаша с червено вино.
	— Мишел не те ли очаква? — попитах, хващайки се като удавник за сламка.
	— Тя е на гости на родителите си.
	— Ясно.
	— Истината е, че съм имал възможност да кръшна. Сигурен съм, че на нея също са й се отдавали случаи. Просто аз никога не бих…
	— Знам.
	Патрик отново беше на ръба да се разплаче. Аз седях, без да знам какво да направя. Не го познавах в такава светлина и се чувствах неудобно. Може би през всичките години на познанството ни съм имала погрешно мнение за него, а той всъщност е мекушав.
	— Мисля, че ти трябва да прогониш от главата си тази мисъл. Случилото се е било просто някакво идиотско съвпадение.
	— Ти не беше там. Би ли ми наляла още една чаша?
	Патрик беше изпил виното за рекордно кратко време (вярно, че аз му бях наляла около три глътки) и сега протягаше ръка с празната си чаша.
	— Сигурен ли си?
	Той сви рамена.
	— Мога да си поръчам такси, ако се наложи.
	Нямаше начин да му откажа. Нямах вид на жена, която се готвеше да излиза.
	— Добре.
	Налях и на двама ни, този път доста по-щедро количество. Да става каквото ще.
	После предложих първия що-годе достоверен сценарий, който успях да измисля, с надеждата да сложа край на този разговор.
	— Знаеш ли какво мисля? Обзалагам се, че някой я е изпратил, тази Черил. Някой, който те познава и е искал да се пошегува.
	Патрик не изглеждаше убеден.
	— И този човек й е казал името на Мишел?
	— То не е държавна тайна. Навярно са го обсъждали, казали са, че жена ти се казва Мишел и човекът е казал: „Няма ли да е забавно, ако ти отидеш и му се хвърлиш на врата, за да видим как ще реагира.“ Не знам, нещо такова.
	— Но защо?
	— Бог знае защо. Защото човекът има шантаво чувство за хумор.
	— И тя какво щеше да направи, ако аз се бях съгласил да се кача в нейната стая?
	— Сигурно щеше да извика „хвана се!“ и да избяга. Сигурна съм, че това е било някакъв номер, някаква глупава шега. Вероятно е бил някой продуцент, чието предаване ти си отхвърлил или който си уволнил и сега този човек е поискал да те постави в неудобно положение.
	Патрик прокара ръка през косата си.
	— Не знам, Тамсин.
	— Не мога да повярвам, че ти го приемаш толкова навътре.
	— Аз се изплаших много при мисълта, че нещо може да се обърка.
	И по бузата му отново се търколи едра сълза. Заля ме смазваща жалост. Патрик очевидно се чувстваше разкатан. Представата ми за него беше толкова погрешна.
	Аз пресуших чашата си, долях моята и неговата догоре и седнах на подлакътника на дивана, съвсем близо до Патрик. И отново го прегърнах през рамената. Направих го почти инстинктивно. Той се облегна на рамото ми. Главата ми беше малко олекнала от виното. Знаех, че го бях изпила прекалено бързо. Затова постъпих както обикновено при такива обстоятелства. Пийнах още малко.
	— Всичко ще се оправи — промълвих над главата на Патрик.
	— Надявам се.
	Той протегна ръка и я сложи върху крака ми, като ме притегли по-близо до него. В този момент аз трябваше да стана, да го потупам приятелски по гърба, да приготвя кафе, за да си проясним главите. Но аз не го направих. Въпреки че усещането да седим прегърнати беше странно, това беше Патрик, мъжът на най-добрата ми приятелка. Аз все още не подозирах, че това щеше да премине в нещо друго. И — с цялата ми честност — беше приятно. Утешително.
	Седяхме така около минута и после аз усетих, че ръката на Патрик се движеше. Съвсем лекичко. С най-лекия намек, че неговите пръсти галеха бедрото ми. Знаех, че това не беше съвсем редно. Едно беше аз да го галя по гърба, за да го успокоя, докато това тук беше много по-интимно. Все пак аз го отдадох на неговото крехко душевно състояние и на виното. Облегнах се леко назад. Внимателно. Не исках Патрик да осъзнае какво правех и да се почувства засрамен.
	И тогава той ме погледна и аз също го погледнах, сякаш неспособна да откъсна очи от неговите, макар да знаех, че трябваше. Той протегна ръка и ме погали с пръсти по бузата и аз не се дръпнах. В следващия миг се целувахме. Истински. Дълбоко. Сякаш през последните пет години бяхме очаквали този момент.
	Аз можех да се отдръпна. Можех да спра това, преди да е станало късно, да бях опитала да обърна целувката на шега като нетрезво недоразумение. Още не беше късно. Но ръката на Патрик вече пълзеше под блузата ми, преодолявайки моята решимост. Аз не се възпротивих. Не исках това да спира.
	А после всичко потъна в плътна мъгла.


>>	12

	Нямам представа какво си мислех. Аз всъщност не мислех. Онова, което правехме, беше най-лошото нещо в света, ако не броим възможността аз да убия Патрик и да оставя трупа му пред вратата на Мишел, с панделка на врата и бележка с надпис „Ха-ха“.
	След няколко минути (според мен петнайсет, но от прокуратурата може да кажат двайсет и пет) аз се опомних, сякаш ми бяха инжектирали адреналин в противодействие на свръхдоза. Изтрезнях за шейсет секунди. Сега пръстите на Патрик бяха под бельото ми. Вътре в мен. Аз го избутах.
	— Не можем да направим това.
	Патрик посегна да ме притегли отново към себе си. Аз се отдръпнах назад, за да стане ясно, че каквото и да се беше случило преди малко, то нямаше да продължи.
	— Не. Това е лудост. Не можем.
	Изглежда, че изведнъж Патрик също осъзна какво правехме. Той отпусна ръката си и я погледна с недоумение. И вдигна ципа на панталона си (ципът му беше смъкнат!).
	— По дяволите. Не. Не можем, разбира се. Да му се не види.
	Патрик седеше загледан към мен, но без да ме гледа. Седеше забил поглед в килима като куче, хванато край масата да краде мъфин.
	— По дяволите — казах аз и добавих. — Аз ставам.
	— Трябва да вървя…
	Аз оправих дрехите си. Вдигнах ципа на суичъра върху разкопчания си сутиен.
	— Мишел…
	— Разбира се.
	— Не знам какво да кажа — той се насили да вдигне глава и да ме погледне в очите.
	— Аз също.
	— Не планирах това да се случи.
	— Аз също. Божичко. Трябва да забравим за тази случка. Все едно че…
	— Така е.
	— Просто пийнахме повече отколкото трябваше. Аз поне…
	— Аз също…
	— Може би не трябва да идвам у вас за известно време…
	— Не. Не искам да се чувстваш длъжен да ме избягваш… просто… не знам.
	Изглежда, че и двамата не бяхме способни да говорим със завършени изречения.
	— Както и да е — каза Патрик и посочи вратата. — Аз трябва да вървя…
	Кимнах, бръкнала дълбоко в джобовете си.
	— Тогава чао.
	— Ние нали… — рече Патрик. — Искам да кажа, всичко ще бъде наред, нали?
	— Така трябва.
	Той се обърна и отвори вратата, като ми махна с ръка. Когато вратата се затвори, аз заключих два пъти. Това се случи преди половин час. Оттогава седя и се взирам в стените, обзета от всепоглъщащо чувство на самоненавист и страх. _Какво бях направила?_
	Този път не мога да споделя с никого. Очевидно не мога да споделя с моите дежурни слушателки Мишел и Беа, не мога да разкажа за случилото се на братята ми или на мама. Ние рядко прехвърляме границата на „Какво става в работата?“ или „Какво ще хапнеш към чая довечера“ и не смятам, че моята заигравка със съпруга на Мишел е най-подходящия начин да разчупя рутината. Моето семейство обожава Мишел. Струва ми се, че родителите ми си мечтаят за дъщеря като нея. Аз също.
	Решавам да се преоблека отново, след като съм сигурна, че той повече няма да се върне. Напъхвам всичките си дрехи в пералнята и я пускам на програма за силно замърсено пране. Не ми пука, ако всичко се свие. Усещам първите пристъпи на махмурлука. Насилвам се да изпия голяма чаша вода, да изведа Рон на кратка тоалетна разходка и в девет и половина лежа под юргана и се моля светът да се продъни вдън земя.
	Най-лошото е, че не мога да направя нищо, за да променя случилото се. То ще остане завинаги. Вече е вписано в досието ми с неизтриваем маркер. Нямам никакъв шанс за помилване. Може и да не сме „правили секс“, но все пак ние _ПРАВИХМЕ СЕКС_.
	Знам, че няма да мога да заспя. Но знам и че не искам да ставам. Не искам да рискувам да видя лицето си в огледалото.
	Но после потъвам в дълбок сън и ме буди алармата. Просната напреки на леглото, свита на кравай около моето полукоматозно куче. Първата ми мисъл е: _О, по дяволите, наистина ли вече трябва да ставам?_ Втората е: _О, по дяволите. Изкушавам се да се обадя в офиса и да кажа, че съм болна. Аз съм шефът, кой ще посмее да ми задава въпроси?_ Не знам дали мога да издържа присъствието на други хора. Не знам как ще се държа нормално някога. Но мисълта да прекарам целия ден на местопрестъплението е още по-страшна.
	Първата задача за деня е нашето съвещание. Провеждаме го всяка втора и четвърта сряда в месеца и в общи линии обсъждаме набързо напредъка на проектите ни, след което двайсет минути пием кафе, клюкарстваме и ядем бисквити. Присъстват всички, с изключение на Ашли. Луси и Беа се редуват да водят бележки, които по-късно транскрибират и предават на Иън, мен и Ан Мари. Съмнявам се, че някой ги чете. Но тъй като това са единствените формални срещи на екипа, ние поддържаме традицията.
	Винаги се събираме в кабинета на Иън — най-голямата от стаите на втория етаж. Беше лесно да разпределим кабинетите, когато се нанесохме. Той държеше на простора, а аз на изгледа. Иън седна на офис стола си, но го издърпа настрана, за да разчупи обстановката, Ан Мари и аз седнахме на двуместното канапе, а Беа и Луси се настаниха на столове на колелца, които внесоха от другите стаи. Беше адски горещ ден, затова отворихме широко малкия прозорец (в нашата викторианска сграда няма климатик), така че се налагаше да надвикваме шума от улицата.
	Аз мълча като риба. Главата ми е на съвсем друго място. Чувствам се неудобно, сякаш другите могат да усетят какво съм направила. Така както някои кучета могат да надушат рак или да забележат първите признаци на епилептичен припадък. Въпреки че тази сутрин стоях десет минути повече под душа и се жулих, докато кожата ми се зачерви, опитвайки се да залича всички следи от Патрик, имам чувството, че още долавям миризмата му по тялото ми. Сякаш е проникнал под епидермиса ми и сега излиза през порите ми, малко по малко.
	Обяснявам моето крехко състояние на Беа — която забелязва всичко — като най-обикновен махмурлук. Това поне отговаря на истината. В слепоочията ми блъска ритмично някакъв кадифен чук, и в мозъка ми цари пълен хаос. Стомахът ме боли и ми се гади, може би от гузната съвест. Беа се засмива съчувствено и вади омачкано пакетче с аспирин и витамин С, разтваря го в чаша вода и ми го подава.
	Когато стигаме до някой от моите продукти, аз само казвам „нищо за докладване“ и оставям Беа да информира другите въз основа на онова, което е провидяла от моите имейли и телефонни разговори. И понеже е Беа, тя знае почти всичко за всичко, така че никой не забелязва, че аз отсъствам духом.
	— Добре ли си? — попита ме тя шепнешком, когато тръгнахме към моя кабинет след края на съвещанието.
	— Добре съм — троснах се аз и съжалих веднага. — Повече никога няма да близна алкохол — казах, в опит да се пошегувам.
	— Къде ходи снощи?
	Мозъкът ми не е в състояние да функционира дори колкото да скалъпи някакво свястно обяснение.
	— Не искам да мисля за това. Ще кажа само, че вече сме стари за нощни клубове.
	— Ха! — възкликва Беа, знаейки, че презирам нощните клубове. — Ходила си на клуб? Къде бяхте?
	— По дяволите, не мога да си спомня името. Беше някъде в Нотинг Хил.
	— Моуд? — казва тя. — Или Пикок? Макар че той е по-скоро бар.
	— Трябва да седна — казвам аз, което не е лъжа.
	— Разбира се, извинявай, млъквам. — Тя се спря на вратата на кабинета ми. — Искаш ли да ти донеса нещо?
	Смекчавам тона. Въпреки че изпитвам желание да кажа „за всичко си виновна ти“, знам, че това не е вярно.
	— Не, благодаря. Ще се опитам да свърша някаква работа.
	Влизам в кабинета си и затварям вратата, нещо, което рядко правя. После сядам зад бюрото, облягам лакти и подпирам глава на ръцете си.


>>	13

	След около половин час безсмислена интроспекция и самобичуване решавам какво трябва да направя. Поне в краткосрочен план. Най-краткосрочен план. Трябва да говоря с Патрик, за да се уверя, че сме единодушни, че онова беше злощастен еднократен инцидент, предизвикан под въздействието на алкохол и емоции, който не трябва никога да се повтори или споменава. И исках той да ми обещае, че в пристъп на вина нямаше да признае всичко на Мишел.
	Това е пълна противоположност на съвета, който съм давала в миналото на моите съгрешили приятелки. „Честността е най-добрата политика“, повтарях безгрижно, сякаш съм някакъв експерт. „Каква връзка ще градиш, ако не можеш да кажеш на човека истината?“ Чувам се как казвам: „На практика ти не си правила секс с другия, двамата сте големи хора, просто си признай и всичко ще се оправи.“ Сега ми се иска да нокаутирам онази всезнайка.
	В този случай честността определено не е най-добрата политика. Най-добрата политика щеше да е пътуване във времето, за да се върна и да постъпя по друг начин, но тъй като това не е много вероятно, поне през следващите няколко дни, то най-деликатният и безболезнен път е да се споразумеем, че Мишел никога няма да разбере, че нейните най-любими хора в света — ако не броим родителите й — са я предали. Ние не можем да променим стореното. Не можем да го заличим, колкото и да съжаляваме сега, можем единствено да се опитаме да го забравим. Защото така или иначе то няма да се повтори.
	Изведнъж става неотложно да обясня това на Патрик. Не искам да рискувам да му се обадя от офиса. Въпреки че на затворената врата на кабинета ми виси табелка „Не влизай“, все пак съществува малък шанс някой да ме прекъсне. Или дори да подслуша онова, което казвам. Затова взимам телефона си и се спускам по стълбите.
	— Аз излизам за малко — подвиквам на Ашли, без да спра и да й позволя да ми задава въпроси. — Нали ще кажеш на Беа?
	— Добре — отвръща тя. — Да приемам ли съобщения, или да прехвърлям всичко към нея?
	— Към нея — провиквам се от стълбището. — Няма да се бавя.
	Тръгвам по пътя към Брук Грийн. Часът е едва 11:30, но навън е горещо и тревните площи са осеяни с налягали хора като бойно поле. Офисите в цял Лондон сигурно са празни. Всички обаждания се прехвърлят на гласова поща. Виждам една свободна пейка на сянка, сядам на нея и започвам да търся номера на мобилния телефон на Патрик.
	Още след първото позвъняване се включва записът на гласа му. „Здравейте. Аз съм Патрик Мичъл. Оставете ми съобщение и аз ще ви се обадя.“ Кратко и ясно. По дяволите. Дори не бях помислила, че той можеше да е зает. В първия момент решавам да оставя съобщение. Знам, че Мишел е последният човек в света, който би проверявал телефона на мъжа си. По ирония. Въпреки това се старая гласът ми да звучи неутрално. „Здравей, аз съм. Тамсин. Трябва да поговорим. Обади ми се.“
	Седя няколко минути й се моля телефонът ми да звънне, а после осъзнавам, че Патрик може да ми се обади след няколко часа. На връщане в офиса си купувам една кутия кокосова вода от малкото магазинче на ъгъла. За алиби.
	След пет минути директният ми телефон в офиса звънва. Хвърлям се към слушалката с надеждата, че той може да ми се обажда в службата, за да не ми звъни по мобилния.
	— Здравей — казвам аз с висок шепот. Поглеждам към вратата, за да се уверя, че е затворена.
	— Тамсин — прозвучава висок женски глас. — Обажда се Фиона.
	Фиона. Жената на Иън. Много я харесвам, но нямам никакво желание да разговарям с нея в този момент.
	— Как си? Удобно ли е?
	— Ммм. Аз съм малко…
	Фиона е една от онези личности, които не те оставят да си довършиш изречението, без да те прекъснат. Съответно всеки разговор се превръща в битка за надмощие.
	— Исках само да попитам как мина срещата с Адам. Иън каза, че ти не си била впечатлена, но аз реших да ти кажа няколко добри думи за него. Той е много симпатичен мъж.
	_Господи, наистина ли?_ За това ли ми се обаждаше Фиона?
	— Не се съмнявам. Просто не си бяхме добра…
	— Компания? Той е любимият учител на Бека. Тоест, беше, защото не й преподава тази година.
	— Според мен нямаме нищо общо…
	Взимам мобилния си телефон. Проверявам за пропуснати позвънявания. Нищо.
	— Не съм имала възможност да го попитам какво мисли, но ще го направя, ако ти искаш.
	— Не! Не, благодаря. Виж Фиона, аз трябва да…
	— Защото почти сигурно ще го видя на родителската среща.
	— Имам друго входящо обаждане…
	Тя се опитва да каже нещо друго, но аз затварям. Надявам се да не ме помисли за груба. Но едва ли. На Фиона не й трябва събеседник, за да води разговор.
	— Така — казва Беа, когато ме хваща насаме, след като първо се уверява, че се чувствам малко по-добре. — Какво става с Патрик Мичъл и жена му?
	Мога да дам само един отговор.
	— Всичко е наред. Мисля, че вече всичко е забравено.
	Тя сяда на фотьойла в кабинета ми, като прехвърля крака през страничната облегалка.
	— Ох, слава богу. Може ли повече да не се чувствам виновна?
	Насилвам се да се засмея като персонаж от евтина телевизионна драматизация на Лелята на Чарли. Дори ми хрумва да кажа „ха-ха“.
	— Напълно. Не трябваше да те карам да се чувстваш виновна.
	— Напълно разбираемо е. Добре, знаеш ли какво? Луси директно отказа да набере бележките тази сутрин. Въпреки че последният път го направих аз.
	Трудният характер и самомнението на Луси са една от любимите ни теми. Днес обаче не съм в настроение за това.
	— Виж, Беа, трябва да изгледам черновата на епизод три на _Търсачи на жилище_. Вече им обещах…
	Беа скача, преди да мога да довърша.
	— Извинявай, разбира се. Няма да ти преча. Ще ти донеса кафе след малко.
	— Искаш ли да го изгледаме заедно? — Обичам да чувам мнението на Беа за нашите предавания. Често аз съдя прекалено прибързано. Една редакторска грешка или снимка от лош ъгъл могат да ме накарат да цъкам с език и да коментирам некомпетентността и лошия вкус на целия екип толкова разпалено, че да се разконцентрирам. Но колкото и да си напомням, че черновите винаги са ужасни, аз не мога да се овладея. Всички стари забележки и раздразнения към снимачния екип, които съм трупала от първия ден, се надигат. Аз им казвах да не правят това, казах им да не снимат от този ъгъл, защото ще изглежда грозно. Знаех, че водещият ще изглежда като самонадеян фукльо, ако не му напомнят да говори с по-топъл тон преди всяко встъпление.
	Естествено, моята рационална половина знае, че всяко предаване си има сто различни версии на една лента, които очакват да бъдат извадени наяве. Редактирането е като някакво чудо. И черновите отрязъци са тъкмо такива. Чернови. Шаблон за обсъждане. Никой не предлага това да е завършеният продукт. Но това не ме спира да потъна в отчаяние. След всичките тези години.
	Беа, от друга страна, е по-дистанциран и много по-спокоен човек, който не е склонен към невротични реакции, така че вижда общия план. Тя често дава полезни предложения. Неведнъж се е случвало — но само когато времето ме притиска безмилостно — да я карам да изгледа черновата вместо мен и да представи бележките си като мои.
	— Аз вече го гледах — казва тя и прави физиономия, която тълкувам като присъда за епизода.
	— Толкова ли е лошо?
	— Поправимо е. Ти само дишай дълбоко. Не се ядосвай. — Тя се смее.
	Беа затваря вратата, за да мога да се съсредоточа, което ми позволява да се взирам в екрана на телефона си още десет минути, молейки се Патрик да ми върне обаждането.
	Накрая си налагам да се откажа. Гледам първата чернова на _Търсачи на жилище_ и минавам през обичайния набор емоции — раздразнение, откровен гняв, възмущение — преди да се успокоя и да нахвърлям подробни бележки за необходимите подобрения. Както винаги, след като го обмислих рационално, аз изплувам на другия бряг, изпълнена с оптимизъм, че епизодът ще се получи след прецизна редакция. Целият материал е заснет, просто в объркан ред.
	Предложенията на Беа съвпадат с моите. Макар да съм уверена в моето мнение, аз не отричам, че понякога е приятно да имам второ становище. Най-вече защото продуцентът на _Търсачи на жилище_ има пословично труден характер и приема всяка бележка като лична обида. Обаждам му се по телефона, излагам деликатните аргументи за изрязването на една сцена — където водещият назидава собственикът на къщата, като му обяснява подробно как се отварят жалузите — или поне да бъде скъсена, защото е прекалено дълга. Накрая отстоявам мнението си и той обещава да изреже неприятната част. Аз на свой ред се съгласявам да запазят един ужасен диалог между същия водещ и един от майсторите. Изпращам имейл на Иън, с копие до Беа, да ми напомни да сменя водещия, ако ни възложат продължение на предаването.
	Успяла съм да убия още един час. Телефонът ми продължава да мълчи. От време на време го взимам и натискам няколко бутона, за да се уверя, че работи и не съм получила съобщение от Патрик, което да е забутано някъде. Не че щях да пропусна, ако се беше обадил, увеличила съм звука на максимум и на всеки няколко секунди поглеждам укорително слушалката, в случай че съм пропуснала нещо.
	Започвам да се потя, мислейки, че Патрик може би е признал всичко на Мишел. Представям си неговата вина срещу моята. Той сигурно също се терзае, преживява агонията на омерзението и страха от разкритието. Но ако той беше разказал на Мишел всичко, тя щеше да ми се обади. Да дойде в офиса, с Рон в едната ръка и брадва в другата. Трябва да уверя Патрик. Да му обещая, че никога няма да разкажа за онова, което се случи. _Кой би имал полза от това?_
	За момент обмислям да му се обадя на служебния телефон или дори да отида до офиса му, но знам, че така само ще привлека внимание. Той ще ми се обади веднага щом може. За него това е точно толкова важно, колкото и за мен.
	Обаче не мога да оставя всичко в ръцете на съдбата, затова решавам да му изпратя съобщение. Агонизирам над текста и накрая стигам до извода, че е най-добре да режа до кокал.
	„Още не мога да повярвам какво направихме снощи. Прекалихме с виното, ха-ха. Чувствам се ужасно виновна, сигурно и ти също. Не трябва да казваме на Мишел. Това само ще я разстрои, въпреки че не означава нищо. Т.“
	Добавям целувка, както винаги, после я изтривам, слагам я отново, после пак я изтривам. Прекалено рано е.
	Трябва да се разсея с нещо, затова слизам на долния етаж, където се помещават Беа и Луси.
	— Луси, още ли не си написала протокола на сутрешното съвещание? Твой ред е, нали? Искам да проверя нещо.
	Доколкото знам, досега никой не е проявявал интерес да чете протокола от общото събрание. Луси гледа стреснато като зайче срещу някакви много силни фарове.
	— Ами… още не съм го написала. Веднага ще се заема. Какво по-точно искаш да провериш? Мога да погледна в записките си.
	— Не. Просто напиши протокола по най-бързия начин, ако може. Благодаря.
	Тръгвам към вратата. Беа ми се усмихва лукаво и аз й намигвам открито.


>>	14

	В края на работния ден вече съм куп нерви. Защо Патрик не връща обажданията ми? Знам, че не мога да го потърся сега, когато навярно се е прибрал у дома и може да е в една стая с Мишел. Дори аз не съм толкова глупава.
	На път към метрото ми звъни самата Мишел и аз се разтрепервам и не й вдигам, в случай че тя започне да крещи и да ме нарича разрушителка на домашни огнища и омразна кучка. Когато прослушвам съобщението, което ми е оставила, става още по-лошо — Мишел е своята нормална, радостна, ведра същност, която просто иска да ме чуе. Не й се обаждам — нямам представа как да се престоря, че всичко е наред.
	Нямам сили да се преоблека в домашни дрехи. Насочвам се директно към хладилника, повдига ми се при вида на бутилката вино и си наливам грамадна чаша боровинков сок. Тръшвам се на дивана и изпивам сока на няколко глътки. За щастие, Шарън, момичето, което разхожда кучета, е идвала и навярно е извела Рон на разходка до Примроуз Хил, както всеки следобед, затова той лежи изтощен на дъсчения под и сигурно си мечтае тя да е негова стопанка. Моят план е да си легна още преди мръкване и да взема хапче за сън. Знам, че това е лоша стратегия в дългосрочен план, но тази вечер нямам друго решение.
	Звънът на телефона ми ме кара да подскоча. Грабвам го бързо, преди звънящият да се е отказал. _Патрик._
	— Цял ден те чакам да ми се обадиш — са първите ми думи.
	— Извинявай. Имахме важно съвещание. През целия ден бях с разни хора…
	— Къде си сега?
	— Вървя от метрото към вкъщи. Ти добре ли си?
	— Да. Не. А ти?
	— Не съвсем.
	Настъпва дълго, конфузно, тягостно мълчание.
	— По-точно? — пита накрая Патрик.
	— И двамата бяхме пияни, очевидно…
	— Явно. Мъчи ме ужасен махмурлук, между другото. А ти?
	— Кошмарен. Но това не е извинение…
	— Точно така.
	— Съжалявам — каза той. — Много съжалявам. Нямам представа какво ме прихвана.
	Държа да ви успокоя, че не го затапвам с очевидния отговор.
	— Божичко, аз също. Недей да поемаш цялата вина.
	— Трудно е. Аз дойдох при теб, жалък и разстроен. Мишел ме подозира.
	— Не е вярно. Направихме нещо лошо. Ужасно. Но можеше да е много по-страшно. Искам да кажа, дори не мога да помисля…
	— Стига, овладей се — казва Патрик. — Трябва да се опомниш.
	Обаче аз не мога да не се усмихна.
	— Знаеш какво имам предвид. Но то беше грешка. Пиянска, глупава грешка. Иначе нямаше да се случи. Ние не го направихме преднамерено.
	— Не! Не, разбира се.
	— Така че ти не си такъв човек. Направихме глупост, но ти не си такъв човек.
	— Никога досега не съм я лъгал. Не знам дали мога… — каза Патрик и сърцето ми се сви.
	— Длъжен си. И двамата сме длъжни. Това е единственото решение. И без това тази случка няма да се повтори…
	— Не. Боже. Тя повече никога няма да се радва на нашите срещи. Представяш ли си какво е да не смееш да оставиш насаме най-добрата си приятелка и съпруга си, защото им нямаш доверие.
	Той въздиша.
	— Да. И ако тя се съмнява в мен в момента, това ще влоши положението десетократно. Права си. Обаче е толкова тягостно.
	— Знам. Но ти ми обещай, че няма да кажеш нищо. Моля те, Патрик.
	— Не, разбира се. Нали се разбрахме.
	— Знам, но искам да го чуя отново. При мисълта, че Мишел…
	— Няма нужда да ми казваш, аз съм женен за нея, както помниш.
	Все пак аз решавам да изтъкна отново доводите си.
	— Каквото и да става, не й казвай. Ако се скарате или… не знам… ако някой ден между вас се случи нещо… моля те.
	— За бога, Тамсин. Между нас няма да се случи нищо. Аз обожавам Мишел. И ако това ще те успокои, обещавам, че дори ако тя превърти и избяга със съседа ни Джим, аз се заклевам, че няма да кажа нито дума. Никога. Сега успокои ли се?
	Знам, че не мога да го притисна повече, макар че инстинктът ми подсказва да го държа на телефона цяла вечер и да го карам да повтаря тези думи отново и отново.
	— Ти обещаваш същото, нали?
	Това е лесно. Знам, че вече съм заключила този епизод и съм изхвърлила ключа.
	— Господи… да, заклевам се. Мисля, че повече никога не трябва да го обсъждаме, дори насаме. И ти ще изтриеш онова съобщение, което ти изпратих, нали? За всеки случай.
	— Дадено. И аз вече го изтрих.
	— Всичко ли беше… тя нали не се усъмни в нещо, когато ти се прибра?
	Той издишва шумно.
	— Не, слага богу. Тя никога не подозира… не и нас…
	— Каква каша.
	— По дяволите. Какво ни беше прихванало?
	Дори частица от мен не се огорчи, че той ме възприема като ужасна грешка. Радвам се. Аз чувствам същото.
	— Нямам представа.
	— Ти знаеш, че това е единственият път… искам да кажа, че аз никога не съм… с никого. Казах ти истината.
	Не се съмнявам нито за миг. Ясно е, че той се чувства точно толкова виновен и объркан колкото и аз.
	— Знам. Добре, значи всичко си е както преди. Все едно никога не се е случило.
	— Ти коя си? — пита той и това ме кара да се разсмея. Това е една от глупавите шеги на Патрик.
	— Може да ви видя през уикенда. Не знам.
	— Да. Ела у нас. Иначе Мишел ще се разтревожи какво става с теб. Всичко ще е наред.
	— Ако се престорим, че всичко е нормално, то ще стане нормално, предполагам.
	— Точно така. Поне така се надявам. Не можем да променим станалото. Иска ми се да можехме.
	Сега знам защо говорят такива глупости в сапунените сериали. Понякога клишето е единствената възможност.
	Май искам да се извиня, задето забърках и двама ни в тази бъркотия, но разбира се, той не знае и половината от историята, затова си държа устата затворена.
	— Аз почти стигнах до вкъщи, трябва да затварям.
	— Стана ми по-добре — казвам аз, което е вярно, ако не обръщам внимание на голямата черна сянка, която се спотайва извън полезрението ми.
	— Добре. Всичко ще е наред.
	— Да. Просто трябва да се справя с гузната си съвест.
	— Аз също.
	— Лека нощ, Патрик.
	_Дръж се нормално_, казвам си аз. Накрая ще се почувстваш нормално. И тогава си спомням, че бях обещала на Мишел да се видим за питие утре. Не знам как съм могла да забравя. Уговорихме се миналата седмица, когато тя реши, че не се виждахме достатъчно често, защото тя беше под напрежение в работата. Дори си записахме датата в календарите и си обещахме да отложим срещата само в случай на смърт или сериозно заболяване.
	Оглеждам се в търсене на някаква „злополука“, която да ме сполети и да наложи 24-часова хоспитализация, без негативни ефекти, но аз съм такава пъзла. При вида на игли ми прилошава и губя почва под краката си. Тоест, освен ако не се случи някакво чудо, утре ще съм в офиса както обикновено и ще съм свободна за срещата по-късно. Заигравам се с идеята да забъркам някаква криза в службата, но Мишел знае, че в момента нямаме спешни поръчки. Тя щеше да познае, ако си измисля някакво извинение.
	Щях да се държа нормално, както си обещахме с Патрик. И да изляза да пийна с Мишел.


>>	15

	Тя вече е там, когато пристигам. Както винаги. Аз съм доста пунктуална по природа, но за Мишел точността е почти психоза. Тя толкова се страхува да не закъснее, че обикновено пристига на срещата минимум петнайсет минути по-рано. Веднъж отидох точно навреме, а тя вече си гледаше часовника и почукваше нетърпеливо с пръсти по масата. Засмя се, когато й го казах.
	Аз спирам на вратата за момент и я поглеждам. Мишел се е навела напред и гледа екрана на телефона си. Усмихната. Русата й коса се спуска върху лицето й и тя вдига телефона към ухото си. Мишел е много по-красива от мен. Не че това някога ме е притеснявало. Аз дори не съм се замисляла за това, откакто бяхме тийнейджърки и държахме на тези неща. Сега това придобива огромно значение. Тя е по-уравновесена от мен, навярно по-умна, определено по-добра по характер. _Какво си мислеше Патрик? Какво си въобразявах аз, по-точно? Защо рискувахме да загубим Мишел?_
	Питах се дали една малка част от мен се чувстваше поласкана от факта — пък макар и само за миг — че Патрик навярно имаше тръпка по мен. Аз съм толкова различна от перфектните хубавици, с които той беше свикнал. Не исках да го призная дори пред себе си, но се боя, че може да има зрънце истина в това. Аз наистина не искам да съм принудена да призная, че съм толкова повърхностна.
	Почти губя решимостта си и съм готова да се обърна и да си тръгна. Малкият ресторант с прилежащ бар, където се срещаме по традиция, има големи прозорци и като знам късмета си, Мишел вероятно щеше да погледне навън и да ме види точно когато й изпращам есемес, че съм прегазена от такси. Става точно така и на лицето й изгрява широка усмивка и аз се чувствам като _най-жалката, подла и гадна приятелка на земята_.
	Мишел се изправя да ме прегърне. Мирише на шампоан с аромат на цитрус и Сикей 1, парфюма, който ползва последните двайсет години. Където и да уловя аромата му, се сещам за нея. На масата пред празния стол вече има голяма чаша бяло вино — вероятно совиньон блан, любимото ми, защото мога да произнасям името му. Въпреки моето решение след случката с Патрик повече никога да не се напивам в компания, аз вдигам чашата и гаврътвам на крак една глътка, която може да изпрати в несвяст дребен бозайник.
	— Ожадняла си? — казва Мишел с лукава усмивка.
	С усилие на волята аз оставям чашата на масата.
	— Ммм. Навън е голяма жега.
	— Искаш ли да поръчаме вода? — Тя се оглежда, опитвайки се да привлече вниманието на сервитьорката.
	— Нека да е чешмяна — казах аз, доволна от посоката на разговора. В нашите вечерни срещи след работа обикновено си тръгваме за вкъщи към седем и половина най-късно и всичко, което ще запълни времето дотогава и което не се върти около личния живот на Мишел и моя, ме устройва.
	— Нова ли е? — питам аз, сочейки деловата лятна риза на Мишел. Типичният смислен, дълбок разговор, който можете да очаквате, ако аз съм вашата най-добра приятелка.
	— Да, от Уеърхаус. Наложи се да намеря нещо набързо, защото изгорих дупка в другата, затова отидох на пазар сама и я избрах без твоята помощ. Харесва ли ти?
	— Чудесна е.
	Нямам какво друго да кажа. Ширпотреба. Една от моите малки мании е да покровителствам малките независими бутичета за дрехи в квартала и да бойкотирам настъплението на големите вериги за конфекция. Не че мога да променя нещо глобално. Особено като се има предвид, че си купувах обувки от утвърдени марки и не питах дали рибата, която ядях, е етичен улов. Олицетворението на проблемите на първия свят.
	Нямаше да ми мигне окото, ако застрояха огромен хипермаркет с прилежаща робска шивалня на територията на целия Белиз Парк, ако така можех да пренапиша събитията от последните няколко дни.
	— Аз нямам нищо за лятото. — Ако продължа в същия дух, цял час може да говорим само за дрехи. Но Мишел не се хваща на въдицата.
	— Купи ли нещо за майка ти?
	Аз се възползвам от възможността и започвам да говоря за различните възможни подаръци, които съм обмислила и причините, поради които съм ги отхвърлила, опитвайки се да запълня следващия един час с празни приказки. Когато Мишел поглежда за секунда встрани, аз тайно проверявам часът на екрана на телефона си. Шест и четирийсет и пет. Още само петнайсет минути, преди да мога да се извиня и да си тръгна. Изгълтах остатъка от втората ми голяма чаша вино, игнорирайки факта, че трябва да съм с бистра глава.
	— Искаш ли да поръчаме по още едно? — пита Мишел. Тя още не е изпила своя първи — и единствен — коктейл от водка и тоник.
	— Разбира се. Не бързам за никъде. — Мога да кажа това с ясното съзнание, че тя е предвидила време за вечеря с Патрик. Когато се виждаме двете след работа, той винаги готви и я очаква с приготвена вечеря.
	Когато поръчките ни пристигат, аз съм насочила разговора към служебни неща. Знам, че Мишел е нагазила до колене в координирането на кампания за някакво ново мобилно приложение — нещо, което сравнява цените на козметичните продукти в големите магазини, не помня — затова я питам как върви.
	След това, най-малкото от любезност, тя е длъжна да ме попита за моята работа и аз разказвам надълго и нашироко за две предавания, които са на различни стадии на продукция и после, слава богу, става време да си вървим. Не сме говорили за нищо друго, освен за баналности. Идеално.
	Става ясно, че Мишел се е уговорила с Патрик да вечерят в някакъв ресторант в Сохо. Питам се дали идеята е била негова. Като начин да докаже, че е добър съпруг.
	— Защо не дойдеш? — предлага тя, когато аз вдигам ръка да си спра такси.
	— Не! — почти изкрещявам аз. — Не, няма да ви се натрапвам на интимната вечеря.
	Мишел се разсмива.
	— Не е такава. Патрик трябваше да отиде на някаква прожекция и аз му предложих да се видим след това.
	— Така ли? Аз съм капнала.
	Успях да я натикам в таксито с облекчение, че бяхме в различна посока. След три чаши вино вече не ми се иска да се прибера и да стоя сама в празния ми апартамент и да мисля каква идиотка съм. Искам да отида някъде и да се натряскам. Всичките ми приятелки вече са се прибрали вкъщи с мъжете и/или децата си. Вече нямам познати, които да излизат да пият през седмицата. Всъщност не, имам.
	Беа отговаря почти веднага. Чувам около нея шум, който ми подсказа, че тя е в някой пъб или ресторант.
	— Всичко наред ли е? — пита тя още преди да мога да й кажа здрасти.
	— Да. Извинявай, че ти се обаждам вечерта. Просто се питах какво правиш — дали искаш да пийнем по нещо.
	— Разбира се… — В гласа й прозвучава колебание. Това е молба без прецедент. Както казах, независимо колко добре се разбираме, ние водим паралелен социален живот, ако не броим пийването на бързо след работа в близкия бар. — Аз съм в пъба на ъгъла на моята улица, заедно с Али.
	Али е съквартирантката на Беа. Едната. Беа има две съквартирантки, струва ми се, Али и Сара, като обикновено се точи някаква драма. Беа явно дърпа юздите — откакто я познавам, тя вече изрита две съквартирантки.
	— О, добре… не искам да се натрапвам…
	— Няма проблем. Просто Али ще трябва да престане да мели за бившия си приятел, което е облекчение, честно казано.
	Чувам възраженията на Али в далечината и писклив смях.
	— Ти добре ли си? — продължава Беа.
	— Просто си търся компания, това е всичко.
	— Тогава ела при нас.
	Тя ми напомня адреса си. Само на пет минути от спирката на метрото, но аз мога да взема такси. По средата на пътя започвам да съжалявам. Щях да съм си по-добре в уединението на малкия ми апартамент. Не умея да си държа езика зад зъбите. Добре, че Али ще бъде там. Можем да говорим за общи неща, да пийнем. Да притъпя мозъка си, така че да мога да заспя.
	_Не се прави на идиот_, напомням си аз, когато таксито потегля. Вече си пийнала. Много развълнувана. И още си шеф на Беа, в крайна сметка. Недей да се напиваш като казак и да ставаш за смях в пъба. Можеш да си поръчаш диетична кола, казва една част от мен, но другата й се изсмива в лицето.
	Пъбът прилича на сцена от филм на Гай Ричи точно преди масивна престрелка, в която ще загинат всички без главния герой в изпълнение на голям актьор. Пълно е с мъже. Предполагам, че съпругите и приятелките им са се събрали в някое кокетно заведение, пият водка на екс и се жалват от мъжете си. На една маса играят билярд и аз не мога да не си помисля, че щеките приличат на пушки. Насочвам се към претъркания вътрешен двор. Беа седи на една ъглова маса с жена, която сигурно е Али. Тя е на възрастта на Беа, с къса коса, големи очила и гневно изражение. Прилича на музикантките от Чумбауамба.
	— Хей — казва Беа, когато ме вижда. — Добре дошла в кварталния пъб. Много е ретро, нали?
	— Шегуваш се, нали? — питам аз, полу на шега.
	Али обръща към мен лицето си на бясна оса.
	— Автентично е.
	Страхотно, очертава се забавна вечер.
	— О… — заеквам аз. — Разбира се.
	Али ме пронизва с поглед и лицето й се разчупва в широка усмивка.
	— Пошегувах се. Мястото е ужасно.
	Беа се разсмива сърдечно.
	— Но си е нашето място.
	— Добре, кой иска нещо за пиене?
	Беа кимва към техните почти пълни чаши.
	— Ние дойдохме тук няколко минути, преди ти да се обадиш, така че си имаме.
	Аз влизам вътре и си пробивам път към бара. Едно от преимуществата на такива наситени с тестостерон места е, че тук цари атмосферата на 70-те и мъжете отстъпват на „дамата“, затова ме обслужват за нула време.
	На връщане, с водка и кола в ръка, аз се спъвам чаровно в крака на един стол. Трите чаши бяло вино, които изпих по-рано, явно са ме настигнали.
	— Ти пак ли си фиркана? — пита Беа, невярваща.
	— Не! Само малко. Преди това се видях с Мишел.
	— Аха — казва тя многозначително. — Как са нещата там?
	— Всичко е наред — казвам аз, тъй като не искам да говоря по темата. — Всичко се уталожи.
	— Ох, отдъхнах си.
	За момент се ужасявам, че Беа ще разкаже на Али историята в детайли, въпреки че вече сто пъти съм я карала да се закълне, че щеше да пази в тайна коварния сценарий. Тя не го прави, естествено, защото е Беа, което е съкращение за надеждност и лоялност.
	— Приятелката на Тамсин имаше някакви проблеми — каза тя на Али вместо обяснение. — Но не е нещо сериозно.
	Тя се обръща към мен с палаво пламъче в погледа.
	— Али тъкмо ми разказваше как вчера се натъкнала на бившия си приятел Стюарт и новото му гадже в супермаркета. — Тя вдига вежди и ме поглежда подканващо.
	Спомням си, че Али обича да говори за себе си. Беа веднъж ме беше предупредила, че ако я срещна, не трябва да й задавам никакви лични въпроси, защото няма да мога да се откача от нея, освен ако не се престоря, че припадам.
	— Сигурно е било гадно — казвам аз. — Кога се разделихте?
	Бухалските очи на Али се разширяват и на мен ми става неудобно. Единайсет минути по-късно, когато съм чула цялата история на връзката на Али и Стюарт, при това в интимни подробности, съчувствието ми вече е изветряло. Сега знам, че Али и Стюарт са се запознали на вечер за необвързани, които работят в технологичната сфера, че когато са правили секс за първи път тя го е помолила да изгаси осветлението, защото се притеснява от дебелите си крака, но Стюарт е настоял да останат включени и не показал да е отвратен от пухкавите й форми; че тя винаги се е питала дали не е лесбийка, но близостта със Стюарт я е убедила в обратното, и че накрая, точно когато започнала да мечтае за малка, но задушевна сватба в Гърция, той съобщил, че не е влюбен в нея и две седмици по-късно се хванал с Тара от службата му, от която Али ревнувала от самото начало, честно казано.
	След известно време бъбренето й започва да ми действа успокояващо. След като осъзнах, че от мен не се очаква друго, освен по някое „така ли?“ и „ооо!“ тук и там, аз изключвам напълно, ако не броим многозначителните споглеждания с Беа. Не мисля за нищо, освен за топлата вечер и уличното движение. Действа ми като катарзис.
	— Ами ти, Тамсин? — внезапно гласът на Али пронизва мъглата ми. — Какво става с твоя любовен живот?
	— О, нищо — казвам аз и обхождам с очи масата, питието ми, орловите нокти по стената. Важното е да не гледам Беа. Струва ми се, че тя ще да разчете лъжата върху лицето ми за секунда.
	— Тамсин е сама по свой избор — казва Беа и ни се усмихва. — Защото тя е рационална и разумна. Не си губи времето в драми.
	— И аз се стремя към това — кимва Али.
	Беа отпива бавно от чашата си.
	— Според мен не може да се живее без драма. Винаги се случва нещо в живота.
	Тя ме поглежда въпросително и за част от секундата аз действително се изкушавам да разкажа на Беа, и съответно на Али, за онова, което се случи. Да излея всичко навън и после да я помоля да ми каже какво да правя, да опрости греховете ми. Сигурно щях да почувствам облекчение. Беа навярно щеше да ми даде стандартния отговор, „голяма работа, била си пияна и не си стигнала докрай с него“ и аз щях да се съглася и да се почувствам по-добре.
	— Да пием за драмата — казва Али, събира празните ни чаши и става. — За всички от същото, нали?
	Внезапно осъзнавам, че трябва да се взема в ръце. Да се прибера вкъщи, преди алкохолът да ми е развързал езика и да си изпея всичко.
	— Всъщност, аз трябва да тръгвам. Не искам утре да се чувствам като парцал.
	Беа скача и ме прегръща.
	— Искаш ли да ти помогна да намериш такси? — пита тя, винаги загрижена за моето благоденствие.
	— Ще се справя. Ще взема метрото, още е рано. Радвам се, че се запознахме, Али.
	Махвам й и се запровирам през навалицата.


>>	16

	Всичко се върна към обичайното русло. Или поне към новата версия на обичайното русло. Нормално със скрит намек за крушение, за което знаем само Патрик и аз. Нормално на повърхността, но малко прогнило отдолу.
	Минаха шест седмици. Шест дълги седмици от онази вечер. Постепенно привикнах да прекарвам повече време с Мишел, докато се върнах почти до нивото отпреди онова нещо. Отначало беше болезнено. Опитах се да се срещам с нея насаме или да насрочвам гостуванията си у тях по време, когато Патрик нямаше да е там. Първия път не разчетох правилно времето и той се появи изневиделица в кухнята, когато Мишел и аз пиехме чай. Не знам кой изглеждаше по-стреснат, _аз_ или _той_.
	Бяха изминали шестнайсет дни. Мишел ми беше казала, че Патрик щеше да бъде в Нотингам в четвъртък вечер, защото едно от възложените на подизпълнител предавания имаше нощни снимки с нова технология за приглушено осветление, която позволяваше да покажеш обновена градина в тъмното, без да я удавиш в светлина от прожектори. Той искал да види как се получава, каза Мишел. Защото щеше да спести страшно много пари за осветители. Тя ме покани да й правя компания и тъй като вече се бях върнала на стадия на нормално държание в нейно присъствие, след две срещи, на които не можех дори да си спомня за какво говорехме по-рано, още по-малко да поведа разговор, до такава степен, че тя ме попита дали съм добре и аз трябваше да я излъжа, че имам проблеми в работата и съм се скарала с единия от моите братя, аз се съгласих. Мишел ми липсваше.
	Най-после бях престанала да се терзая за стореното. То още беше там, не крия. Няколко дни след случката аз се бях принудила да се изправя срещу пълния ужас на случилото се и то се разгърна в ярки цветове: вдигнати блузи, разкопчани панталони, трескави ръце и устни. Бяхме направили много нещо за петнайсет (добре, двайсет и пет) минути. За пръв път се принудих да помисля дали всъщност имах чувства към Патрик. Дали не бях хранила старото си тайно увлечение по него с години, очаквайки моя шанс. И честно, не вярвах да е така.
	После се бях опитала да натикам целия случай в дъното на ума си и да го затрупам с два самосвала сива баластра. Знам, че използвах тъпа метафора, но вие ме разбирате. Далеч от очите, далеч от ума.
	Донякъде ми помогна това, че не можех да го обсъдя с никого. Не бях виждала и говорила с Патрик от онова първо телефонно обаждане, разбира се. С упорство устоях на желанието да се изповядам на Беа. Почти можех да се убедя, че никога не се е случило.
	И така, Мишел и аз седяхме на кухненската маса с две чаши чай — и двете опитвахме да издържим един месец без алкохол, тоест аз се опитвах, а тя го постигаше с лекота — и разговаряхме, ако си спомням правилно, за това как тя беше срещнала случайно в метрото наша обща приятелка от училище, когато внезапно чух шум и Патрик застана на вратата, само с хавлия на кръста.
	Аз подскочих. Той подскочи. Мишел се разсмя, отдавайки сконфузването ни на учудване, а не на вина.
	— Мислех, че ти не си тук — казах аз и думите ми прозвучаха като обвинение. Опитах се да не забелязвам голия му торс. Усетих, че се изчервявам.
	— Просто минах през вкъщи да си взема душ — каза той, като стисна хавлията на кръста си.
	Мишел продължаваше да се забавлява с нашата истерична реакция.
	— Извинявай, мислех, че съм ти казала. — Тя се разсмя, сочейки към мен. — Ако можеше да си видиш лицето!
	— Просто се стреснах, това е — каза аз и се помъчих да се засмея.
	— И двамата изглеждате така, сякаш сте видели призрак.
	— Не мислех, че ти ще си тук — рече Патрик, което за моите уши също прозвуча като обвинение. — Иначе щях да изляза по-рано.
	— Божичко, тя те е виждала и преди — обади се Мишел. Аз забих поглед в пода.
	Добре, че Патрик се обърна, измърмори, че закъснява и се качи на горния етаж да се облича. Пет минути по-късно той подаде глава в кухнята и проточи врат, колкото да целуне Мишел по главата.
	— Няма да закъснявам — каза той и изчезна бързо.
	Реших, че е крайно време да помисля за любовния си живот. Не исках моята последна среща с мъж да е с Патрик. Нуждаех се от нещо, което да ми върне вкуса, ако ме разбирате. Затова след около една седмица се регистрирах в сайта „Втора половинка“, който ми е любим. Опитах да се убедя, че разни недотам представителни хора можеха да се окажат моята сродна душа.
	Посветих на моя профил цяла вечност. Познавам добрите си черти. Или най-малкото, знаех кои бяха моите силни страни, преди да се наложи да преразгледам мнението за себе си. _Лоялна, честна, надеждна, трудолюбива._
	Осъзнавам, че това звучи като обява за каруцарски кон за продан.
	_Забавна. Стабилна. Хубави глезени._
	Добре, последното си го измислих. Но имам доста силни прасци. Опитах се да кажа нещо смешно, за да демонстрирам доброто си чувство за хумор. Не ми се получи. Накрая изброих фактите. Споменах Рон (трябва да обича кучета) и казах няколко думи за работата ми.
	Пропуснах недостатъците, естествено: аз съм безкомпромисна, критична, фашист по отношение на мъжката външност (което е безумно предвид гореспоменатите прасци), песимистка, понякога надменна и контролираща. Ненадеждна.
	Крайният резултат беше толкова блудкава биография, че аз не бих искала да изляза с никой мъж, който би ме помислил за интересна жена. Както казваше Граучо Маркс: „Не бих искал да членувам в нито един клуб, който е склонен да ме приеме за член.“
	Насилих се да актуализирам информацията. Опитах се да забравя за това.
	Моята първа среща мина нормално. Само толкова. Нормално. Мъжът се казваше Марио. Това беше най-интересното нещо в него. Беше симпатичен мъж с приятен характер и скромна работа в агенция за подбор на персонал. Проведохме приятен разговор и хапнахме добре, а после си пожелахме лека нощ, тъй като и двамата знаехме, че нямаше причина да се видим отново. Или поне аз така мислех. Оказа се, че Марио смяташе, че между нас беше прехвръкнала „искра“ и продължи да ми праща имейли още два дни, питайки кога можем да се срещнем отново, докато накрая аз бях принудена да напиша черно на бяло, че няма никакъв шанс да излезем.
	Неговата реакция беше, хъм, _възпитана_. Как можеше да е иначе. Искаше ми се да можеше да го харесвах повече.
	Вторият ми опит беше по-паметен. Оуен се оказа привлекателен както обещаваше снимката му. Тъмнокос, със светли очи — фатална комбинация в моята хроника. Висок, строен, мускулест. От него се лееха феромони. Не можех да повярвам, че се беше спрял на мен. Оказа се, че аз притежавах единственото нещо, което той намираше за неустоимо: вагина. Срещнахме се в един пъб в Блумсбъри, с намерението да отидем да хапнем, ако си допаднем. Той се прояви като обигран съблазнител още от първия момент и въпреки че това ми се видя адски банално, аз се пуснах по течението. Накрая прескочихме вечерята, отидохме у нас, правихме, поне по мое мнение, фантастичен секс и после, веднага щом сексът свърши, той си събра нещата и си тръгна. Дори не си направи труда да ми обещае да се обади. Честно казано, на мен не ми пукаше. Обикновено аз не правя такива безразсъдни неща с мъже, които познавам по-малко от час и половина, но приех това преживяване като един вид екзорсизъм. Аз не се интересувах от връзка с него. Неговата единствена тема за разговор беше той самият и тренировките му във фитнеса. Когато той си тръгна, едва се сдържах да не извикам след него: _„Аз те използвах точно така, както ти мен“._
	Тази вечер Мишел, Патрик и аз празнувахме. Мишел беше сключила обещаваща сделка. За нещо виртуално, бог знае какво. Тя съобщи, че иска да отпразнуваме успеха й с чаша шампанско. Това беше първата истинска вечер между нас тримата откакто… _ъ, откакто_.
	Срещата е в хотел Шарлот Стрийт след работа и някак по чудо успяваме да си намерим маса на улицата. Заслугата за това е изцяло моя. Аз притежавам умението да стоя и да гледам безмилостно някой човек, докато той се почувства неудобно (или пък се изплаши, няма значение) и реши да освободи масата.
	Патрик щраква с пръсти, за да привлече вниманието на келнера. Аз извръщам поглед. Мразя щракането с пръсти. Какво стана с доброто старомодно „извинете, моля“?
	— Патрик! — казва Мишел. Това беше най-строгият укор към неговото лошо държание.
	Ние вдигаме чашите.
	— Да пием за твоята претенциозна нова кампания — казвам аз. Чуквам чашата си в нейната, след което, естествено, трябва да се чукна и с Патрик.
	— Наздраве — казва той. — Надявам се да ти донесе богатство и аз да мога да се пенсионирам и да живея с твоите изкарани с тежък труд пари.
	— Всъщност сделката не е толкова голяма. Аз просто търсех повод да се събера с двамата ми най-любими хора в света. Напоследък изобщо не се виждаме, тримата заедно.
	Малко е да се каже, че настъпва неловко мълчание. Настъпва оглушителна тишина.
	— Хъм, много мило — успявам да изрека накрая. Не мога да погледна Патрик в очите. Още ме е страх, че ще се издам.
	— О — казва Патрик, докато Мишел долива чашите. — Вижте какво си купих днес. — Осъзнавам, че той се опитва да поведе разговор и изпитвам благодарност.
	Той рови в чантата си и вади чифт слънчеви очила.
	— Хубави са, нали?
	Патрик ги слага. Очилата са кафяви и малко ретро. Под ретро имам предвид онези огромни пенджури, които са се носили през седемдесетте.
	Не мога да се сдържа. Разсмивам се.
	— Приличаш на мравка.
	Патрик прави престорено огорчена физиономия.
	— Купих ги от онзи винтидж магазин на Ендъл Стрийт.
	— Това, че са винтидж, не ги прави автоматично стилни — включва се Мишел, смеейки се. — Тези са в стила на… Рой Орбисън.
	— Очилата са на Гучи — муси се той.
	— Не знам на кого са, но са ужасни. Мишел е права. На Рой Орбисън са.
	— Не — казва тя. — По-скоро, ала Диърдри Барлоу, но от осемдесетте.
	— Или Дейм Една.
	Патрик се усмихва с онази искрена, щастлива усмивка.
	— Мразя двете да се съюзявате срещу мен.
	_Ето това е._ Моментът, когато всичко става сякаш постарому.
	Облекчение. Това чувствам, когато се събуждам рано на другата сутрин. Слънцето вече струи през моите тънки завеси. Напоследък се въртя и се мятам в леглото, терзаейки се за всички лоши неща, които съм правила някога. По-точно за едно нещо. Онова нещо. Тази сутрин от плещите ми се е смъкнало огромно бреме. Не ме разбирайте погрешно. Аз никога няма да си простя. Но сега вярвам, че Мишел, Патрик и аз можем да продължим да сме приятели. Мога да си представя момент, когато всичко ще се е превърнало в далечен кошмар. _Кошмар, който се е случил на някой друг._
	Знаменити последни думи.


>>	17

	Май ще повърна.
	Мишел плаче в хола ми. Тя се опитва да каже нещо, но постоянно се дави в хълцане и ридания и думите й се губят. Нямам представа какво да правя.
	Това е моментът, от който се страхувам от седмици. И не мога да се сърдя на никой друг, освен на себе си.
	Тя поема дълбок, накъсан дъх. Издухва носа си шумно в кърпичка, която вади от чантата си. Аз устоявам на порива да отида до нея и да я прегърна, от страх да не ме удари в лицето. Мисля, че никога не съм оставяла Мишел да плаче, без да й се притека на помощ.
	— Нещо е станало — казва тя и ме поглежда в очакване. Нямам представа какво да кажа, затова мълча.
	— Мисля, че Патрик е спал с друга жена.
	В първия миг чувам само „Патрик е спал с…“. Търся някое от отрицанията, които бях репетирала наум неведнъж — аз никога не бих направила това, никой от нас не би постъпил с теб по такъв начин, технически брои ли се за секс, щом липсва проникване? — и тогава си давам сметка, че тя каза „друга жена“, а не с „теб“. Патрик е спал с друга жена. Не „защо си се въргаляла с моя мъж, кучко?“ Аз не съм „друга жена“ за Мишел. Възможно ли е тя още да не знае, че съм била аз?
	— Какво? — ахвам аз, търсейки трескаво най-уместният отговор. — Защо мислиш така?
	— Намерих нещо — казва тя и аз отчаяно се мъча да си представя какво доказателство може да има. Дълъг кестеняв косъм, полепнал по панталона му? И тя всеки момент щеше да каже, че изчаква резултатите от ДНК тест, за да установи на кого принадлежи.
	— Фактура. Тоест, извлечение от кредитна карта. Разписка.
	_Добре._ Не мисля, че аз дадох на Патрик разписка. Фактура за извършените услуги. Издишвам за първи път от доста време.
	Мишел продължава.
	— Подреждах нашите разписки и фактури. Преглеждах кои трябва да заведа и кои да изхвърля. И реших да прегледам и разписките на Патрик, затова прерових набързо бюрото му в кабинета и намерих това…
	Едва сега аз забелязвам, че тя държи в ръка смачкан лист хартия. Едно от онези малки, невинни листчета, каквито трупаме със стотици цяла година. Мишел ми го подава.
	Листчето съдържа обичайната купчина цифри. Сумата най-отдолу гласи 393.91 лири. Най-отгоре виждам думите „Парк Вю Хотел, Найтсбридж“.
	Аз никога не съм ходила в Парк Вю Хотел, с или без Патрик. Менгемето в гърдите ми се разхлабва още мъничко, но после ме поразява друга мисъл.
	_Какво означава това, по дяволите?_
	— Не разбирам — казвам аз на Мишел, събирайки смелост да седна на дивана до нея и да хвана ръката й.
	— Това е вечерта, когато той трябваше да е в Нотингам, помниш ли? Когато щеше да преценява някакво осветление.
	Връщам лентата. Имам неясен спомен. Аз правех компания на Мишел, докато Патрик беше в Нотингам по работа. Онази вечер, когато той влезе в кухнята препасан само с хавлия. Поглеждам отново фактурата. 16-и юли. Преди четири седмици.
	— Сигурна ли си?
	— Да, разбира се. Проверих в календара. _Шестнайсети юли, П в Нотингам._ Така пише там.
	— Може би ти си се объркала и епизодът се е снимал в Лондон?
	— Не съм. Но дори да беше така, защо той да не се прибере вкъщи след това? Но това не е всичко.
	— Какво още има?
	— Това.
	Мишел бръква в джоба си и вади още един смачкан лист хартия. Този път А4. Аз веднага разбирам какво е това. Подробна фактура от хотела. В графата име на госта пише Патрик Мичъл. Поръчаната в стаята закуска е толкова солена, че ако Патрик бе изял толкова храна сам, тутакси щеше да изпадне в кома. Със ситен шрифт в горния десен ъгъл пишеше „Брой гости: 2“.
	Не мога да повярвам. _Нима Мишел се опитва да ми каже, че Патрик има любовница?_
	— След като намерих извлечението от кредитната карта, аз прерових нещата му. На дъното на чантата му намерих това.
	Аз чакам. Мога да чуя гукането на един див гълъб навън, в паузите между шумът от колите.
	— Ти мислиш, че Патрик е завел там жена? На хотел?
	Тя кимва.
	— Той ме излъга за командировката. Защо да го прави, ако не, за да скрие нещо?
	— Ти попита ли го?
	— Не. Той е на работа. И исках първо да говоря с теб. Да съм сигурна. Той не би направил това, нали, Тамс? Не и Патрик?
	Вече дори аз не съм сигурна на какво е способен Патрик.
	— Не. Господи… не… убедена съм, че има някакво напълно невинно обяснение.
	Няма да крия. Ужасена съм, че това може да рикошира в мен. Ако Мишел изтръгне признание от Патрик за този случай, кой знае какво друго може да й каже.
	Тя ме поглежда с големи, разплакани очи.
	— Какво например?
	— Не знам. Още си мисля, че ти може би си объркала местата. Или пък той. Записал го е в дневника като Нотингам, но то е било в друг ден или нещо такова.
	Тя поклаща глава.
	— Той ми разказа с подробности, когато се прибра. Аз имам леля и чичо, които живеят там, нали помниш?
	Аз неволно въздишам. Нямам представа какво ставаше.
	— Добре, а какво ще кажеш за втория гост? Брой гости, двама.
	— Колега? — изрекох аз, макар че не можех да си представя защо колега би спал в една стая с Патрик.
	— Тамсин, ние живеем в Лондон. Защо ще отсяда в хотел в Лондон? Можеше да се прибере от Найтсбридж с такси за двайсет минути. Просто няма никаква логика.
	— Така е — казвам аз.
	Мишел хлипа сърцераздирателно.
	— Божичко, дано да не е вярно.
	Аз я прегръщам и я притеглям в обятията си.
	— Той не би ми причинил това, нали? Да се хване с друга?
	— Не, разбира се — казвам аз, очаквайки да ме порази с гръм. — Патрик не би го направил.
	Щом Мишел си тръгна, аз взех телефона да се обадя на Патрик — въпреки че тя ме помоли да не му казвам нищо, докато тя не решеше какво да прави. Нямам представа каква е истинската история, нямам представа какво можеше да й е причинил, но трябва да съм сигурна, че каквото и да реши да й признае, каквото и да узнае тя, то няма да е свързано с мен. Просто не мога да оставя нещата в ръцете на съдбата.


>>	18

	Патрик отговаря на третото позвъняване. Знам, че не мога директно да го обвиня в нещо. Честно казано, нямам представа какво смятах да кажа.
	— Ти ходи ли в Нотингам да видиш как вървят снимките преди няколко седмици? — изтърсвам направо.
	Струва ли ми се или гласът му прозвучава предпазливо?
	— Да. Защо?
	— На шестнайсети юли?
	— Не си нося дневника, но май така беше. Какво те интересува, Тамсин?
	— И снимките бяха в Нотингам, а не някъде в Лондон?
	Настъпва моментна пауза.
	— Защо ми задаваш тези въпроси?
	Вече няма смисъл да крия. Комбинацията от думите Нотингам и 16-и юли сигурно е включила сирени в главата на Патрик.
	— Заради нещо, което каза Мишел.
	— Какво каза тя?
	— Аз… не знам. Нещо за извлечение от кредитна карта за престой в хотел…
	Гробна тишина, която сякаш продължава вечно.
	— Идвам у вас.
	— Не… чакай. Не трябваше да ти казвам нищо. Не искам да знам.
	— Тогава защо ми се обади?
	Всъщност, не е вярно, _аз искам да знам_.
	— Жена ли си водил там?
	— Какво те интересува? — срязва ме Патрик с леден глас, какъвто никога не съм чувала да използва. Прилошава ми и ми се завива свят.
	— Моля те, кажи, че не й изневеряваш. — В ретроспекция това беше глупава реплика. Предвид, хъм, вие знаете какво.
	— Какво, както направих с теб ли?
	— Онова беше различно…
	— Не се тревожи, няма да й кажа. Знам, че ми се обаждаш заради това, нали? Инстинкт за самосъхранение.
	— Защо се държиш толкова гадно? — възкликвам аз. Не трябваше да му се обаждам. Трябваше да стоя настрана.
	— Ти си онази, която ми се обади и започна да ме замеря с обвинения.
	— Не е вярно. Аз просто ти зададох въпрос. Ти ми каза да ти кажа, ако смятам, че Мишел те подозира в изневяра и случаят е такъв. Разбра ли?
	— Аха, затова ти просто ми казваш, водена от добро сърце?
	— Няма да водя този разговор — казвам аз, забравяйки, че първа го бях започнала. — Предупредих те.
	— Ау, благодаря, Тамсин. Твоята приятелска загриженост е трогателна.
	— Затварям. — Обаче не можах да го направя.
	Настъпва мълчание и после той казва:
	— Ами хайде, давай.
	За малко да се засмея. Напомня ми за тийнейджърските години, когато си говорехме часове наред с момчето, с което ходех в момента. „Затвори телефона“, „Не, ти“, „Казвам ти, затварям“, „Ами, хайде, направи го“, „Не, първо ти“. Пропилях много от скъпоценните ми юношески години, водейки този разговор.
	Но този път няма флирт. Само инат. Вече съм прекалено стара за това.
	— Чао. — Аз натискам бутона и прекъсвам разговора. Изтичвам в банята и повръщам.
	Неведението ме убива. Крача из апартамента, опитвайки се да намеря нещо, с което да се разсея, но без успех. Накрая, за радост на Рон, взимам каишката, слагам телефона в джоба си и излизам на разходка. Не спирам да въртя различни сценарии в главата си. Мишел показва на Патрик извлечението и го пита през сълзи какво означава това. Той отрича, дава готови извинения, благодарение на предупреждението от мен. Аз просто му бях дала коридор да избяга от онова, което и без това му се разминаваше. Може би бях спасила себе си, но на каква цена?
	Това означава ли, че всичко, което ми каза Патрик, беше _лъжа_? Или то се беше случило след нашето прегрешение? Може би толкова му беше харесало, че бе решил да опита пак, предложи някакъв гаден глас в главата ми. Аз предпочетох да го игнорирам. Но някъде дълбоко една част от мен се питаше дали аз не носех известна вина. Дали Патрик си беше казал, по дяволите, ако щяха да го обесят, поне да беше за истинска предумишлена изневяра вместо за случайно, пиянско натискане по грешка?
	Стигам до Примроуз Хил и откачам каишката на Рон. Както обичайно, той се втурва да тича в кръг, докато аз седя на една пейка, вперила поглед в пространството. Проверявам телефона си за обаждане от Мишел. Нищо. _Дали тя го бе попитала? Дали той й бе казал? И какво по-точно?_
	След известно време Рон се изтощава и се тръшва в краката ми. Аз се навеждам и го галя по главата и той въздиша доволно.
	— Хайде да си вървим — казвам аз и се изправям. — Време е да се прибираме.
	Изкатерваме хълма и свиваме по моята улица, където виждам една позната фигура да седи на стъпалата пред моята входна врата. Пронизва ме остра болка в гърдите и рефлексът за бой или бягство се задейства, казвайки ми да бягам в противоположна посока. Рон има други идеи. Той е видял любимия си чичо Патрик и вече лае; радостно и опъва каишката сякаш се опитва да тегли колесница. Нямам друг избор, освен да го последвам. Патрик се изправя, когато ни вижда. Намръщвам се, но това не помогна.
	— Какво правиш тук?
	Той се усмихва, което ме изнервя още повече. Това е като да стоиш пред сериен убиец, който те пита как си, преди да замахне с брадва върху теб.
	— Мисля, че трябва да поговорим.
	— Мисля, че ти беше прав преди малко. Наистина не е моя работа. — Не искам да слушам нищо. Искам да се прибера вкъщи, да затворя вратата и да не си подавам носа навън до понеделник.
	— Тамсин, за бога. Нуждая се от помощта ти.
	Аз се смилявам. _Какво друго мога да направя?_
	Вътре дори не го питам дали иска чаша чай. Искам просто да чуя каквото имаше да каже и да го разкарам оттук.
	— Е? — казвам аз, когато той не заговаря. Рон изпълнява номера с шумното сърбане на вода от купичката му, нещо, което обичайно намирам забавно и мило. Сега ми се иска той да спре.
	Патрик издишва отривисто.
	— Наистина бях там с друга. В Парк Вю.
	В първия миг ми се струва, че не съм чула правилно.
	— Какво? С кого?
	— Няма значение.
	— За Мишел има.
	— Просто друга жена.
	— Къде ти беше умът? Как си могъл?
	— Не съм дошъл тук, за да ми обясняваш колко си разочарована от мен. Дойдох, защото се нуждая от помощта ти.
	— За какво? — питам аз, макар че имам ужасното чувство, че вече знам отговора.
	— Мишел не бива да разбере.
	— Мисля, че тя вече знае.
	Патрик взема една самотна сбръчкана ябълка от телената кошница, която на шега наричам фруктиера. После я връща.
	— Не. Тя подозира. Тя знае, че нещо не е наред, но не знае какво. Ти трябва да ми помогнеш да я убедя, че нищо не се е случило.
	— Шегуваш ли се? Ти си изневерил на Мишел и сега искаш да ти помогна да скриеш уликите. От къде на къде?
	— То беше грешка. Стават такива неща.
	— Няма начин. Аз няма да се забъркам в това.
	— Всъщност, Тамсин, ти вече си се забъркала. Ако тя научи за това, аз ще й разкажа и за нас. И без това ще съм загубил всичко.
	— Няма „нас“. Никога не е имало. Ние просто прекалихме с пиенето и прекрачихме граница, която не трябваше да пресичаме. Това е всичко.
	Той вдига вежди.
	— Убеден съм, че тя ще го приеме точно така.
	Струва ми се, че подът под краката ми изчезва. Сядам на подлакътника на стола до мен, преди да съм паднала на земята.
	— Заплашваш ли ме?
	Той вдига рамена.
	— Не те заплашвам, просто изтъквам един факт.
	— Патрик… какво става с теб?
	— Какво? Ти искаш да ме наставляваш от позицията на моралното превъзходство, задето съм кръшнал с друга жена, но все пак искаш да лъжа съпругата си за онова, което се случи между теб и мен?
	— Мислех, че бяхме единодушни, че случилото се между нас беше идиотска грешка в момент, когато и двамата не бяхме на себе си. То не е същото като да направиш резервация в хотел и да съчиниш цяла история за командировка в друг град.
	— Нейната най-добра приятелка или напълно непозната жена. От коя според теб ще я заболи повече, независимо от обстоятелствата?
	Знам, че Патрик е прав. Знам, че не съм в позицията да споря.
	— Не разбирам. Ако ти чукаш друга, защо си правиш труда да спасяваш брака си?
	Патрик взема една книга, която бях оставила върху кухненския плот. Гурме рецепти за един човек или нещо също толкова трагично. Той я върти небрежно в ръцете си, преглежда задната корица.
	— Аз обичам Мишел. Другото не означава нищо.
	— Тогава защо го правиш?
	— Защото съм слабохарактерен или глупак, или нещо такова. Не знам. Скоро всичко ще свърши…
	Не мога да повярвам на ушите си. Ставам, взимам книгата от ръцете му и я тръшвам обратно на плота.
	— Още ли продължава?
	— Не мисля, че ти трябва да знаеш подробностите.
	— О, не, чакай малко. Ако смяташ да ме замесиш насила, тогава аз трябва да зная в какво съм забъркана. Коя е тя?
	— Не я познаваш.
	— Как се казва?
	— Казах ти, не я познаваш.
	— По работа ли се запозна с нея?
	— Да. Донякъде.
	— Откога продължава това?
	— От около шест седмици. Скоро ще приключа с тази история. Не е нещо сериозно.
	— Шест седмици? За бога, Патрик.
	— Просто се случи. Не съм го планирал. Нали знаеш как става понякога?
	Предпочитам да подмина последното. Патрик отмята косата от лицето си с дясната си ръка, един от неговите патентовани жестове в смисъл _„леле, колко съм готин“_. Той има нетърпимо гъста, лъскава коса. А не жалко прозиращ розов скалп.
	— За първи път ли се случва?
	Настъпва пауза, в която той вероятно преценява дали да ме излъже, или да признае истината.
	— Да.
	— Кажи ми истината.
	— Защо питаш, ако няма да ми повярваш? — Той се подсмихва. Аз се облягам назад, за да увелича дистанцията между нас. Не мисля, че е добра идея да съм в неговия обсег. Може да не се сдържа и да го ударя.
	— Никога досега. Три? Десет? Двайсет? Петстотин?
	— Може да е имало няколко през годините. Но нито веднъж не съм влагал нещо сериозно.
	— И всички онези дрънканици, че се тревожиш, че тя те подозира…
	— Аз бях разтревожен. Още не знам коя беше онази Черил.
	— Ами как се правеше на невинен. Как нямаше да го понесеш, ако Мишел има такова мнение за теб, защото ти не си такъв човек.
	— Е, пет минути по-късно ти трябваше да се усетиш, че не е вярно.
	— Боже мой! Ти беше толкова убедителен…
	— Няма нужда да ми четеш конско. Аз не се гордея със себе си. Просто трябва да измисля какво да направя.
	— Не можеш да направиш нищо, докато Мишел не повдигне този въпрос. Освен да скъсаш с онази жена, естествено.
	— Не знам кое ще е по-лошо. Мишел да ме обвини и аз да трябва да измислям някакво оправдание или никога да не повдигне въпроса, но знам, че това я тормози.
	— Ами ако тя те попита?
	— Нямам представа. Затова се нуждая от помощта ти.
	Аз затварям очи.
	— Тя е намерила и фактурата с подробна разбивка.
	— По дяволите. — Той скри лицето си в ръце и аз почти го съжалих. Но бързо размислих.
	— Мишел е ровила в нещата ми?
	— Е, всички сме пълни с изненади. Всъщност, ти защо изобщо пазиш фактурата? Смяташ да я представиш в счетоводството за осребряване ли? Не искам жена ми да научи, но не искам и да се охарча, така ли?
	— Не, разбира се. Просто никога не съм си представял, че тя ще тършува сред вещите ми. А после съм забравил къде съм я сложил.
	— Брилянтно. Ти си изпечен престъпник.
	— Няма смисъл да се правиш на саркастична. Може да съм лош съпруг, но и ти не си идеалната приятелка. Затова дай да оправим тази бъркотия заедно. Нали?
	Аз знам, че нямам друг избор. Макар че не съм сигурна дали все още искам да съхраня брака на Мишел и Патрик, честно. Започвам да смятам, че тя ще е по-добре без него. След като видях истинската му същност, аз не мога да се надявам, че те ще останат заедно.
	— Чакай да помисля.
	Облягам се назад. Патрик сяда в другия фотьойл и няколко минути мълчим. Аз мисля усилено, но не мога да измисля нищо. Едва не получавам инфаркт, когато от телефона на Патрик се разнася патешко квакане.
	— Мишел — казва той, поглеждайки екрана. — Не мога да се обадя.
	Двамата чакаме цяла вечност, преди да спре. Неохотно, аз предлагам единственото решение, което ми идва наум.
	— Кажи й, че си направил резервацията за твой колега, тъй като той си е забравил кредитната карта, или не… кажи, че е било за някой, който идва за среща с теб на другия ден и обикновено ти резервираш с твоята бизнес карта, но не си я намерил и Верити си е била тръгнала, затова е трябвало да използваш личната си кредитна карта. Кажи, че въпросният човек е щял да дойде с жена си.
	— Ами ако тя ме попита кой е?
	— Не знам. Измисли някого. Най-баналното и разпространено име, за което се сещаш, стига да не е Джон Смит. Постарай се да й разкажеш онази част за жена му.
	Не мога да повярвам, че се каня да го кажа, но това е положението.
	— Предлагам да се обади в твоя офис и да провери едно или друго.
	— Ами ако тя реши да го направи лично?
	— Не мисля, че Мишел ще позвъни в твоя офис. Тя познава Верити прекалено добре, за да се престори на някой друг и вярвам, че ще иска да помислят, че те проверява. — Верити е секретарката на Патрик. Аз никога не съм говорила с нея, но знам, че Мишел я харесва. За момент се ужасявам, че Верити можеше да е едно от завоеванията на Патрик, но после си спомням, че тя наближаваше шейсетте. Малко вероятно. — Аз ще се постарая тя да не го направи.
	— Ами ако Мишел не ти разкаже какво е станало?
	— Ще ми разкаже — тъжно признавам аз. — Тя ми казва всичко. Освен това нямаме друг вариант.


>>	19

	Ужасното е, че планът сработва.
	Мишел ми разказа през сълзи, че Патрик възмутено отрекъл всякакви прегрешения. Изглежда, че тя го беше изчакала да се прибере след визитата му при мен, и го беше попитала — стараейки се да запази спокойствие, тъй като не искала да прозвучи сякаш го обвинява в нещо — къде е бил в нощта на 16-и. Той казал Нотингам, очевидно, затова тя извадила извлечението от кредитната карта. Не споменала за подробната разбивка, защото не искала да изглежда сякаш го дебнеше.
	Патрик се разсмял, сподели тя, и веднага й казал, че бил резервирал хотелска стая в Лондон за продуцента на едно от техните предавания, който идвал от Шотландия за някаква среща в телевизията на другия ден. Смятал да вземе жена си със себе си, за да могат да отидат някъде и да прекарат няколко дни заедно след това. Мишел попитала защо Верити не е направила резервацията от служебната кредитна карта и Патрик й казал, че се наложило да действа в последната минута и Верити вече си била тръгнала. Той решил да използва собствената си кредитна карта и после да поиска да му възстановят разходите. Говорел толкова уверено, каза Мишел, че тя се почувствала глупаво. Нямаше начин той да е измислил на мига целия този сложен сценарий. Ядеше я само едно — името на госта върху разбивката.
	Затова тя беше свалила всички карти и му беше признала, че беше преровила чантата му. Той се огорчил — тук аз почти се разсмях от нерви, а не защото намирах тази история за смешна — но после казал, че не е забелязал това, навярно хората на рецепцията са се объркали и са заключили, че стаята е на негово име.
	На това място Мишел беше замълчала.
	— Но когато си правил резервацията, ти не каза ли, че стаята всъщност е за господин и госпожа Еди-кои си?
	— Сигурно, но те явно не са обърнали внимание. Просто казвам, че това не е изключено.
	— Искам да му вярвам — тъжно призна тя. — Предполагам, че това обяснение звучи логично.
	И аз, _за мой вечен срам и позор_, се съгласих.
	— Той каза ли за кого е била резервацията? — Аз исках да съм сигурна, че нашата история с Патрик беше вън от съмнение.
	— Някой си Робинсън — рече Мишел. — Патрик каза, че той е един от изпълнителните директори на някакво шоу за шотландските замъци, което те правят.
	Слава богу, че той се беше вслушал в съвета ми и беше избрал много разпространено име.
	— Сетих се — казах аз, сякаш току-що ме беше осенило вдъхновението. — Ти не можеш да провериш, защото Верити те познава прекалено добре, но аз мога да позвъня в офиса на Патрик и да кажа — знам ли, — че работя в хотела и съм намерила някаква негова вещ и да видя какво ще кажат. Какво по-лошо може да се случи?
	— Не знам. Аз не искам да се превръщам в една от онези съпруги, които постоянно дебнат мъжете си.
	— Няма. Ще го направя аз. Иначе ти ще продължиш да се питаш дали има нещо, което той премълчава.
	— Ти какво мислиш?
	— Ами, аз не съм била там, но обяснението ми звучи правдоподобно.
	— Права си. Може би просто трябва да забравя за това и да продължа напред.
	Аз искам да се свърши веднъж завинаги с тази история, затова настоявам.
	— Можеш да го направиш, но червейчето на съмнението ще продължава да те гризе. Освен всичко друго, не е честно към Патрик. Ако аз мога да проверя с пълна сигурност, защо да не го направя?
	Един час по-късно аз се обадих на Мишел и й казах, че съм разговаряла с някой друг в офиса на Патрик, защото Верити не е била там (това беше за мое прикритие) и че съм казала, че се обаждам от Парк Вю Хотел и господин Мичъл си е забравил нещо при неговото гостуване, което сме намерили едва сега. Измислих нещо, за да покрия факта, че ми бяха трябвали няколко седмици, докато се сетя да позвъня. Как следващият гост отнесъл вещта у дома, а после осъзнал, че не е негова (за късмет, Мишел не попита защо някой би повярвал в такава безумна лъжа). Асистентката беше казала, че всъщност господин и госпожа Робинсън са били гостите в онази вечер, така че предметът вероятно е техен и ми беше дала адрес в Шотландия, на който да им го изпратя.
	Мишел беше толкова благодарна, толкова щастлива, когато й разказах за моя успех. Нямаше причина тя да не ми вярва. _Аз бях нейната най-добра приятелка._
	Изпратих на Патрик съобщение. „Свършено.“ А той ми отговори с „Благодаря.“ Това беше.
	Не знам как ще работя, но нямам намерение да проговоря отново на Патрик — извън любезностите, които ще трябва да изрека в присъствието на други хора. Ще отказвам на всички покани, свързани с него. До гуша ми дойде от неговите мръсотии. _Стига толкова._


>>	20

	Когато пристигам в офиса на другата сутрин, Беа кипи от гняв. Тя дори не ме изчаква да си оставя чантата, а затваря вратата на кабинета ми и се впуска в тирада. Изобщо не съм в настроение.
	— Бясна съм — заявява тя, което вече бях разбрала от начина, по който крачеше напред и назад с буреносно изражение на лицето.
	— Може ли първо да получа кафе? — Беа знае, че не мога да функционирам без сутрешното ми кафе.
	— Ще отида да ти взема след минута, само трябва да излея това от гърдите си.
	— О, това не звучи добре.
	— Иън току-що ме помоли да напечатам всичките му бележки по бюджета от Стаи с гледка, защото — цитирам — „Луси е засипана с работа“. — Тя сяда на фотьойла и ме поглежда, очаквайки реакция.
	Технически погледнато, въпреки че Беа работи за мен и Луси за Иън, те и двете работят за компанията, така че е справедливо да си помагат понякога. Макар че този факт не ги радва особено.
	— Е, аз нямам много задачи за теб тази сутрин…
	— Не това е важното — тя скача, преди да съм успяла да довърша. — Ако Луси е засипана с работа, аз на драго сърце ще помогна…
	На _драго сърце_ е силно преувеличено, но аз си мълча.
	— … но тя си е запазила час за фризьор този следобед. Аз кога съм си записвала час за фризьор в работно време? Кога?
	— Никога — признавам аз.
	— Така де, Иън сигурно може да й каже да ходи на фризьор в обедната почивка.
	— Може би той й е възложил нещо друго в обедната почивка?
	— Не. Това казвам. Тя му се е качила на главата и той ми прехвърля нейната работа.
	Макар да знам, че Беа има право, аз не искам да съм нелоялна към Иън. Не е моя работа да го уча как да работи с асистентката си.
	— Едва ли той ти е прехвърлил цялата нейна работа, Беа.
	Беа завърта очи и аз моментално съжалявам за постъпката си. Мразя, когато между Беа и мен възникват разногласия. Обзема ме паника, че тя ще си потърси друга работа. Да не споменаваме факта, че според мен Луси наистина има комплекс за превъзходство и смята, че ни прави услуга като работи в нашата компания.
	— Искаш ли да му кажа, че си прекалено заета?
	Беа поклаща глава.
	— Не. Все някой трябва да го свърши. Просто исках да изпусна парата.
	— Съчувствам ти — казвам аз и тя се засмя. — Честно казано, аз съм съгласна, че тя е надута крава и няма да й се размине.
	— Благодаря.
	— Обяд за моя сметка?
	— Заета съм. — Беа се усмихва тъжно.
	— Лошо — казвам аз. — Тогава ще отскочим до пъба.
	Бях взела решение. Не издържах да крия какво ставаше от Беа. Да не мога да споделя с някого. Но всичко, което се беше случило, всичко, което бях направила, водеше до факта, че Патрик и аз бяхме направили нещо нередно. За нищо на света не бих лъгала заради него, не бих му помагала да скрие изневярата си, ако не се страхувах какво можеше да излезе от неговата уста. Помнех всички слухове за Патрик, които ми беше предала Беа и сега знаех, че бяха верни. И че ако Беа не беше оплела конците и не беше изтърсила името на Мишел онази вечер, ние щяхме да разполагаме с доказателство. Всичко, което се беше случило, щеше да е различно. _Всичко._
	Но невъзможността да излея душата си пред някого ме разяжда. Малко е да кажа, че съм разсеяна. И Беа забелязва.
	— Добре, кажи какво става? — казва тя, когато сядаме с чаши в ръка. Водка и диетична кола за мен, червено вино за нея.
	— Нищо. Добре съм.
	— Затова ли прибра бирената подложка в чантата си заедно с портмонето?
	Аз проверявам. Така е.
	— Колекционирам подложки.
	— Ха-ха. Много смешно. Нещо не е наред. Ти май не пиеш в обедната почивка или си се измъквала тайно да обърнеш няколко чашки, просто не си ми казвала досега?
	— Трябва да се закълнеш в живота си, че няма да кажеш никому нито дума. На никого.
	Изведнъж Беа става сериозна.
	— Разбира се.
	_Аз й имам доверие_. Беа никога не ме е лъгала. Но все пак, аз ще й разкажа само редактираната версия. Моята собствена роля в тази малка история може да остане тайна между Патрик и мен.
	— Патрик Мичъл има любовница.
	Очите на Беа се разширяват.
	— Чакай. Нали вече водихме този разговор?
	Аз кимвам.
	— Но е вярно. Той сам ми каза.
	— Не знам откъде да започна. С кого? Защо ти е казал, по дяволите?
	Аз се оглеждам, за да се уверя, че сред обядващата тълпа няма някой познат. Пъбът се славеше като ретро, както и по-голяма част от клиентелата. Каскети, органична бира и панирани рибни крокети. Ако трябва да опиша атмосферата, бих казала, че мястото е самодоволно. Но поне няма акули на хоризонта.
	— Няма да се изпуснеш пред никого, нали, Беа? Заради Мишел, ако не за друго.
	— Не. Ти знаеш, че съм гроб. Слушай, не ми казвай, ако се притесняваш.
	— Не. Аз искам да ти разкажа. Трябва да споделя с някой иначе ще полудея.
	Беа е замряла в очакване да продължа. И аз започвам.
	— Мишел го е хванала в крачка. Или почти. Той ме помоли да му помогна да я отклони от следата. Можеш ли да повярваш?
	— Не може да бъде. Ти сигурно си му казала да върви по дяволите?
	Тази част е по-сложна за обясняване. Без да й кажа защо имам интерес Патрик да не бъде разкрит и да му помогна да се измъкне.
	— Не знаех какво да направя. Естествено, Мишел щеше да е съсипана…
	— И ти ще му помогнеш да я излъже?
	— Вече го направих. Не знаех какво друго да направя. Знам, че някои хора биха ме посъветвали да отида при Мишел и да й кажа, но според мен това не е най-доброто решение. Пък и той каза, че ще скъса с другата жена…
	Беа изсумтява.
	— Обзалагам се. Всички така казват.
	— Аз наистина мисля, че той ще скъса с другата. Смятам, че това му подейства отрезвяващо. А и коя съм аз да се намесвам и да руша брака му, ако той просто преживява някаква криза на средната възраст, но вече я е преодолял?
	Беа отпива глътка вино.
	— Господи, какъв гадняр.
	— Така е. Слуховете се оказаха верни. Всъщност, той винаги е бил негодник.
	Беа вдига вежди.
	— В какъв смисъл? Аз мислех, че той е един от най-добрите ти приятели?
	— Той е съпруг на моята най-добра приятелка, има голяма разлика. С него сме приятели, защото трябва да сме такива. Е, не съм справедлива. Разбираме се добре, просто аз не го харесвам особено. Разбираш ли?
	— Напълно. Но не разбирам защо.
	Наистина не ми се обяснява в подробности и се съмнявам, че Беа иска да чуе трупания в продължение на пет години списък с оплаквания към обноските на Патрик.
	— Дълга история.
	— И какво поиска от теб той?
	Излагам кратката версия. Когато стигам до онази част, където се престорих, че се обаждам в неговия офис, Беа се разсмива.
	— Добре, че никой не е трябвало да го прави. Ти не ме накара да се обадя с измислен шотландски акцент.
	— Само защото нямаше да разберат за какво им говориш.
	— По дяволите — казва тя. — Много заплетена история.
	— На мен ли го казваш. Най-ужасното е, че Мишел се успокои. Това ме кара да се чувствам отвратително. Защото тя вярва на всяка моя дума.
	— Станалото станало, сега е най-добре да го забравиш.
	— Не трябваше да го правя. Трябваше да отида при Мишел и да й кажа истината.
	— Може би. Но вече е късно. Ти никога няма да можеш да обясниш историята с телефонирането в офиса.
	— Не искам да го видя повече. Не искам да имам нищо общо с него.
	— Не те виня. Макар че няма ли да ти е трудно? Като имаш предвид, че тя е твоя приятелка и ти прекарваш половината си свободно време у тях?
	— Да. Цял живот ще трябва да измислям извинения защо не мога да й отида на гости.
	_Какво пък, това вече е план._
	Аз се усмихвам насила.
	— Каква каша.
	— Аз винаги съм тук — каза Беа. — Ако искаш да поговориш с някого.
	— Благодаря — казвам аз с признателност. — Олекна ми, след като споделих.
	По-късно дебна в засада на рецепцията, за да хвана Луси, преди да излезе. Главата ми се мотае малко от водката.
	— На фризьор ли отиваме? — питам аз с усмивка на лицето.
	Луси отвръща с усмивка.
	— Да. Трябва да си освежа кичурите, преди да замина.
	— Явно нямаш никаква работа в момента, щом излизаш по това време.
	— Всичко съм свършила, така че Иън се съгласи да ме пусне.
	— Браво — казвам, все така усмихната. — Защото Беа е затрупана с работа — и няма да може да ти помогне.
	Луси не трепва.
	— Да, разбира се.
	Когато тя излиза, Ашли надигна глава зад бюрото.
	— Това беше странно — казва тя.
	— Кое? — питам аз и тръгвам към стълбите за втория етаж. — Не исках да кажа нищо лошо.
	Тя прибира коса зад ухото си.
	— Аз мога да набера бележките на Иън, ако ще бъде от полза. Имам време.
	— Добре. Аз ще кажа на Беа.
	Понякога действията са по-красноречиви от думите, а аз искам да покажа на Беа колко съм й благодарна за нейната вярност.


>	Втора част

>>	21
>>	Беа

	Честно, това е почти забавно. Ако цялата тази история не беше толкова сбъркана, щях да се смея.
	Истината е, че Тамсин непрекъснато ме засипва с личните си проблеми. За последната й среща от Тиндър или мъжа, с когото се е запознала от другия сайт, който използва — май се казва „Втора половинка“ — с излишно много подробности. Не че тя се застоя дълго в Тиндър. Там преобладаваха близките срещи с психопати. И всяка втора реплика беше дали е покорна, или доминантна в секса. Според мен, всичко това спада в категорията ПМИ. Прекалено много информация. Ако ми беше приятелка, щеше да ми е интересно. Но тя е мой шеф. Убедена съм, че Иън не вика Луси в кабинета си, за да й разказва детайли от сексуалния си живот. Всъщност, той обикновено не смее да я повика дори да заведе документите му. Ако беше посмял да й сподели нещо подобно, тя сигурно щеше да подаде официална жалба в браншовия трибунален съд. Да се обади на депутат от нейния район и да изиска отговор в парламента.
	Но когато Тамсин ми разказа за това… _Боже мой! Не знаех къде да гледам._
	Тя се гордее, че е добър шеф. Факт. Ако работиш усилено и й покриваш гърба, тя те поддържа. Така поне каза на моето събеседване. И сигурно е вярно. Онова, което Тамсин пропусна да спомене беше, че нейното определение за усърдна работа беше робски труд. Тя изисква страшно много.
	Дори не мога да си спомня последния път, когато имах време в обедната почивка да седна и да ям. Свикнала съм. Да прекарвам моя скъпоценен един час да прибирам дрехите на Тамсин от химическо чистене или да пазарувам каквото й трябва, но я мързи да излезе и да си го купи. Свикнах да дъвча сандвич, докато печатам някакъв документ. Няма проблем. Аз съм асистентка. Трябва да помагам.
	Аз не се противя да върша личните поръчки на шефа ми. Не смятам, че това е под моето достойнство — в по-голямата част. Аз имам дългосрочен план. Да работя здраво за Тамсин три години, вършейки всичко каквото поиска, пък дори да е унизително, докато си изградя приказна репутация и препоръки. И после да премина към нещо по-добро. Аз няма да остана в „Касъл“. Дългите сериали за хора, които купуват или продават къщи не ме вълнуват особено. Но докато съм тук, аз уча като попивателна. Пък и телевизията не е ядрена физика. В общи линии, работата на Тамсин и Иън се свежда до това да дават мнение и аз мога да правя същото. В действителност, често точно това правя, а Тамсин представя моите бележки за нейни. Никой не отчита заслугите ми. За да съм справедлива, Тамсин често казва на хората, че съм незаменима. Просто тя не уточнява, че през половината време аз върша нейната работа.
	_Спокойно_, аз си имам моите малки отмъщения. Една вечер излязох облечена в знаменитото й сако — онова от Стела Макартни, след като го бях взела от химическо чистене на път към вкъщи. Без да искам го залях с джин с тоник, но й казах, че миризмата е от почистващите химикали и тя повярва.
	И й нося латета с пълномаслено мляко вместо с обезмаслено, когато ме праща да й купя кафе по пет пъти на ден. Тамсин постоянно се жалва, че не може да свали две упорити кила от ханша си, колкото и да се опитва. А аз си трая. Когато веднъж я чух да казва на Ашли, че явно обърква нещо с поръчката, защото когато тя ходи за кафе, вкусът не е същият, аз едва се сдържах да не се разсмея.
	И понякога, когато ми дойде до гуша, добавям по нещо за себе си към нейния списък с покупки, който ме е изпратила да изпълня. Например шишенце аспирин или боровинкови дражета. Нещо малко. Тамсин никога не проверява касовите бележки, а ги добавя към купа боклуци, който заплашва да превземе кабинета й. А дори да провери сметката, аз ще кажа: „О, да, трябва да ти дам парите за това“ и толкова. Дори не знам защо го правя. Аз спокойно мога да си позволя да си купя тези неща. Просто така не се чувствам толкова използвана, _предполагам_.
	Аз не мразя Тамсин, не ме разбирайте погрешно. Просто тя понякога прекрачва границата между уместно и недопустимо. Имам предвид нещата, които ме кара да правя. Не че ме опипва в склада с канцеларски материали или нещо такова.
	За малко да тегля чертата, когато Тамсин ме изпрати в Бирмингам като някакъв шпионин, за да заложа капан на съпруга на нейна приятелка. На кой нормален човек ще му хрумне подобно нещо, да не говорим да изпратиш асистентката си да го направи вместо теб? Това е почти сводничество. Всичко можеше да се случи.
	Но пък ако не бях отишла, аз никога нямаше да се запозная с Патрик Мичъл.
	И тогава нещата щяха да са много различни. И аз нямаше да съм толкова изплашена, че цялата тази история щеше да ми гръмне в лицето.


>>	22
>>	Тамсин

	Двете с Мишел пазаруваме дрехи. Тоест, тя пазарува дрехи, а аз гледам и от време на време въздишам отегчено. Аз обичам да купувам тоалети. Просто не обичам да ги купувам от големи търговски вериги за конфекция, каквато носи половината женско население. Мишел, от друга страна, не се впечатлява. Тя иска практични, функционални, класически дрехи. Затова веднъж в годината тя ме подхваща и тръгваме по магазините и тя запълва дупките в гардероба си. Толкова.
	Намирам стол, на който да седна, докато тя рови по щендерите. Цъкам си в телефона. След цяла вечност Мишел се материализира пред мен, нарамила един куп дрехи.
	— Пробвай всичко — инструктирам я аз. — Без онова синьото. То е в стила на Лейди Ди.
	— Откъде знаеш, че не се стремя към нейния стил? — Тя килна глава на една страна и нахлузи изражение, което можех да опиша само като глуповата усмивка. — Не е зле, нали?
	— Много ти отива.
	— Патрик май е имал слабост към Лейди Ди. — Тя се засмива с умиление. — Преди да се влюби в мен, естествено.
	Аз едва се сдържам да не кажа „към нея и близо половината жени в Кралството“. Но тъй като не искам да вляза в тона на разговора „Патрик е възхитителен“, аз само завъртам очи неутрално, надявам се.
	— Червената е точно в твой стил — казвам, за да разсея Мишел и посочвам червената рокля в ръката й. — Облечи първо нея.
	Мишел изглежда очарователно във всеки един тоалет. Аз се мъча да наподобя интерес към подбора. Дори подхвърлям коментар „купи ги всичките“, който я кара да ме погледне строго изпод вежди. Накрая тя заявява, че не може да реши — Мишел никога не може да реши, това е една от причините да не обичам да ходя на пазар с нея — и отива да върне дрехите по местата им.
	— Май днес не съм в настроение за покупки — казва тя.
	Добре. Това означава, че можем да седнем в някое кафене и да пием чай и да ядем сладкиши.
	— Излизаш ли с някого? — пита тя, докато наливам чая. — Затова ли си толкова разсеяна?
	Аз рядко отегчавам Мишел с подробностите около моя любовен живот. Тя вече е чувала десетки такива истории и обикновено, докато й обясня с кого се виждам, аз вече съм скъсала с него. Нямах намерение да споменавам срещата ми с Оуен. Не че тя щеше да се шокира от елемента на мимолетен секс за една нощ (по-точно секс за час и половина, ако подходя педантично), но трябваше да изтърпя лекция за личната безопасност и рисковете от това да поканиш непознат в дома си.
	— Не. Отказах се от Тиндър.
	— Слава богу.
	— За малко бях активизирала профила си във „Втората половинка“, но напоследък не съм излизала с никого. Обаче преди няколко седмици излязох на по питие с един приятел на Иън и Фиона.
	Това я заинтригува.
	— С кого? Разкажи ми всичко!
	Реално, аз не мога да обясня на Мишел цялата история с Адам (тя щеше да попита защо съм била толкова разсеяна и груба, а аз трябваше да кажа „Защото се питах какво би могло да се случи между Патрик и Беа“), затова измислям някакъв друг мъж и причините, поради които няма да се видя отново с него — прекалено млад, има дъщеря от предишна връзка, която прекарва всички почивни дни при него — и го наричам Джъстин, защото е първото име, което ми идва наум и го дарявам с хипстърска брада и каскет. Към края на моя разказ аз съм почти влюбена в него. Лъжите явно ми се отдаваха.
	Следващия следобед лежа полузаспала на дивана и гледам Коломбо, когато телефонът ми позвънява. Когато виждам на екрана името на Патрик, моята инстинктивна реакция е да хвърля телефона в пералнята и да я пусна на супер програма. После осъзнавам, че не мога да не се обадя. _Дали нещо не се е объркало?_ По дяволите. Вече разбирам защо любопитството е убило толкова много невинни котки.
	— Здравей — казвам нервно.
	— Здравей. Добре ли си?
	Той определено не се обажда да се чуем. Способна съм да говоря само с кратки словосъчетания.
	— Да.
	— Добре. Искам услуга.
	Това ме събужда.
	— Шегуваш се, нали?
	Той не реагира.
	— Ако Мишел попита, би ли й казала, че днес съм бил няколко часа при теб? Тя отиде на спа процедури и аз не очаквах да се прибере преди пет часа, защото имаше час за масаж, но когато се прибрах преди няколко минути, се оказа, че се е прибрала по-рано, защото масажистката била болна или нещо такова. Тя се опитала да ми позвъни, но… телефонът ми беше изключен. Съжалявам. Просто първо ми хрумна твоето име.
	Не мога да повярвам на ушите си. Налага се да го накарам да повтори още веднъж и тогава пак не съм сигурна, че съм чула правилно.
	— Искаш да те прикрия?
	— Не е голяма работа, Тамсин.
	— Как можеш да кажеш, че не е голяма работа? Ти искаш да излъжа Мишел, за да прикрия факта, че си бил с твоята любовница? Предполагам, че си бил там, нали?
	— Да излъжеш отново, имаш предвид.
	— Не можеш да искаш това от мен.
	— Само ако Мишел те попита. Макар че тя сигурно няма да те попита.
	— Не. Не е честно. Кажи й, че си бил някъде другаде, ако искаш, но недей да ме замесваш.
	— Късно е. Аз вече й казах. Моля те, Там. Това е за последно, обещавам.
	— Защо просто не й каза, че си бил на разходка, на пазар или нещо друго?
	— Защото това ми дойде наум. Видя ми се като най-доброто решение — да кажа нещо, което тя може да провери, ако иска, предвид обстоятелствата.
	Това е кошмар. Давам си сметка, че трябва да сложа точка. Така че някой ден да го заловят на местопрестъплението. Но дали наистина вярвам, че той ще ме издъни пред Мишел?
	Всъщност, _да_. Аз вече не познавам този човек. Той изглежда способен на всичко.
	Но дали Мишел щеше да му повярва? Патрик щеше да й каже само ако тя разкриеше изневерите му. Тогава тя вече щеше да знае, че той е изпечен лъжец. Дали Мишел щеше да повярва, че аз бях способна на такова предателство, на такъв удар? Неговата дума, която нямаше да струва нищо, срещу моята?
	Не, Мишел нямаше да му повярва.
	Решавам да не се поддавам на блъфовете му.
	— Не мога.
	— Не можеш?
	— Не. Не мога да продължавам да трупам измами и лъжи, дори ти да можеш.
	Патрик издиша шумно.
	— Представяш нещата сякаш има друг изход. Ти знаеш, че ако Мишел научи за мен и… нея… ти също ще загазиш.
	Добре, точно това очаквах.
	— Аз реших да поема този риск.
	Патрик мълчи около секунда, вероятно за да осмисли чутото.
	— Ах — казва накрая той. — Ти мислиш, че тя няма да ми повярва. Вероятно си права. Мишел е много доверчива.
	— Така че…
	— Аз не мога да те принудя да ми помогнеш. Но беше голяма грешка да ми изпратиш онзи есемес.
	Струва ми се, че пропадам. Сякаш земята се е отворила под мен. Вече съм седнала, затова се вкопчвам в облегалката за опора.
	— Мислех, че си го изтрил — казвам, хващайки се като удавник за сламка.
	— Така ли? Помниш ли какво пишеше в него? — Чувам го как натиска бутоните на телефона си. Не помня съобщението дословно. Само основната идея. Това е достатъчно.
	— А, ето го — казва Патрик отнесено. — „Още не мога да повярвам какво направихме снощи. Прекалихме с виното, ха-ха. Чувствам се ужасно виновна, сигурно и ти също. Не трябва да казваме на Мишел. Това само ще я разстрои, въпреки че не означава нищо. Т.“
	— Мисля, че „ха-ха“ беше много приятен акцент — добавя той.


>>	23
>>	Беа

	Аз не бях планирала това да се случи, естествено. Моят план беше да отида там, да изпълня задачата и да си тръгна. Просто не бях предвидила, че Патрик Мичъл ще се окаже толкова сладък, това е.
	От снимките, които ми беше показала Тамсин, вече знаех, че той беше привлекателен. И жена му изглеждаше доста симпатична. Мишел. Хубава, но малко размъкната. Помня, че ми стана жал за нея. Тя очевидно нямаше представа на какво беше способен съпругът й. Аз повярвах в повечето слухове, които бях чула, независимо какво казах на Тамсин. Няма дим без огън.
	Пристигнах в моята малка, задушна стая в евтиния, но разположен наблизо мотел към пет часа. Вътре имаше допотопен телевизор, сешоар, който беше прикован към стената като предохранителна мярка срещу гости с клептомански наклонности, и очебиеща липса на минибар. В част от раковината на мивката се виждаха следи от сапунена пяна. Под душа се мъдреше нещо, което подозрително много приличаше на интимен косъм. Церемонията започваше в седем, затова аз полежах известно време, а после, когато усетих първия пристъп на убийствена скука — аз не понасям бездействието, още по-малко бездействието в собствена евтина стая — стана време да се приготвя.
	Постарах се. Исках да го предизвикам да ме забележи, за да мога да се похваля на Тамсин колко добре се бях справила. Притеснявах се, че ако той не започнеше да флиртува — ако беше невинен по предполагаеми обвинения — тя можеше да помисли, че не съм се постарала достатъчно. Обвинението щеше да отпадне поради липса на убедителни доказателства. Щом се бях захванала, исках да изкарам отлична оценка. Колкото повече златни звездички натрупам до името си, толкова по-добре.
	Облякох червената прилепнала рокля, както предложи Тамсин. Аз не обичам да се хваля, но знам плюсовете си — тънка талия, дълги крака — и тази рокля определено ги подчертаваше. Отделих специално внимание на грима. Не умея да се гримирам. Накрая или приличам на клоун, или на проститутка, или и на двете, ако има такова нещо. По едно време изтрих всичко и започнах отначало. Накрая постигнах доста приемлив резултат.
	Пристигнах в елегантния хотел, където се провеждаше церемонията, точно в седем часът. Умирах за питие. Но Тамсин ми беше продънила ушите: не изпивай повече от три чаши шампанско. И аз се бях съгласила с нея. Знаех, че ми се развързва езикът, когато си пийна. Това не я спря да ми го повтори още пет пъти. Тамсин обича да натяква.
	На влизане келнерите подаваха на гостите чаши с някаква топла, газирана и лепкаво-сладка течност. В очакването как щях да се доближа до Патрик и да изпълня мисията си, аз изобщо не бях помислила колко ужасно самотна щях да се чувствам там. Аз не съм от хората, които могат да поведат разговор с първия непознат. Не че не искам — напротив — просто не умея. Знам как да флиртувам. Баналните разговори на тема „А вие с какво точно се занимавате?“ ме убиват.
	Проведох бърза разузнавателна обиколка, но не познавах никой. Навсякъде се виждаха групички от четирима или петима човека, които се тупаха по гърбовете и вдигаха тостове. За тях вечерта беше вълнуваща, защото можеха да спечелят награда за предавания в духа на Разкрасете градината си за 99 пенса. По-късно мнозина от тях щяха да плачат тайничко. Моментът на славата щеше да им се е изплъзнал безмилостно. Предварително написаната убийствено тъпа реч, в която благодаряха на всички, от партньора и децата им до Бог, щеше да бъде смачкана и хвърлена в кошчето.
	Постоях малко, отпих няколко глътки пенливо вино и реших да разгледам плана на масите. Така поне можех да вляза и да седна на отреденото ми място. Сигурно нямаше да е толкова унизително, както да стоя съвсем сама тук. Освен това можех да разбера на коя маса щеше да седи Патрик, което щеше да улесни залагането на капана по-късно.
	Тъкмо се оглеждах за плана, когато го видях. Моята плячка. Познах го веднага от снимките, но първата ми мисъл беше, че той беше много по-привлекателен на живо. Което не е малко. Втората беше, _по дяволите_, сега наистина няма да му се размине.
	Той бъбреше с група хора. Едни мъж и три жени. Доближих се и разговорът звучеше съвсем делово. Дочух думи като „счетоводен баланс“ и „непредвидени разходи“. Не приличаше на ухажване. Планът на масите се оказа точно зад тях, така че аз се присламчих, като се постарах да мина близо до Патрик. Той ми се усмихна, но не беше нещо повече от дружески поздрав. _Господи, този мъж имаше прекрасна усмивка._
	И толкова. Поканиха ни да влезем в официалната зала, аз седнах на маса пълна с хора, които никога не бях виждала и с които нямах никакво желание да разговарям. Поднесоха ордьовър от скариди и авокадо и безкрайната церемония започна. Но все пак той беше в полезрението ми.


>>	24
>>	Тамсин

	Чудна ситуация. Съпругът на моята най-добра приятелка и инцидентен несъстоял се сексуален партньор ме изнудва. Пушещото дуло: есемес, който му бях изпратила в пристъп на глупава паника след нашата среща. Той го пазеше. Той разполага с него. Аз съм с вързани ръце. И най-лошото: съобщението е двусмислено. От него става ясно, че между нас се бе случило нещо, от което аз се срамувам и искам да го запазя в тайна, но не казва ясно, че ние не бяхме довършили започнатото. Че той беше готов да продължи, но аз го спрях.
	Патрик явно е доволен от себе си, след като бе стигнал до това безпрецедентно падение, дори за него, превръщайки се в новия коронован крал на низостта.
	— Ти ме изнудваш! Не е за вярване.
	— Нищо подобно. Просто казвам, това е. На Мишел може да не й хареса това съобщение.
	— Какво ти става? Чуваш ли се какво говориш?
	— Тамсин, аз не искам да споря с теб. Просто те моля за услуга. Не е кой знае какво.
	— И ако не се съглася, ти ще покажеш есемеса от мен на Мишел?
	— Не! И аз не искам тя да го види. Просто казвам, че ако тя започне да разпитва къде съм, това няма да е добре и за нас двамата.
	— Ти наистина си лайно.
	— Само когато се налага.
	— Стига толкова, Патрик. Край.
	— Длъжник съм ти.
	— Трябва да затварям — казвам аз и прекъсвам разговора.
	Сега имам две опции — да играя по свирката на Патрик, да го прикривам, да се опитвам да скрия от Мишел какви ги вършеше мъжът й. _Но докога?_ Ще му направя тази услуга, после ще има друга, след това още една. Той ще продължава да ме заплашва с това съобщение дори след двайсет години. А Мишел ще живее в блажено щастие, без да подозира, че е прекарала целия си живот с неверен негодник.
	Или — _следете ми мисълта_, защото нямам представа как ще постигна това — може да измисля как да обезвредя бомбата. А ако Мишел разбере какво представлява мъжът й, тогава може би така ще е най-добре. Тя ще може да реши дали иска да бъде с него, след като разполага с фактите.
	Трябва само да изтрия онова съобщение.
	Решавам да съставя списък. Списъкът винаги структурира нещата. Сещам се само за една стъпка, затова я излагам върху белия лист:
C>
	Изтрий съобщението!
C$
	Известно време седя и гледам написаното и не ми идва никакво вдъхновение, затова я разбивам на подточки.
C>
	Телефон.
	Провери в снимки, в случай че е снимал дисплея.
	Дали го е свалил на компютъра си?
	Дали го е свалил на служебния си компютър?
C$
	По дяволите. Няма начин да разбера дали съм изтрила съобщението веднъж завинаги от света. Макар че реално, не ми се вярва да е запазил копие на служебния си компютър, защото Верити вероятно го ползва. А Верити обича и обожава Патрик. Той не би искал да й разкрие истинската си същност.
	Освен това, докато той смята, че има надмощие, едва ли щеше да му мине през ума, че аз можех да се превърна в шпионин. Просто трябваше да се постарая. И да започна отнякъде.
	Първата стъпка е да го приспя в измамно усещане за сигурност. Трябва отново да започна да им гостувам, така че да имам възможност да пипна телефона му.
	Вчера Мишел ме попита дали искам да си направим инфарктна събота другия уикенд. Аз си бях подготвила извинение. Бях обещала на най-големия ми брат и жена му да им гостувам през почивните дни. Трябва да внимавам какво говоря за семейството ми, защото Мишел, както вече казах, е близка с родителите ми. Вероятно се чува с тях толкова често, колкото и аз. Но Мишел не познава добре братята ми. Те бяха твърде големи, за да проявяват интерес към приятелката на малката им сестричка, когато бяхме в училище (Роб е десет години по-голям от мен, а Саша осем. Аз бях „грешка“, както ми каза веднъж мама. „Но щастлива, естествено“, беше побързала да добави тя, когато видя изражението ми).
	Обаждам се на Мишел и й казвам, че има промяна в плановете. Роб и жена му Сали са решили да заминат през уикенда. Аз съм свободна. С удоволствие ще й отида на гости, от седмици не се бяхме събирали тримата. Мишел се зарадва, разбира се. Двамата й любими хора в една стая.
	— Аз ли ще съм дежурна да направя салатата? — питам, преди да затворя.
	— То е ясно. Някой трябва да направи салатата, която ще остане недокосната, защото ще се натъпчем с пастата.
	— Мразя да не оценяват уменията ми.
	— Ще кажа на Патрик да започва да планира топинга си за мелбите. Омръзна ми от шоколад и ягоди. Живеем в 2015-а, къде са соленият карамел, смокините и балсамовата редукция?
	— Супер — казвам аз, опитвайки се да вложа ентусиазъм.
	Мишел не ме попита дали Патрик наистина беше идвал у нас днес. Нормално. След като беше прогонила случката в Нотингам от ума си, тя едва ли щеше да се усъмни отново във верността на Патрик. Някой друг трябваше да го направи.
	Ан Мари, Иън и аз сме навън за обяд, нещо, което открай време искаме да превърнем в традиция като възможност да обсъдим как вървят нещата, но претоварените ни графици не го позволяват.
	Седим на нашата любима маса пред малкия италиански ресторант на ъгъла. Иън и аз сме на сянка, Ан Мари, по нейно настояване, се пържи на слънцето. Тя е само на 63, но има бръчки на 75-годишна и не й пука. Тъкмо затова я обичам. Тя заминава на почивка другата седмица. Седем дни в Гърция с нейната най-добра приятелка Мери. Ходят там всяка година. Ан Мари се връща сбръчкана като стафида.
	Малката тераса е оградена с изкуствен бръшлян и цветни лампички, които се спускат от перголата. Празни винени бутилки с полуизгорели свещи в гърлата допълват картинката. Денем това място е просто клише. Но когато се стъмни, щяхте да уволните сценичния дизайнер, ако не беше декор от захаросана романтична комедия. Толкова е наивно, че е съвършено. Всички поръчваме, без дори да погледнем менюто. Паста с песто за Иън и мен, лазаня и салата за Ан Мари. Няма нужда да обсъждаме какво става с предаванията ни, защото за това са съвещанията. Обедите са възможност тримата да обсъдим как върви бизнесът. Да изгладим неравностите.
	— Луси е такава кучка — изтърсвам аз без предисловие. Моите чувства не ги изненадаха. Всъщност, аз знам, че Ан Мари ги споделя. Иън превърта очи.
	— Тя си върши работата.
	— Същото е правил и Хитлер — казвам аз. Иън се засмива, а Ан Мари изсумтява в газираната си вода.
	— Знам, че понякога ти лази по нервите — отбелязва Иън, развивайки една гризина. — Но тя прави каквото й наредя, така че не искам да я загубя.
	— Или Беа го прави вместо нея.
	Иън въздъхва.
	— Те още ли се карат?
	Аз кимвам.
	— Но това си е между тях. Аз просто смятам, че Луси понякога си позволява волности. Как може да помоли Беа да поеме нейната работа, защото тя ще ходи на фризьор? За какво е обедната почивка?
	— Ще говоря с нея.
	— Кажи й следващия път да попита мен дали Беа е свободна, преди да я помоли да я покрива. Така ще й затворя устата.
	— Добре, ако ти кажеш на Беа, че ако възникне спешна необходимост, тя трябва да помага.
	— Тя винаги помага — възмущавам се аз. Винаги чувствам нужда да защитавам Беа. И всъщност знам, че Иън я цени не по-малко от мен, просто иска да създава впечатлението, че третира всички асистентки равнопоставено.
	— Как ви се струва Ашли? — включва се Ан Мари. — Според мен тя се вписва чудесно.
	Иън вдига рамена, без да се ангажира, а аз не казвам нищо, защото не мога да измисля нищо.
	Откачалка. Смотла.


>>	25
>>	Беа

	Церемонията по награждаването се провеждаше в злощастно наименуваната бална зала на партера. Тъй като хотелът явно беше построен през осемдесетте и помещението беше белязано с очарованието на търговски склад, аз не можех да си представя тук да са се провеждали много балове. Все пак се бяха постарали да сложат бели покривки и да украсят столовете с червени панделки. В средата на всяка маса имаше аранжировка от клонки с (незапалени) свещи — по съображения за безопасност и полза за здравето, предполагам. Сребристи пластмасови табелки с имената на гостите. Всичко напомняше на икономична сватба.
	За късмет Патрик седеше на маса в моето полезрение. Жена, която наближаваше петдесетте, седеше от лявата му страна. Къса коса, лош грим и рамена на ръгбист, подчертани от рокля, ала древногръцки пеплум. От другата му страна седеше мъж на около петдесет. На неговата маса нямаше жена, достойна да му хване окото, освен ако не си падаше по тресящи се ръце и широки талии. Или по мъже на средна възраст със смокинг под наем.
	Не знаех как да подходя. Да го наблюдавам как разговаря с други хора беше много по-лесно, отколкото да го заговоря аз, но тогава нямаше да науча истината. Бях наясно, че до края на церемонията съм с вързани ръце. Сведох до минимум учтивия разговор с хората от двете ми страни (продуцент и дизайнер на някакво интериорно шоу, номинирано в категорията „Най-добра следобедна поредица“. Забравих как се казваше. Един Господ знае какво си помислиха за мен). През първия половин час те си говориха с висок шепот през мен. Аз им предложих да разменим местата си, но всички други на масата явно бяха от същата продукция, затова продължих да се чувствам като неканен гост.
	Когато поднесоха основното ястие (и водещият обяви третата награда за вечерта) те се бяха отказали да разговарят помежду си и бъбреха весело с колегите си от другата им страна. Аз погледнах анемичната агнешка пържола и рядкото картофено пюре и реших да изляза да изпуша една цигара. Уверих се, че Патрик все още беше погълнат от вълнуващата драма на сцената и излязох във фоайето.
	Един от сервитьорите ми позволи да застана на аварийния изход до бара, така че да чувам какво се случваше вътре, макар че не хранех надежда награждаването скоро да свърши. Очертаваше се дълга вечер. Изпуших си цигарата и реших да си взема един коктейл и да го изпия тук. Пенливото вино отдавна беше свършило и на масите имаше само топло шардоне.
	Взех си „Манхатън“. Седнах на бара. Запитах се дали да изпратя още едно съобщение на Тамсин. Вече й бях изпратила едно шеговито послание, когато пристигнах — орелът кацна или нещо такова — но не можех да измисля какво да напиша. Проверих имейла си (нищо), Фейсбук (168 приятели, две нотификации, една от братовчедка ми и една от Али) и Туитър (73 последователи, нищо). Разгледах снимките си, В залата още един щастлив победител обясняваше колко е развълнуван.
	И тогава вдигнах поглед и Патрик Мичъл крачеше право към мен, тръгнал в посока на залата, така че явно вече беше минал веднъж покрай мен на отиване, предполагам, в тоалетната. Аз подскочих, сякаш бях направила нещо нередно. Изчервих се. Усмихнах се. Той също ми се усмихна. Знаех, че това беше скъпоценна възможност. Просто трябваше да кажа нещо остроумно и закачливо, с което да привлека вниманието му. Навярно той също беше отегчен до смърт.
	— Как мислиш, дали ще свърши някога?
	Той забави крачка. Огледа ме преценяващо. Аз си глътнах стомаха и седнах малко по-изправена на високото столче.
	— Не. Всъщност ние сме умрели и сме попаднали в ада. Това ни чака от сега нататък. — Той кимна към коктейла ми. — Обаче това е добра идея.
	Стана работата.
	— Аз мисля да си взема още един. Можеш да ми правиш компания. Има обезболяващо действие.
	Аз зачаках със затаен дъх, като едновременно исках и не исках той да захапе стръвта. Ако ме отрежеше, тогава нямах представа как щях да събера куража да опитам отново по-късно.
	Той протегна ръката си.
	— Патрик Мичъл.
	Аз я поех.
	— Черил Мартин.
	— Още едно… какво пиеш?
	— „Манхатън“.
	Патрик щракна с пръсти и барманът застана нащрек.
	— Два пъти „Манхатън“.
	Нямаше как да не се впечатля.


>>	26
>>	Тамсин

	Седим в кухнята на Мишел и Патрик, както всяка нормална съботна вечер. На масата има голяма купа с паста арабята, салата от домати, лук, босилек и мента, и купешки чеснов хляб.
	Патрик седи срещу мен, от дясно. Не се разделя нито за миг с мобилния си телефон, забелязах аз още с пристигането си. Той вече ходи веднъж до тоалетната и пъхна телефона в джоба си на излизане от кухнята. И повече не го извади.
	Откакто бях дошла, аз бях в режим „Всичко е наред, няма нищо за гледане, продължавам напред“. По пътя насам упражнявах усмивката си в таксито. Очевидно и двамата с Патрик знаем, че нищо не е наред, че преди по-малко от седмица той съвсем умишлено ме заплашваше с шантаж, но освен необходимостта да се преструвам заради Мишел, моят план предвижда да го приспя в измамно усещане за сигурност. Искам той отново да се почувства комфортно, в моята компания, да свали нивото на бдителност. Тогава ще мога да нанеса моя удар.
	Казвам „моят план“, сякаш съм някакъв гениален криминален ум с безгрешна стратегия за тлъст обир. А до този момент само обмислях какво и къде можеше да се обърка.
	О, имам и ново мото. КБНК? Какво би направил Коломбо?
	Знам само, че трябва да изтрия онзи есемес и всички негови факсимилета. Цел номер едно: _да пипна телефона му._ Патрик явно щеше да го пази със зъби и нокти, така че ми остава само да чакам и да се надявам, че рано или късно той ще се разсее. Важно е да внуша на Патрик, че поддържам неговата измамническа стратегия.
	Затова когато пристигнах и той ми отвори вратата, аз го поздравих като стария приятел, който беше навремето, и когато Мишел излезе от стаята за момент и той попита с устни „Добре ли сме?“, аз му се усмихнах с отработената усмивка и кимнах „Да“. Той не е глупав. Сигурно знаеше, че не бях забравила какво ставаше. Но аз се надявах, че той щеше да сметне, че съм предпочела да не си усложнявам живота.
	Като виждам как Мишел гледа Патрик с обожанието на кученце, аз губя апетит. Тя протяга ръка и я слага върху коляното му, а на мен ми идва да повърна. Той покрива ръката й с неговата и ме поглежда многозначително, сякаш казва: „Хайде да видим какво ще направиш сега?“
	Аз извръщам поглед. За щастие, нещо привлича вниманието ми.
	— Нов чайник ли имате?
	О, да, дами и господа, това е най-знаменитата реплика на нашата епоха.
	— Да! Много си наблюдателна.
	— Така ли? — рече Патрик и се обърна да види.
	— Виждаш ли — казва Мишел. — Той сигурно вече го е използвал пет пъти и дори не е забелязал. Не знам дали това е разликата между мъжете и жените, или просто той — забелязва новостите по-бавно.
	Патрик се засмива снизходително и я поглежда така, сякаш я обичаше толкова, колкото и тя него.
	Никой не споменава никакви неотложни ангажименти, които могат да изискат отсъствието на Патрик вечерта, никой не споменава случайно имена или набързо изровени препоръки на ресторанти, в които Мишел никога не е стъпвала. Всъщност, те ми казват, че са решили да отидат на почивка в края на лятото. Патрик е намерил много изгодна оферта за вила в Пулия. Със собствен басейн.
	— Надявам се, че долу на юг няма да е прекалено горещо — обръща се към мен Патрик с чаровна физиономия. Фантастично изпълнение на ролята на мъж, загрижен за комфорта на неговата съпруга с млечнобяла кожа.
	Мишел поглежда любящо Патрик. Той стисва ръката й.
	— Ще бъде прекрасно — казва тя. — Имам снимка някъде тук. — Тя взе телефона си и прехвърли няколко снимки.
	— Хъм, мислех, че съм запаметила екрана.
	— О, не, чакай, направихме го на моя — каза Патрик през смях и извади телефона от джоба си. Пред мен се появи улика номер едно. Мъчително близо. На една ръка разстояние.
	В ума ми се разигра картина — аз изтръгвам телефона от ръката му, той ми го измъква, Мишел се смее, защото си мисли, че това е някаква шега, после вижда, че и двамата сме сериозни. Не ми оставаше друго, освен да го гледам с копнеж. Като Рон при вида на наденичка.
	Патрик намира снимката и ми я показва, като държи здраво телефона, сякаш прочел мислите ми. Няма спор, че вилата изглеждаше прекрасно. Бял камък, синьо небе, маслинови горички.
	— Красота. Кога заминавате?
	— Последната седмица на септември…
	— Ако мога да си взема отпуск — прекъсва я Патрик.
	— Ако Патрик може да си вземе отпуск. Буквално нямам търпение. — Мишел се обляга на Патрик и той я прегръща плътно.
	— Хъм, това не е съвсем вярно — казвам аз и Мишел ми се плези. Тя знае, че аз имам възражения срещу думата „буквално“.
	— Ревнувам — казвам аз, опитвайки се да бъда мила. Те ми се усмихват блажено.
	За незапознатия наблюдател това прилича на семейна идилия. И за единия от тях двамата е идилия. Само че мен не можеше да ме заблуди.
	Патрик прибира мобилния телефон в предния джоб на дънките си. Определено няма да посмея да бръкна там, за да го извадя.
	В безизходица съм. Дори не смея да задавам подвеждащи въпроси, защото Патрик щеше да ме захапе веднага, затова на края си казвам, по дяволите. Поне мога да се опитам да си прекарам добре и да се надявам, че в някой момент телефонът ще изпадне от джоба на Патрик и той няма да забележи. Коломбо би си запалил пура. Аз просто си наливам още една чаша вино.


>>	27
>>	Беа

	И така, аз и Патрик Мичъл седяхме на бара и пиехме коктейли „Манхатън“. Аз се опитвах да се концентрирам върху задачата, но наистина не беше трудно да флиртувам с него. Първо, както казах, той беше — той е — _готин_. Освен това не трябваше да го насърчавам много. И второ, той беше приятен събеседник. Открихме, че имаме много общо — такива дреболии като това, че и двамата харесвахме _Мостът_ (само оригиналната датска версия) и баровете с тенис на маса.
	— Какво правиш обикновено в четвъртък вечер? Ако не беше тук? — попита той. — Играеш тенис на маса и гледаш скандинавски трилъри?
	— Да, в общи линии. — Аз се засмях. — За предпочитане е да гледам как скандинавци играят пинг-понг по телевизията.
	— Болезнено е, нали? Лицето ме заболява да се усмихвам престорено всеки път, когато някой получава награда.
	— Ако се върна в залата, ще започна да пищя. Това е единственият начин да издържа тази вечер.
	— Добре, тогава те предизвиквам — каза той. — Всъщност, не. Може да се проточи още повече.
	— Радвай се, че оттегли предизвикателството толкова бързо. Аз никога не отказвам на хвърлена ръкавица.
	— Не се съмнявам — рече той, което според мен беше малко самонадеяно. — Ти сигурно си тук, защото работиш за някое от тези предавания?
	Аз бързо смених темата. Казах, че на старата ми работа съм имала контакт с една от номинираните програми.
	— Но в съвсем незначителна степен — добавих аз. — Дори ако спечелим, аз няма да се кача на сцената. Поканиха ме, защото някой беше отпаднал в последната минута.
	— И ти работиш за…?
	— „Късмет“.
	Разбираемо, лицето му остана безизразно.
	— Не мисля, че съм ги чувал.
	— Ние сме нова компания. Съвсем малка.
	След това аз се опитах да отклоня разговора от Черил, от „Късмет“. Страхувах се, че щях да се издам. И не исках да лъжа. Разбирахме се толкова добре, той беше толкова очарователен, изобщо не се натрапваше, както си го бях представяла. Патрик ми харесваше и ме очароваше. И това придаде съвършено друг смисъл на ситуацията.
	Аз нямам навик да ходя със семейни мъже, държа да е ясно. Не си падам по тези неща — не заради женската солидарност или нещо такова, по-скоро защото винаги съм била здравомислеща и знам, че тези истории завършват със сълзи. Поне за мен. Връзката с женен мъж е рецепта за неприятности, в каквито не искам да се забърквам. Но понякога стават грешки, както се казва.
	След около един час — наградите се точеха на заден план, докато ние ги игнорирахме — стана ясно, че нещо ще се случи. В един момент мозъкът ми престана да ми напомня, че трябваше да се извиня и да си тръгна, когато стана абсолютно очевидно, че Патрик беше навит, и започна да загатва, че няма никакъв проблем да осъществя онова, което бях започнала. Никога нямаше да кажа това на Тамсин, естествено, но аз можех да потвърдя, че Патрик беше женкар, без да споменавам, че аз също бях едно от неговите завоевания. Тя щеше да получи доказателство. Аз щях да си прекарам добре. Задачата щеше да е изпълнена.
	В един момент неговата ръка се допря до моята, когато той посегна към чашата си и двамата не помръднахме две секунди. Наоколо имаше двама-трима други хора, главно изгубили наградата, които оплакваха злата си участ, и това усили възбудата. Само едно мимолетно докосване на ръцете. Нищо друго не можеше да се случи на такова публично място. Няма да отричам, че ми подейства възбуждащо.
	Очарованието се разсея от някой, който дойде да поздрави Патрик и заговори за някакво предаване. Виждах, че Патрик се опитваше да се отърве от натрапника. Когато човекът схвана намека, той ми се усмихна и каза:
	— Искаш ли да дойдеш да пийнем по нещо в моята стая?
	Изобщо не се поколебах. Когато позвъних на Тамсин, за да й кажа, че награждаването най-сетне беше свършило и аз щях да се опитам да завържа разговор с Патрик, аз в действителност бях на път към стая 639, а той се беше качил преди мен, защото хората можеха да изтълкуват погрешно нещата, ако ни видеха да си тръгваме заедно.
	Това беше _най-лошото, най-вълнуващото, най-опасното нещо_, което бях правила някога.
	Неговата стая беше един от онези апартаменти, в които човек би могъл да прекара живота си. Спалня, хол, баня с размери на дансинг. Навсякъде имаше телевизори с плоски екрани и вана с джакузи. Изискан интериор в бордо, екрю и кафяво. Моята катакомба в мотела можеше да се вмести точно три, дори четири пъти тук. Патрик беше отворил бутилка шампанско от минибара още преди да вляза. И беше налял две чаши.
	— Радвам се, че дойде — каза Патрик и ми подаде едната.
	— Аз също.
	И тогава той се наведе напред и ме целуна… и, честна дума, аз забравих всичко друго.


>>	28
>>	Тамсин

	Да прекарам останалата част от живота ми в дебнене Патрик да допусне грешка, докато междувременно лъжа моята най-добра приятелка за изневерите на мъжа й, не е привлекателна перспектива. Трябваше да се разсея с нещо.
	След срещата ми с Оуен аз не смеех да вляза във „Втора половинка“. Ами ако той беше добавил коментар до името ми? „Гарантиран секс през първия час и половина след запознанството, иначе ви връщаме парите обратно.“ Хрумна ми да се регистрирам в друга агенция, но това изискваше прекомерно големи усилия. И за какво? Няколко чаши вино и някой принуден разговор, преди единият от двамата да пробута извинение, че на другия ден трябва да стана рано.
	Прехвърлям контактите в телефона си, търсейки приятелки, с които не се бях виждала напоследък. Ани, моята съквартирантка от колежа, беше бременна в петия месец и заплашваше да ме направи кръстница, така че беше най-разумно да я избягвам известно време; Били (истинско име Вилхелмина) не ходеше никъде без непоносимо досадния си съпруг, така че отпадаше; Кари не излизаше, защото не се доверяваше на детегледачки; Каз винаги беше готова да тропоса нейните две деца на съпруга й, но настояваше да висим в бара до четири часа сутринта и пиеше като смок. Занимание, към което аз напоследък бях загубила интерес.
	Продължавам надолу с горе-долу същия резултат. Накрая попадам на Мери, стара приятелка отпреди дните на телевизия „Касъл“. Тя е приятна компания, забавна, праволинейна, необременена. Когато й се обаждам, за да й предложа да се видим на питие, тя ми съобщава, че се омъжва! След което се впуска да описва всички аспекти на предстоящото празненство в най-малки подробности, до цвета на цветчетата, които щяха да посипят отгоре й шаферките, когато щастливите младоженци излизаха от църквата, и шрифта, който беше избрала за менюто.
	— Четвърти април — изчуруликва тя. — Запази си датата.
	— Божичко. Да… благодаря. Ще си отбележа в календара за догодина…
	_Как не!_
	Питам се дали си струва да предложа среща. Може би тя просто си е умирала да ми разкаже за сватбата и сега ще се върне към нормалната си същност. Но тогава Мери казва: „Знаеш ли, искам да обсъдя плана на масите с теб, за да прецениш дали не съм допуснала гафове!“ и аз моментално скалъпвам лъжата, че бързам и ще й се обадя съвсем скоро и прекъсвам разговора, без да й дам възможност да възрази.
	Оставям телефона на дивана. Остава единствено „Втора половинка“.
	Уреждам си среща с „Пол, 42-годишен, разведен, с две деца“, за да хапнем в Чайна Танг в Дорчестър. По негово предложение. На снимката той изглежда доста добре — тъмнокос и тъмноок. Под добър ъгъл. Усмихнат, но със затворена уста, без да простее. Без вдигната яка или комична вратовръзка, за да покаже колко забавен може да бъде. Пол звучи уверен и приветлив в краткия разговор, който проведохме по телефона. Както обикновено, аз не тръгвам с големи надежди. Но поне ще хапна вкусно.
	Ресторантът е елегантен, с приглушено осветление. Пол вече е на масата, казва ми сервитьорът. Повежда ме през салона и мъж, когото разпознавам от снимката, ме поздравява с усмивка. Чак не мога да повярвам. Той изглежда по-добре дори от снимката, нещо нечувано в света на онлайн запознанствата. Добре, Пол преминава успешно през първия тест. Не мога да си представя защо смята, че трябва да прибегне до интернет, за да се запознава с жени. Което, разбира се, означава, че аз се имам за губеща, наред с останалата клиентела на „Втора половинка“.
	— Тамсин — казва той и се изправя. Изпитвам облекчение, че не идва да отмести стола ми. Това щеше да е прекалено.
	— Приятно ми е да се запознаем. Великолепна рокля. На Вивиан Уестууд е, нали?
	— Да — казвам аз, удивена.
	— Познах, защото бившата ми съпруга беше нейна голяма почитателка.
	_О, боже_, той вече въведе темата за бившата съпруга. Явно това е неговият „проблем“.
	— Сега говоря като един от онези разведени мъже, които постоянно говорят за бившите си жени. Аз не съм от тях. Разведохме се преди седем години. Тогава беше ужасно за всички, но вече го преживяхме. Цивилизовано.
	— Колко големи са децата ти? — питам аз. Искам да знам дали от мен се очаква да се правя на майка два уикенда в месеца, ако нещата потръгнат.
	— На 20 и на 18. И двамата са студенти. Аз не търся бавачка. Или втора майка.
	Аз се засмивам с облекчение.
	— Трябва да посочиш това в профила си.
	— Обмислях го сериозно. На теб не ти ли беше трудно да съставиш профила си?
	— Беше мъчение.
	Заговаряме за работа — Пол е творчески директор в звукозаписна компания, която съм чувала — и той не обсебва разговора и не се опитва да се представи за нещо повече. Чувствам се в свои води. Може би ще харесам Пол.
	Изглежда, че той също може да ме хареса, защото към края на вечерята — която е вкусна, между другото, великолепни малки пелмени дим сум и умерено пикантни ястия със скариди и скалопини — Пол споменава изложба във „Виктория и Албърт“ на сценични тоалети на култов рок музикант от 80-те, която ме заинтригува, и казва, че може би трябва да я посетим заедно.
	— Ще бъде чудесно — съгласявам се аз и се улавям, че се заглеждам прекалено дълго в неговите почти черни очи, което сигурно изглежда похотливо. Бях прекалила с виното. Извърнах поглед, като си напомних, че не искам да повтарям преживяването с Оуен или да си спечеля репутация на дашната мома от „Втора половинка“. Не можех да си представя защо Пол беше сам от толкова дълго време.
	Той приема условието ми да платя моя дял, за което съм му благодарна. Мразя, когато мъжете приемат патриархална роля и започват да настояват, че ще се обидят, ако жената плати вечерята си. Той ме изпраща до стоянката на такситата навън.
	— Искаш ли да се чуем следващите няколко дни, за да се уговорим? — предлага Пол и аз се съгласявам.
	Усещам, че на хоризонта се задава целувка. Сякаш и двамата знаем, че тя е там и се опитваме да се доближим незабелязано до нея. Навън е по-светло, отколкото в ресторанта, и аз забелязвам, че в очите на Пол кафявото е примесено с кехлибарени точици.
	Той ме гледа напрегнато. Аз се чувствам малко неловко заради портиера пред ресторанта и шофьора на черното такси, който ни гледа с очакване. Но аз искам това да се случи. Този път наистина съм срещнала мъж, който ме привлича.
	Пол се усмихва лениво. Колената ми лекичко омекват и тогава нещо ме връща в реалния свят.
	Зъбите му.
	Те не са криви. Аз харесвам криви зъби, стига да са чисти. Зъбите на Пол са… зелени. Тоест, тъмножълти и някак грапави. Питам се колко дълго трябва да излизаш с някого, преди да можеш да го посъветваш да отиде на зъболекар. И колко пъти трябва да го целунеш в този период. Ще повърна.
	Той се навежда към мен. Аз взимам решение, извръщам лице, за да избегна устните му и го целувам по бузата. Може би той ще сметне, че притежавам строг морал. Долавям не особено приятния му дъх.
	— Благодаря за прекрасната вечер. Прекарах си страхотно.
	— Аз също. Да ти се обадя ли утре?
	— Чудесно — казвам аз и се шмугвам в таксито, преди на Пол да му хрумнат други идеи.
	Супер. Сега трябва да не отговарям на неговите обаждания или да си измислям извинения защо не мога да изляза с него отново. Или пък просто да му кажа. Днес отвсякъде ни съветват да казваме истината в очите на хората. _Лошотия, предрешена като честност._ Но Пол е симпатичен мъж. Той не заслужава да го обиждат. Просто има проблеми с личната хигиена.
	_Повърхностна ли съм?_ Може би. Отговорете ми на този въпрос, след като ви поднесат зеленясало, пълно с микроби езеро и ви помолят да пъхнете езика си вътре.


>>	29
>>	Беа

	Ще оставя на вашето въображение онова, което се случи после. Достатъчно е да кажа, че изобщо не спахме. Нямаше и следа от неловкостта на секса с нов партньор, защото и двамата знаехме, че това беше всичко. Секс. Никой не се опитваше да впечатли другия с блестящо остроумие или дълбока емоционалност. Просто искахме да запълним тези осем часа с максимум действие. Не спирахме дори, за да си поемем дъх. Или поне до три часа сутринта. Аз погледнах към моята чаша с шампанско и видях, че още беше пълна. Ето колко бързо се беше случило всичко.
	Тъкмо в това затишие, когато лежахме преплетени и осеяни с капчици пот, аз пуснах бомбата „М“. Напълно неволно. Не мога да повярвам, че постъпих толкова глупаво, но бях свалила бдителността си и бях забравила защо бях тук.
	Едва по-късно си дадох сметка каква глупава грешка бях допуснала. Патрик беше прошепнал нещо романтично в духа на „Нали знаеш, че съм женен“ и аз — напълно спокойно, без учудване, замаяна след няколко оргазма — казах нещо като „Да, не се тревожи, аз знам всичко за Мишел.“
	Следващите събития помня съвсем ясно. Патрик се изправи рязко, погледна ме и рече:
	— Откъде знаеш името на жена ми?
	Хрумна ми да излъжа, да се опитам да се измъкна от ситуацията, за да защитя Тамсин. Накрая обаче реших, че много искам да видя Патрик отново и затова трябваше да сваля картите на масата. Поемах голям риск. Той можеше веднага да позвъни на Тамсин и да я обвини, но аз заложих на това, че той не би искал да рискува тя да научи за случилото се тази нощ.
	Разказах му за капана. За мисията на Тамсин да научи истината. За слуховете около него. Последва агонизираща вечност, преди той да каже нещо.
	— А ти какво ще й кажеш?
	— Че направих всичко възможно, но ти остана безчувствен към моя чар. Че си издържал теста с пълно отличие.
	— Господи — каза той, като ме прегърна през раменете и потърси лявата ми гърда. — Тя е невероятна.
	— Аз мога да я отклоня от следата — казах аз.
	— И това няма нищо общо с Мишел? Доколкото ти знаеш?
	Жегна ме ревност, че той беше толкова загрижен за жена си, докато аз лежах до него. Но знаех, че беше ирационално. Дори абсурдно.
	— Не. Нищо.
	— Добре. Отсега трябва да знаеш, Беа, че ако продължим да се виждаме, аз никога няма да напусна жена ми.
	_Какво можех да кажа?_ Колко жени бяха започвали връзки с женени мъже, съгласявайки се с тази клауза? Всички в един или друг момент, предполагам. Ние тъкмо се бяхме запознали, аз не можех да започна да планирам как да го отмъкна от любовта на живота му.
	— Разбира се.
	— Аз наистина искам да те видя отново. Неприятно ми е да мисля, че това беше афера за една нощ… — каза той, като отметна косата от лицето ми.
	И аз като пълен идиот казах:
	— Аз също.
	Наистина го харесвах — _харесвам го_ — не можах да се овладея.
	— Но това трябва да е тайна. Не само заради Мишел, заради работата… заради всичко.
	— Ти вече имаш репутация — казах аз. — Това не е добре. — Честна дума, казах това, защото исках да чуя, че ще бъда единствената. Грешка номер 1. Помислих си, че ако успея да го сплаша, така че да остави мен като неговото парче настрана и никоя друга, това щеше да ми бъде достатъчно. По този начин можех да запазя някакво уважение към себе си.
	— Знам. По дяволите. А аз си мислех, че винаги съм толкова внимателен. — Той се наведе и ме целуна; стана ми ясно, че щях да склоня при всякакви обстоятелства.
	— Аз мога да ти помогна да я разсееш — казах, когато спряхме, за да си вземем въздух. — Хората ще забравят след известно време, ако нямат нови поводи за клюки.
	— Не и Тамсин — рече той.
	И тогава ние измислихме плана — как той щеше да отиде разплакан при Тамсин заради някаква жена на име Черил и да каже, че сигурно Мишел я е изпратила, за да го изпита. Патрик смяташе, че Тамсин толкова щеше да се стресне, че щеше да му повярва. Защо би споделил с нея иначе? Тя щеше да се разяжда от чувство на вина, защото не можеше да му признае истината. Патрик каза, че щеше да играе на сигурно. Беше почти сигурен, че Тамсин винаги е хранила тайна слабост към него.
	Не бях много щастлива от факта, че цялата стратегия щеше да се базира на моята явна некомпетентност, но истината беше, че аз наистина бях изпуснала неволно името на Мишел, така че не можех да споря. Знаех, че Тамсин щеше да ми се ядоса, но също така знаех, че моите показания в полза на Патрик щяха да я омилостивят. Единствената й тревога щеше да бъде как да прикрие собственото си участие в тази история, а аз можех да й замажа очите.
	Накрая се разделихме в единайсет часа сутринта и се уговорихме да се срещнем следващата седмица. Когато се видяхме отново, Патрик беше доволен, че бе убедил Тамсин, че подозренията й са неоснователни.
	— Беше много смешно — каза ми Патрик, докато отваряше бутилка шампанско в стаята в хотел Мандарин Ориентъл. Макар че нямаше да останем цялата нощ. Алибито на Патрик му подсигуряваше само няколко часа извънреден труд. — Тя ми изложи цял сценарий, според който „Черил“ сигурно беше изпратена на шега от участник на церемонията, за да ме стресне.
	— Но тя ти повярва, нали?
	— Сто процента — каза той с усмивка. — Личи си, че Тамсин се чувства ужасно.
	Знам, би трябвало да кажа, че не ми беше лесно да лъжа Тамсин — и на моменти не беше — но не беше и много трудно. Факт е, че тя изобщо не трябваше да започва това. Не трябваше да се меси. Тя също го знаеше, струва ми се. Понякога човек трябва да стои настрана.
	Когато Тамсин ми каза, че Мишел е намерила доказателство, че Патрик има връзка с друга жена, аз едва не получих инфаркт. Трябваше да внимаваме повече. Аз не исках да загубя работата си. Помислих си, че Патрик сигурно щеше да поиска да задържим топката за известно време, но той изобщо не трепна. По думите на Тамсин, той я беше притиснал да го измъкне сух от водата. Според него, той я беше помолил и тя се беше съгласила. Само не разбирах защо. Но не ме е грижа, щом тя е съгласна.


>	Трета част

>>	30
>>	Тамсин

	Ситуацията се превръщаше в абсурд. Изминаха седмици. Седмица след седмица аз седях в кухнята на Мишел и Патрик и се смеех, пиех и разговарях, сякаш нямах никакви грижи, като в същото време следях в кой джоб беше мобилният му телефон и дебнех кога щеше да се разсее за секунда. Никакъв шанс.
	Една вечер аз не видях къде го беше прибрал Патрик, затова по средата на вечерята се престорих, че отивам в тоалетната и обходих набързо хола. Мислех, че можеше да е включен да се зарежда, затова проверих контактите, потърсих го под възглавниците. Нищо. Когато се върнах на масата — след като бях пуснала водата от казанчето за достоверност, Патрик извади телефона като факир, уж да провери имейла си и аз се зачудих дали не си играеше с мен. Трудно беше да се каже. Сега в нашите отношения имаше толкова много фалш и преструвки, че вече не знаех с кого си имам работа. Започвах да мисля, че това беше непосилна задача.
	Случиха се и други значими неща: Мишел и аз заведохме Джулиан и Мириам на сладкарница по случай годишнината от сватбата им и Джулиан ни разказа за плановете на Питърсън Медия за нов, амбициозен документален канал, на когото възлагаха големи надежди, като намекна — струва ми се — че щяха да привлекат в него Патрик.
	— Но той е работил само за лайфстайл предавания, нали? Искам да кажа, че… не че… ъм… — отбелязах аз по едно време, с най-невинния ми глас. Мишел ме стрелна с поглед.
	А връзката на Патрик или както там се нарича, продължава на пълни обороти, доколкото мога да преценя. Предполагам, че е със същата жена. Странно, но не съм питала. Той често „работи“ до късно вечер или играе футбол, и веднъж на две седмици заминава в „командировка“. Добре, че повече не ме е карал да го прикривам, макар че заплахата винаги присъстваше: _лоша работа_.
	— Какво става с твоята приятелка Мишел? — пита Беа, докато седим на нашата любима пейка в парка и обядваме сандвичи. Лятото още е в разгара си, въпреки че вече е септември. Времето е горещо, сухо и прашно и от няколко седмици е въведена забрана за поливане с маркучи. Цветята в парка са пожълтели като пергамент, преди да умрат от естествена смърт. Тревата е добила землисто-бежов нюанс. И двете ненавиждаме естествения загар, затова се крием на сянка.
	Аз завъртам очи. Не знам какво да кажа.
	— Мисля, че историята още продължава. Честно казано, не знам.
	— Гадно. — Беа отхапва от рулото си с риба тон и авокадо. — Аз мислех, че той беше обещал да скъса с другата.
	— Очевидно ме е излъгал. Или може би е опитал, но не е намерил сили.
	— Какво? Ти смяташ, че той наистина харесва онази жена?
	— Бог знае. Може би.
	— Сигурно. Защото ако той знае, че ти знаеш и е готов да рискува…
	— Само че той не рискува нищо, нали? Той е уверен, че аз не искам Мишел да разбере, че съм я излъгала заради него…
	— Ако харесва другата толкова много, сигурно накрая ще отиде при нея.
	Мислила съм за това. Напоследък дори смятах, че това не бе чак толкова лошо. Мишел щеше да е съсипана за известно време, но с моя помощ щеше да го преживее. И щеше да е по-щастлива в дългосрочен план, нищо, че тя още не знаеше това. Просто аз първо трябваше да изтрия моето участие в историята на Патрик.
	— Кой знае? И по-странни неща са се случвали.
	— Ти сякаш вече не се притесняваш от този вариант.
	Аз вдигам рамена.
	— Понякога човек трябва да приеме, че води обречена битка.
	— Защо той е останал с Мишел толкова дълго? Ето кое не разбирам. Искам да кажа, сигурно някога я е обичал, но…
	Напоследък и аз мислех за това. Патрик явно не обича Мишел. Той не е способен да обича. Но е решил да се задоми. Тя стои добре до него и умее да се спогажда с всекиго. Осигурява му лесен живот. Ще остане с нея, ще й даде детето, което тя толкова отчаяно иска, а той ще прави каквото си иска. Не можех да си представя защо това би бил приемлив избор, докато не си спомних, че бащата на Мишел, Джулиан, е негов шеф. А Джулиан има големи планове за разрастване на компанията. Един ден Патрик ще наследи земното кълбо. Ако Мишел не го изрита преди това.
	Аз сменям темата.
	— А как мина твоята среща снощи? — Миналата седмица Беа се запозна с някакъв мъж в клуба, който явно й е завъртял главата. Виждали са се — по мои сметки — четири или пет пъти, което за нея е рекорд. Обикновено тя убива връзките, преди те да загинат от естествена смърт. Преди да е имала време да ги диагностицира с някакво заболяване. Тя е класически самосаботьор. По това си приличаме. За този знам само, че се казва Дани, че е уебдизайнер и живее в Ийлинг в апартамент с двама съквартиранти. О, и е „забавен, умен и атлетичен“ — цитирам нейните думи, когато я помолих да го опише.
	На лицето й се изписва блаженство.
	— Прекрасно.
	— Къде ходихте? — аз прекарах миналата вечер у Мишел, посадена пред телевизора, докато Патрик — според официалната версия — обсъждаше важни дела с двама свои заместници. Проведох вял обиск за телефона, когато ми се отвори възможност, но знаех, че няма начин той да е излязъл без смартфона си. Предположението се потвърди, когато той позвъни на Мишел в 21:45, за да каже, че пътува към вкъщи. Аз си тръгнах, преди той да се прибере.
	— В онзи пъб до нас. Където ти дойде, помниш ли?
	— Еха! Дани е извадил късмет.
	Беа се разсмива.
	— Не го поканих там заради обстановката. Поканих го, защото е близо до жилището ми. Али и Сара ги нямаше.
	— Аха! — Беа ми беше казала, че двамата бяха преспали заедно още вечерта на запознанството им. Но досега винаги ходеха в неговия апартамент. — Това е напредък.
	Тя свива рамене.
	— Рано е да се каже. Вероятно нищо няма да се получи.
	— Не се знае. Дай му шанс. Подсети ме, къде работеше Дани?
	— Близо до мястото, където живее.
	— Е, показателно е тогава, че е дошъл чак до Айслингтън.
	Беа поглежда часовника си.
	— Уф, вече е два без двайсет. Отивам до магазините. Искаш ли нещо?
	— О, да. Можеш ли да се отбиеш до „Теско“? Рон си няма храна. Вземи му с вкус на говеждо. И ми купи вестник. О, трябва да се пусне една пощенска картичка, но я оставих върху бюрото ми. Нали нямаш нищо против да минеш през офиса да я вземеш?
	— Не, разбира се — казва тя и се усмихва. — Да ти взема ли лате с обезмаслено мляко на връщане?
	— Четеш ми мислите — казвам аз и се изправям, като се навеждам да изхвърля боклука в кошчето. — Както обикновено. Благодаря.


>>	31
>>	Беа

	Исусе, тази история с „Дани“ ме изтощава. В началото ми се виждаше лесен начин да мога да кажа на Тамсин половината истина. Тя е адски любопитна. Всеки ден ме пита къде съм ходила предишната вечер и как върви любовният ми живот. Понякога се чудя дали не живее чрез мен, тъй като нейните срещи с мъже по дефиниция са обречени. Аз поне излизам с реални хора, които познавам, а не с виртуални персонажи, които на живо по нищо не приличат на снимките си. Не че моето досие е по-успешно, честно казано. Просто е по-активно.
	Обаче постоянно треперех, че Тамсин щеше да ме излови, затова реших, че ако й разказвам какво правим аз и Патрик, но като го наричам Дани и променям няколко други основни детайли, можех да се измъкна. Но сега тя искаше да научи повече за „Дани“. Беше обсебена от мисълта, че „Дани“ можеше да се окаже отговорът на всичките ми молитви.
	И действително беше важен момент, когато Патрик дойде в моя апартамент. До този момент се срещахме само в различни хотели. Аз оставях избора на него. Той ми казваше къде и кога, а аз просто се съгласявах. Основно той беше заинтересован да прикрива следите си, в крайна сметка. Затова когато споменах, че двете ми съквартирантки отсъстват, аз не очаквах той да предложи да дойде у нас. Може би той просто искаше да спести няколкостотин лири. Хотелските сметки сигурно се трупаха. Но той представи нещата така, сякаш искаше да види къде живея. И на мен това ми се видя като прогрес.
	Не се заблуждавайте. Не съм започнала да си фантазирам, че двамата с него ще станем нормална двойка или нещо подобно. Не искам той да идва у нас, за да мога да се препаша с кухненска престилка и да му пека ябълков пай. Честна дума, още ми е рано да мисля за задомяване, каквото и да говори Тамсин. Добре ми е сама. Но това не означава, че не изпитвам удовлетворение от това, че той се чувства комфортно с мен. Че ми има такова доверие.
	Проведох сериозно разчистване, преди Патрик да дойде. Под което имам предвид, че натиках голяма част от моите вещи в стаята на Али и затворих вратата. Оставих само нещата, които според мен излъчваха образа, който аз исках да създавам. На практика изнесох всички дивидита с риалити шоуто _Произведено в Челси_ и книгите от поредицата _Здрач_. Не че той посвети много време да оглежда обстановката.
	Всъщност ние не отидохме в пъба, естествено. Какъв беше смисълът да седим възпитано там и да си дрънкаме глупости, когато разполагахме само с два скъпоценни часа заедно? След работа аз се прибрах директно вкъщи, взех душ, разтребих още малко, сложих бутилка пино гриджо във фризера, защото бях забравила да я сложа в хладилника, преди да изляза за работа, и се преоблякох два пъти. Когато отворих на Патрик входната врата, той се огледа предпазливо, сякаш се страхуваше някой да не го види.
	— Хубаво местенце си имаш — рече той, оглеждайки комуналния вход с олющена боя и купчини стари писма, адресирани до хора, които никой не беше виждал.
	— Не можем всички да печелим големите тузове — казах аз. Не се обидих. Знаех, че живея в дупка. Но също така знаех, че това нямаше да е завинаги.
	— Тази утилитарна грозота само подчертава твоята красота — каза той с мазен глас и аз се престорих на възмутена.
	Той ме прегърна изотзад, докато се качвахме по стълбите. Проследи ухото ми с устни. Нещо, което вече знаеше, че ме размекваше до състояние на желе.
	Тоалетът, който бях избрала с толкова внимание, не остана дълго на мен.
	На сутринта бях гроги, защото след като той си тръгна — около девет и петнайсет — аз изпих още една бутилка вино и изгледах три епизода на _Правителството_ от край до край. Не ми се спеше. Съответно, когато будилникът иззвъня, не можах да отлепя и отложих ставането два пъти, преди да събера кураж да се надигна от леглото.
	Луси се държа като кучка — многозначително погледна часовника си, за да отбележи пристигането ми с десет минути закъснение. Иън се мотаеше в нашата стая и се опитваше да събере смелост да я помоли да му свърши някаква работа, така че фасонът явно беше заради него.
	— Тамсин каза, че днес мога да дойда малко по-късно, защото имах някакъв… — казах аз с доста убедителен тон, струва ми се, пък макар и оправдателен. Знаех, че Тамсин нямаше да възрази срещу тази благородна лъжа.
	— Така ли — рече Луси с вбесяващо престорено невинно изражение, — много странно, защото тя тъкмо ми възложи да й копирам нещо и не спомена нищо за теб.
	— Може би тя не смята, че е твоя работа — не се сдържах и се сопнах аз.
	— Както и да е. Аз още не съм се заела, защото бях прекалено заета да върша моята собствена работа — каза Луси с такъв тон, сякаш беше открила лекарство за рак. — Вземи.
	Тя ми тръсна един куп документи.
	— Да, сигурно е така. Много ти благодаря за подкрепата.
	— За бога, дами — намеси се Иън, несъмнено ядосан, и на мен ми се прииска да се сритам, задето се бях държала толкова непрофесионално пред него.
	— Извинявай, Иън. Очевидно трябваше да спомена, че нямаше да дойда навреме.
	— Ето те и теб, Беа! Цяла сутрин те търся. Не е типично за теб да закъсняваш — разнесе се гласът на Тамсин и аз се обърнах, за да я видя в коридора.
	_Страхотно._


>>	32
>>	Тамсин

	Най-накрая се случи. След две седмици и шест дни, той е пред мен. Непридружен и неохраняван. Телефонът на Патрик.
	Застивам на място, когато го видях. Изправена пред моя златен шанс, аз не знам как да постъпя. _Ами ако някой от двамата влезе и ме хване? Ами ако се забавя и той осъзнае какво правя?_
	Знам, че няма да имам друг такъв шанс. Трябва да се стегна и да се възползвам от тази възможност. Уф, ръцете ми треперят.
	Ето как се случи. Събота е. Знам, че Мишел открай време се буди в ранни зори, дори в почивните дни, въпреки че няма спешна работа, и ходи на пръсти из къщата с часове, защото не иска да събуди Патрик, който обича да спи до обяд. Знам, че и двамата оставят телефоните си да се зареждат през нощта в малък шкаф, специално оборудван с контакт, в хола. И след като две седмици изучавах движенията на пръстите му по клавиатурата, аз знам паролата на Патрик: 2, 3, 6, 7.
	Така съставих гениалния план да се появя на техния праг в 7 часа сутринта, облечена в екипа за бягане (купен преди години в друг мимолетен порив към стройна фигура. Обличан два пъти. Прибран в шкафа), с твърдението, че съм пробягала разстоянието от Белиз Парк до Хайгейт (нещо, което дори не бях опитвала да направя. В действителност взех такси до ъгъла, тичах последните няколко минути, което беше достатъчно, за да остана без дъх и да плувна в пот).
	Позвъних на Мишел и й казах, че съм пред вратата, но не искам да звъня на звънеца, за да не събудя Патрик. Тя се зарадва, както очаквах. Мишел мразеше да стои сама. Тя никога не знаеше какво да прави със свободното си време. Изчаках и тя ми отвори вратата по пижама (подобно на мен във всеки нормален ден). Погледна ме и се разсмя.
	— Мисля, че никога не съм те виждала на крак толкова рано, освен ако не е било продължение на предишната вечер — отбеляза тя с висок шепот. — Още по-малко в спортен екип. Какво те прихваща?
	Аз завъртях очи.
	— Спортна треска. Опитвам се да отворя нова страница. Ти беше ли станала? Искаш ли да те оставя?
	Мишел отвори вратата по-широко.
	— Не! Будна съм от часове. Ужасно се отегчих. Само не трябва да будим Патрик.
	Аз нямах никакво намерение да го будя.
	Влязохме в кухнята и тя направи чай и ме подкачи за потното ми, червено лице, което предвид минималното физическо усилие, което бях направила, беше сериозна обида. Но аз се засмях.
	— Аз извървях една част от маршрута. По-голямата част. — Изведнъж започнах да се притеснявам, че тя можеше да предложи да тичаме заедно.
	Мишел погледна часовника на стената. Беше едва седем и пет.
	— Боже, ти в колко часа излезе от вас?
	Аз свих рамена, тъй като нямах представа колко време би ми отнел този крос.
	— Прекалено рано.
	Мишел сложи чаша чай на масата пред мен.
	— Внимавай, че още пари, чу ли? Не знам дали е безопасно да тичаш съвсем сама в парка.
	— Не беше чак толкова пусто. Имаше много хора с кучета.
	Мишел се прозя и се протегна, вдигнала ръце над главата си.
	— Ммм, радвам се да те видя. Аз станах в пет и половина и вече скучаех. Искаш ли да закусим?
	— Бих хапнала малко гранола или друго, ако ти хапваш с мен — казах аз, като нарочно избрах храна, която нямаше да подразни обонянието на спящия лъв на горния етаж.
	— Имам плодове. Можем да си нарежем плодове и да хапнем. Фитнес закуска.
	— Чудесно — казах аз, виждайки златна възможност. Аз вече треперех при мисълта за онова, което трябваше да направя. — Много ми се ходи до тоалетната. После ще ти помогна.
	Оставих я да вади кутии от хладилника, знаейки, че известно време Мишел щеше да е заета. С разтуптяно сърце се шмугнах в хола. Заслушах се в звука на режещия нож върху дъската, после се промъкнах до шкафа. Част от мен изобщо не очакваше да види там смартфона на Патрик. Какъвто беше параноик, той можеше да е започнал да спи с телефон под възглавницата си или да го прибира в джоба на пижамата си. Но Мишел щеше да го сметне за странно. Тя държеше на правилото „никакви телефони в спалнята“. Макар че тя държеше и на правилото „никакви телефони на масата“, но нито Патрик, нито аз го спазвахме.
	Отворих шкафа. Видях го. Грабнах го. Въведох паролата и се помолих той да не я е сменил в последните няколко дни. Едва не го изпуснах, когато сработи. _Нима наистина щях да го направя? Да бърникам в чужд телефон?_
	Да. Да, щях. Отидох на съобщения. Прехвърлих ги, докато не намерих моето име — което ми отне известно време. Странно, напоследък не му бях изпращала съобщения. Намерих го. Намерих вредоносния текст. Сгърчих се, докато го четях. Натиснах „Изтрий“. Край.
	Прилоша ми при мисълта какво бях направила. Ако Патрик провереше съобщенията, той веднага щеше да разбере какво се бе случило. Това щеше да пренесе нашия конфликт на съвсем друго ниво — война, в която той нямаше да е въоръжен.
	Още чувах шетането на Мишел в кухнята. Потърсих иконката на камерата. Трябваше да проверя дали той не беше направил снимка на екрана. Прехвърлих безброй щастливи снимки на Мишел, на тях двамата, на някакви селски пейзажи и патици в реката. _И го открих._ Сниман два пъти. Изтрих копията.
	Върнах телефона в шкафа, наясно, че трябваше да се върна в кухнята, преди Мишел да започне да се чуди къде бях пропаднала. Сега вече наистина ми се ходеше до тоалетната, но времето не беше на моя страна. Посегнах да затворя вратичката на шкафа и тогава ме осени нещо гениално. Там трябваше да има съобщения от НЕЯ. От онази, с която Патрик се виждаше. Казах си, че това вече не беше моя работа. Бях спасила собствената си кожа и сега само това имаше значение.
	Щях да се пръсна от любопитство коя е тя. Щеше да ми отнеме само секунда да погледна. И може би щях да се сдобия с оръжие за самоотбрана срещу Патрик. Не можех да пропусна такъв шанс. Сигурно можех да се забавя още няколко секунди, преди Мишел да тръгне да ме търси. Взех телефона, докато не съм се разубедила. Отново отидох в съобщения. Мишел. Верити. Марк (най-добрият приятел на Патрик и негов кум), Бен (нямам представа). Мама. Мишел. Бен. Том (човек от неговия отдел). Клеър (също колежка. Прочетох няколко нейни съобщения за всеки случай, но всички бяха по работа). Ейдън (братът на Патрик, зъболекар). Бен. Мишел. Мишел. Отново Бен. Мама. Анонимен абонат му съобщаваше, че щеше да спечели компенсация на стойност хиляди лири, ако посетеше неговия уебсайт и въведеше данните на банковата си сметка. Бен. Бен. Който и да беше Бен, те непрекъснато си общуваха.
	Отворих едно от съобщенията на Бен. Там пишеше „ОК“ в отговор на съобщение от Патрик, което гласеше, _„Вт. 6:30 Дорчестър“_, което вероятно беше часът и мястото на бизнес среща. Следващото съобщение от Бен също гласеше _„ОК“_, както и следващото. Едното в отговор на _„6:15 срд Хеймаркет?“_ и другото на _„6:15 Вт. Шарлът Стрийт“_. Това беше единственото име, което не познавах. Запитах се дали не беше някой стажант в отдела на Патрик, натоварен да му уговаря срещите. Продължих да проверявам това име, за да проследя цялата кореспонденция. Не знам защо, но имаше нещо странно в повтарящия се и лаконичен характер на съобщенията.
	Патрик и Бен си разменяха съобщения веднъж или два пъти в седмицата. Винаги в този формат. Патрик посочваше ден, час и място, а Бен потвърждаваше. Никога нямаше други подробности. Кратко и ефективно. Веднъж Патрик беше написал _„Трябва да преместим в четв.“_, но това беше всичко. Серия от срещи.
	Сърцето ми се разтуптя. Със сигурност знаех, че Патрик нямаше връзка с човек на име Бен. Макар да се беше променил до неузнаваемост, той със сигурност не беше сменил сексуалната си ориентация. Планът не беше достоен за изпечен престъпник, но прикриването под мъжко име и воденето на кратка, привидно делова комуникация би било достатъчно прикритие, ако Мишел надникнеше през рамото на Патрик, докато той четеше съобщенията си.
	Аз бързо прехвърлих нагоре, към по-скорошните уговорки. Патрик беше отсъствал в сряда вечер. Два дни преди това той беше изпратил есемес на „Бен“ _„Ср 7. Според уговорката.“_ Каквото и да означаваше това. Прегледах последната кореспонденция. _„ОК“_ от „Бен“ в петък в отговор на съобщението _„Пнд 6.30. Сохо?“_
	Върнах началния екран на смартфона. Оставих го в шкафа и затворих вратичката. Върнах се в коридора. Спомних си, че не бях пуснала водата в тоалетната. Изтичах в банята. Дръпнах веригата. Отворих и затворих шумно вратата. Върнах се в кухнята.
	Мишел седеше на масата, на която имаше две купи гранола, кана, несъмнено с бадемово мляко (неподсладено) и купа с нарязани плодове.
	— Добре ли си?
	Аз потрих корема си с измъчена физиономия.
	— Бягането не ми влияе добре на стомаха.
	_Чудесно._
	— О, мила, искаш ли нещо? Мисля, че имам имодиум.
	Аз седнах.
	— Не, сега съм по-добре. Вече ще имам обица на ухото.
	Опитах се да изям мюслито, но стомахът ми беше на топка.
	Имайки предвид онова, което вече знаех за поведението на Патрик, Сохо навярно означаваше хотел „Сохо“. Аз знаех къде щяха да се срещнат Патрик и неговата любовница. Обаче нямах представа какво да направя с тази информация.


>>	33
>>	Тамсин

	Здравият разум би казал да тегля чертата. Да разкажа на Мишел какви ги вършеше мъжът й, след като бях премахнала доказателствата за моето участие в неговите безобразия — при второто ми посещение на тоалетната аз бях преровила лаптопа му за копие от снимката на есемеса, и не намерих нищо. Това беше по-лесно, тъй като компютърът не беше защитен с парола. Слава богу, че Патрик не се беше включил към айклауд. Нали това беше идеята? Да представя на Мишел цялата (да, да, знам, почти цялата) картина и да я подкрепя в нейното решение, каквото и да бе то.
	Но няма ли да е по-добре, ако се сдобия с истинско доказателство? Например снимка на Патрик и неговата любовница. Да разбера коя беше, за да се опитам да я принудя да признае аферата? При такива обстоятелства Мишел нямаше да повярва на хулите, с които щеше да ме засипе Патрик. Струва си да опитам, след като тази скъпоценна информация беше тупнала в скута ми.
	Освен това любопитството ме разяжда. Няма да отричам, аз искам да я видя.
	Трябва да отида там по-рано. Да си намеря наблюдателен пункт, откъдето можех да следя рецепцията, без риск да ме забележат. Само че следобедът се оказва натоварен. Всъщност целият ден е някаква лудница. Графикът ми е толкова препълнен със срещи, че почти не ми остава време да отида до тоалетната. Има и такива дни.
	Сценаристката на _Стаи с гледка_ бе поискала кризисна среща с мен, защото е загубила вяра в способността на продуцента да задвижи снимките. Обикновено аз изслушвах набързо притесненията й и после се обаждах на въпросния продуцент, но Стела е сценарист на безброй мои предавания през годините, в „Касъл“ и преди, и въпреки че малко ме е страх от нея, аз й имам безрезервно доверие.
	От друга страна, Майкъл, продуцентът, е нов за всички нас. Това е проблемът, когато човек е много натоварен. Накрая трябва да разчиташ на хора, които не познаваш добре. Аз дори се опитах да повиша Стела, но тя отказа. Някои хора не искат да поемат цялата отговорност. Предпочитат да заемат поддържащи позиции. Майкъл е симпатичен. Старае се. Но няма опит в дълги предавания — в този случай епизоди от 26 минути — и по думите на Стела, не се справя добре.
	— Той всеки път иска да преснимаме всичко, след като сме вдигнали декорите и сме напуснали снимачната площадка. Той явно няма представа колко скъпо струва това, независимо, че аз всеки път се опитвам да му го кажа.
	— Ще повтаряте ли снимките? — Аз поглеждам крадешком часовника си. Трябва да изляза в шест без петнайсет, за да имам време да се скрия. Сега е шест без седемнайсет минути.
	— Ами, в момента той настоява да отпуснем допълнителен ден в края на този епизод, така че да, вероятно. И съм убедена, че това няма да е последният случай.
	— Аз ще говоря с него.
	— Трябва да действаме бързо, защото ако трябва да удължа целия график, това ще се отрази на всичко останало.
	— Не можем да си го позволим.
	— Аз нали това казвам…
	Започвам да си събирам нещата, като се надявам, че Стела ще схване намека.
	— Както казах, аз ще поговоря с него. Остави ми актуален екземпляр на графика. Наистина трябва да вървя, извинявай.
	— Аз наистина не разбирам как са му възложили тази работа…
	Това е подвеждащ въпрос и тя го знае.
	— Защото аз го назначих, Стела, разбираш ли? Понякога риск печели, а друг път риск губи. Не можеш да знаеш, докато не опиташ.
	— Той няма никакъв опит. Кажи ми, с какво се е занимавал преди?
	Сега тя прекрачва границата.
	— Ще поговоря с него, става ли? Той е продуцентът на шоуто и точка по въпроса. Просто трябва да изпълним проекта.
	Оставям я в кабинета ми и тръгвам към стаята на Беа и Луси.
	— Аз излизам — казвам аз, като подавам глава в стаята. Беа е наконтена и се гримира на бюрото. Още не съм успяла да й кажа моите новини, заради плътния ми график, а не мога да го направя в присъствието на Луси.
	— Ти среща ли имаш?
	Тя разцъфва в усмивка.
	— Да.
	— Все така с Дани?
	— Да.
	— Ами, приятно прекарване. Аз трябва да побързам. Ще се видим утре.
	— Приятна вечер, Тамсин.
	Хубаво е, че Беа си е намерила някого. Вярно, те излизат само от няколко седмици, но той явно я прави щастлива. Решавам, че харесвам Дани.
	Глупавото метро спира неподвижно някъде между Норт Актън и Шепърдс Буш. Без обяснение. Аз седя и се пържа в жегата, броейки минутите. Когато стигаме на Оксфорд Съркъс аз нямам друг вариант, освен да хукна тичешком по улицата. Пристигам в хотел „Сохо“ в 18:23.
	В крачка решавам, че си струва риска да вляза в хотела. Патрик винаги закъснява. Съществува вероятност да е толкова увлечен по жената, с която има среща, че да положи усилие, но той е свикнал винаги да пристига пет минути след уговорения час. Трябва да си намеря подходящ наблюдателен пункт, откъдето да виждам рецепцията, без да ме виждат.
	Във фоайето има огромна черна скулптура на котка и почти нищо друго. Определено няма къде да се скрия, освен това може да събудя подозрителността на рецепционистите и консиержа, и да дойдат да ме попитат дали имам нужда от помощ. Зад ъгъла има две малки сепарета, от които няма добра видимост. Барът е претъпкан с хора. И рискован. Не знам дали Патрик и неговата дама ще се отбият там да пийнат. Едва ли, като се има предвид, че разполагат само с няколко часа — Мишел не е споменавала, че той ще отсъства цяла нощ — а и в хотелската стая със сигурност ще има минибар. Ако са си запазили стая, разбира се.
	Трябва да действам бързо. Барът е опасен, но предлага отличен изглед към главния вход. Достатъчно голям е, така че мога да си намеря някое по-дискретно местенце. Просто трябва да се постарая да не сядам близо до сами жени, за да не се окаже, че съм седнала до НЕЯ. Несъмнено е възможно тя вече да е дошла и да пийва нещо за кураж.
	Минавам през тълпите хора, дошли да гаврътнат някоя чашка след работа. Споменах ли, че бях извадила единствената шапка, която имах — тип мъжка сламена шапка с широка периферия — и сега си я нахлупих ниско над лицето, с прибрана коса. _Къртица с мисия._ Държа главата си наведена. Първият кос поглед не установява наличие на самотни жени на бара. Няма го и Патрик. Отдъхвам си. Успяла съм да стигна навреме.
	Не се виждат свободни маси, но аз решавам, че е най-добре да не се застоявам на едно място. В случай, че се наложи да се измъкна бързо. Забелязвам, че има заден изход от бара. Трябва да се разположа на място, откъдето да имам видимост към двата входа, но без да ме виждат. Нямам време да си поръчам питие, но вече не ми пука дали щяха да ме помислят за откачена. Намирам си едно местенце до витрината, забивам се в ъгъла между масите на няколко развеселени гости и чакам.
	Минават пет минути. Още не са се появили самотни жени. Може би и тя като Патрик е скарана с точността. Или са се промъкнали през аварийния изход и са се качили в стаята, без да ги забележа. Разбира се, напълно възможно е да са променили уговорката и да са я отложили или преместили за друг ден. Решавам да изчакам до седем без петнайсет, преди да се откажа.
	В 18:40 сърцето ми на практика спира да бие. Първо разпознавам походката. Патрик има навика да се полюлява, когато се движи. Дори походката му е наперена и излъчва чувство на превъзходство. На косъм от перчене. Аз отстъпвам от витрината, изплашена, че той може да ме види, но той върви с наведена глава и поглед в земята. Виждам го как отива до рецепцията. Предполагам, че той ще се настани веднага — и тогава ми хрумва, че сигурно ще се обади на „Бен“, за да й каже номера на стаята, така че тя да се качи при него. В такъв случай аз никога няма да разбера със сигурност коя е тя, но Патрик подминава рецепцията и се насочва към бара.
	_По дяволите._
	Аз отново се свивам в ъгъла. Обръщам се с лице към стената като наказано непослушно дете. Сигурна съм, че изглеждам напълно нормално. Жена на средна възраст със сламена шапка се взира в точка на стената, където от една педя разстояние се вижда дефект в боята. _Пет пари не давам._ Просто не искам да ме хванат.
	Естествено, така аз нямам представа какво се случва зад гърба ми. Патрик може да прави секс с някоя на пода, пред очите на всички, и аз няма да разбера. Нямам представа колко дълго трябва да чакам, докато стане безопасно да се обърна. Вече съзнавам, че планът ми е абсурден. Изобщо не трябваше да се бъркам. Иска ми се всичко да свърши.
	Когато една ръка ме докосва по рамото, аз подскачам. Действително подскачам, сякаш са ме простреляли с пушка. Чувам глас на Патрик.
	— Тамсин! Какво правиш тук?


>>	34
>>	Беа

	Божичко! Това беше на косъм. Ако бях избързала или закъсняла само с няколко секунди, кой знае какво щеше да се случи. Вероятно епизод на „Скрита камера“. Но тази вечер някой беше на моя страна. Или просто извадих огромен късмет.
	Излязох от работа десет минути след Тамсин. Тя беше излетяла бързо, явно имаше среща с някого. Не попитах с кого. Вероятно с Мишел, защото знаех, че тя щеше да е сама тази вечер. Бях се уговорила да се видим с Патрик в хотел „Сохо“. Както винаги, планът беше да вися дискретно отвън, докато той дойдеше. Той щеше да мине покрай мен, без да ме погледне дори. След като му дадях няколко минути да се настани, аз щях да отида на рецепцията и да попитам дали може да се обадя в неговата стая. Той щеше да ми каже номера на стаята и аз щях да се кача при него.
	„Правилата за «Бен»“ са много строги. Само точни координати на деня, часа и мястото. Никакви есемеси с номера на стаи, тъй като защо Патрик би запазил стая, ако имаше среща с негов приятел? Телефонните обаждания също са забранени, освен в спешни случаи и дори тогава, ако Патрик каже, _„Ще ти позвъня по-късно, приятел“_, това означава, че е с Мишел и аз веднага трябва да затворя. В малко вероятния случай да срещна него и прекрасната му съпруга на улицата, аз трябва да подмина. Без да го поглеждам дори.
	Знам правилата.
	Винаги проявявам предпазливост, когато пристигам на мястото на нашата среща. Човек никога не знае на кого може да се натъкне, затова аз винаги имам готова причина. Оглеждам се, проверявам кой е наоколо, преди да вляза в хотела. И слава богу, защото тъкмо затова видях Тамсин.
	В първия момент не я познах. Тя носеше широкопола сламена шапка. Денят не беше слънчев, затова ми направи впечатление. Тя вървеше няколко крачки пред мен по алеята на хотела и когато се обърна да влезе, придърпа периферията на шапката още по-ниско над лицето си. Отдолу носеше големи слънчеви очила. После забелязах чантата. Тамсин не се разделя с нейната голяма червена чанта, пълна с един Господ знае какво. И тогава осъзнах, че бледорозовият панталон и бежовите чехли ми бяха познати.
	Застинах на място. Жената зад мен изцъка и свърна рязко, за да не се блъсне в мен. Аз се помъчих да си представя какво правеше тук Тамсин. Тук ли имаше среща с Мишел? Изглеждаше малко вероятно, дори само заради съвпадението. И ако беше така, за какво й беше тази дегизировка? За миг ми хрумна, че може би самата тя имаше тайна среща с човек, с когото не трябваше да се среща.
	Истината ме удари като гръм от ясно небе.
	С разтреперана ръка извадих телефона си. Наруших протокола и се обадих на Патрик — и това ако не беше спешен случай! Когато той вдигна, в гласа му имаше раздразнение.
	— Какво има?
	Аз запелтечих нещо за Тамсин и че има опасност да ни заловят.
	— Как тя е разбрала къде имаме среща? Проследила те е, нали?
	Тръпки ме побиха при тази мисъл.
	— Не. Определено не. Иначе вече щях да вися обесена над Брук Грийн.
	— Недей да влизаш — нареди той и аз едва се сдържах да не кажа: „Дума да няма, Шерлок“.
	— Няма, разбира се. Да те чакам ли на някое друго място?
	Той се замисли за секунда.
	— Не. Нали не възразяваш да забравим за тази вечер?
	Възразявах, дори се ядосах, но се сдържах да не го кажа.
	— Няма проблем. Ти какво ще направиш?
	— Щом Тамсин е дошла да ме види, значи ще ме види.
	— Шегуваш ли се?
	— Не. Майната й.
	— Патрик, не го прави само защото си й ядосан. Ами ако тя каже на Мишел?
	— Няма да посмее.
	— Не знам как можеш да си толкова сигурен в това… — Аз разбирах, че Тамсин не искаше Мишел да научи как тя беше помогнала на Патрик да прикрие изневярата си, но не бях уверена, че нямаше да й дойде до гуша. Иначе защо беше дошла тук?
	— Просто знам, това е.
	— Нали ще ми се обадиш по-късно? Аз ще съм сама…
	— Ще опитам. Ако не ти се обадя, не ме търси, чу ли.
	— Знам! Патрик… за бога…
	Изкушението да остана наблизо и да се опитам да видя как щяха да се развият събитията беше съкрушително. Не можех да си представя какво възнамеряваше да й каже Патрик. Или каква щеше да е реакцията на Тамсин, когато я хванеше. Беше почти забавно.
	_Почти._


>>	35
>>	Тамсин

	Замръзвам.
	В главата ми препускат планове за бягство. Мога да се престоря, че припадам, да се свлека на пода и да откажа да реагирам, докато някоя добра душа не повика линейка и не ме изнесат. Мога да разиграя амнезия, да се престоря, че съм на тайна шпионска мисия — което е самата истина — или просто да побягна към изхода. Чакайте… защо Патрик се преструва, че се радва да ме види…?
	Неохотно, аз се обръщам.
	— Патрик!
	Той се разсмива.
	— Защо гледаш стената? И защо си нахлупила тази шапка?
	— О… току-що видях да влиза един човек, който не мога да понасям… онзи от моята банка… всъщност ти не го познаваш. Но, както и да е, аз не искам да говорим за него. Ами ти? Какво правиш тук?
	Патрик дори не трепва.
	— Имах среща с моя приятел Бен, но той току-що ми се обади да каже, че няма да дойде. Точно когато влизах във фоайето.
	— О! Аз познавам ли Бен?
	— Мисля, че не. Той е от футбола.
	Патрик играе футбол веднъж седмично с разнородна група приятели, които аз никога не съм виждала, така че обяснението изглежда като прилично прикритие за Бен.
	— Често ли се виждате? — питам аз, съзнавайки, че въпросът е двусмислен, но не мога да се сдържа. Още съм убедена, че Бен не съществуваше. Че _той_ е _тя_.
	— Ами, да. Но кажи, какво става с теб, Тамсин? Ти не каза какво правиш тук.
	Добър въпрос. _Какво правя тук?_ Не мога да кажа, че аз също имам среща тук, но човекът е отменил уговорката в последния момент.
	— О, аз дойдох с Беа да пийнем нещо след работа. Нали се сещаш, моята асистентка.
	Не мога да позная дали Патрик ми повярва.
	— Разбирам. Доста път сте изминали. Няма ли пъбове в Брук Грийн?
	Добър аргумент.
	— Тя щеше да ходи на кино, но имаше среща с приятелите й чак в седем часа, затова аз реших да й правя компания.
	— Кой филм ще гледат?
	— Нямам представа. Защо ми задаваш толкова много въпроси?
	Патрик ме поглежда изпод вдигнати вежди.
	— Дразнещо е, нали?
	Сърцето ми тупка като лудо в гърдите, но аз не виждам как Патрик може да ме е изловил. Не и ако не е видял, че съобщението от мен е изтрито, което беше възможно, но малко вероятно. Освен ако не бе проверил, след като Мишел му бе казала за моята ранна утринна визита в събота. Няма начин да разбера, ако той не заговори за това. Или аз.
	— С кого трябваше да се срещнеш всъщност? С твоята приятелка, предполагам.
	— Казах ти. С моя приятел Бен. С онова… всичко свърши.
	— Така ли? — Макар да знаех, че не можех да му вярвам, аз все пак се вкопчих в тази слаба надежда.
	Патрик кимва.
	— Не е твоя работа, но да. Опомних се.
	— По дяволите, Патрик. Иска ми се да знаех дали мога да ти вярвам.
	— Това е истината. Честно казано, не ме интересува какво мислиш. Така… кажи какво в действителност правиш тук?
	_О, не._ Няма да му се дам толкова лесно.
	— Дойдох да пийна нещо с Беа.
	— Чудесно — казва той с крокодилска усмивка. — Радвам се, че изяснихме това.
	Аз излизам от хотела по най-бързия начин. Добре, че Патрик не предлага да вземе метрото с мен. Мисля, че и двамата нямаме търпение да се отървем един от друг. Сърцебиенето ми преминава едва когато мотрисата стига Камдън. По някаква прищявка аз минавам през навалицата и слизам на перона. Взимам ескалатора, изваждам телефона си и звъня на Беа. Трябва да поговоря с някого.
	Веднага се включва гласова поща. Логично. Тя е на среща с Дани, вероятно са в някое елегантно бистро и чакат да стане време за клуба. Решавам да не оставям съобщение. Какво щях да кажа?


>>	36
>>	Тамсин

	Знам какво трябва да направя. Да зарежа всичко. Знам какво искам да направя. Искам да разбера с коя се виждаше Патрик и искам да му натрия носа. Не искам да му оставя възможност да замете следите си. Той се мисли за недосегаем.
	Вярно, че нямам представа как ще го постигна. Но това е досадна подробност, с която ще се заема по-късно. Междувременно аз трябва да се уверя, че действително искам раздялата на Мишел и Патрик — или поне да й дам основанието да поиска да се раздели с него. Трябва да се уверя, че не си играя с тази идея по егоистични подбуди. А такива имам немалко. Искам да си върна приятелката. Искам отмъщение.
	Смятам ли, че Мишел ще е по-щастлива без Патрик? В дългосрочен план, след като разбере на какво е способен, със сигурност. В краткосрочен план, тя ще е разбита. Не мога дори да си представя страданието й. Но тя щеше да се съвземе. Накрая. Струва ми се.
	Все пак, знам със сигурност три неща:
	• Патрик не е скъсал с любовницата си, независимо от уверенията му, че я е оставил.
	• Докато е с него, Мишел никога нямаше да има щастливото, здраво семейство, за което винаги е мечтала.
	• Всичко това не е моя работа.
	Но не пречи да науча коя е _ТЯ_. Предупреденият е въоръжен и така нататък. Аз мога да изработя бомбата и да реша по-късно дали да я детонирам.
	Обаче ми трябва помощ. Не мога да направя всичко сама.
	Сякаш по силата на съдбата телефонът ми започва да вибрира. Беа.
	— Здравей.
	— Трябвам ли ти? Видях, че имам пропуснато повикване.
	— О, да, извинявай. Бях забравила, че имаш среща. Просто исках да се чуем. Не е спешно.
	Не звучи като да е в заведение. Всъщност, не се чува никакъв шум.
	— Възникна някакъв неотложен ангажимент в семейството му. Той трябваше да отиде. Вече съм вкъщи.
	— Всичко наред ли е?
	— Да. Той има сестра, която май не е наред с главата. Обади му се в истерия за нещо. Аз му казах да отиде да я види. Ами ти? Нали щеше да излизаш?
	— О, да. Просто пийнах набързо с Мишел. И аз съм си вкъщи.
	— Така… след като изяснихме, че сме две кукувици, които се прибират вкъщи в осем без петнайсет вечерта, след като са имали среща, какво предлагаш да правим?
	Не искам да го обсъждам по телефона.
	— Както казах, това може да изчака. Не е важно.
	— О, не — казва Беа, смеейки се. — Познавам този глас. Случило се е нещо. Да не съм те ядосала?
	— Не! Ех, с този твой вещерски нюх! Просто… виж, може да излезем да пийнем утре след работа или нещо такова. Тогава ще ти разкажа. — Знаех, че не бих могла да говоря за случилото се в трезво състояние, така че беше изключено да й се изповядам в офиса.
	— Виж, още е рано. Искаш ли да взема бутилка вино, да се кача на такси и да дойда у вас?
	Обмислям предложението. След като вече знам, че ще разкажа на Беа всичко, ме обзема нетърпение. Но не искам тя да си помисли, че трябва да прекоси половин Лондон, само защото съм увесила пред нея моркова с надпис „трябва да ти разкажа нещо“.
	— Не е нужно да правиш това. Честно, не е спешно. Не се притеснявай.
	Но Беа е непоклатима.
	— Ако не дойда, ще умра от любопитство. Кажи ми отново адреса ти?


>>	37
>>	Беа

	Умирам си да разбера какво се е случило. Патрик още не се е обадил и според _Правилата на Бен_ аз не мога да му позвъня.
	Крачех напред-назад в апартамента и двайсет минути си представях най-лошите сценарии, когато видях, че имам пропуснато повикване от Тамсин. Сигналът тук беше толкова слаб, че девет от десет обаждания се прехвърляха директно на гласова поща без телефонът да позвъни. Освен ако нямах късмета да съм в стаята на Сара и да вися на прозореца. Веднага отидох там, за да позвъня на Тамсин. Добре, че Сара беше свикнала. Тя продължи да гледа нещо на компютъра си, с грамадни слушалки на ушите, докато аз се надвесих над покривите на Северен Лондон и се обадих на шефката ми.
	Тамсин е ужасна актриса. Винаги мога да позная, когато нещо я притесняваше, така че сигурно й се беше видяло естествено, че уж бях доловила нервната нотка в гласа й, която ме беше подтикнала да дотичам, за да й правя компания. Изглеждаше ми някак странно да предложа да отида у тях. Никога не бях ходила там. Веднъж тя ме беше накарала да отида до предишното й жилище, за да нахраня кучето й. Направих го заради бакшиша, честно казано. Но аз никога не бях предлагала да изляза в осем часа вечерта, след като вече си бях облякла пижамата, за да се видя с нея. Разчитах на това, че Тамсин беше толкова разпокитена, че щеше да приеме.
	Макар че не очаквам да науча много от Тамсин. Не мога да я попитам направо и се съмнявам, че тя ще каже нещо съществено. Но все пак е за предпочитане, отколкото да седя в очакване Патрик да се обади и да ми каже какво се е случило. Тя може да изпусне нещичко, което да ме ориентира. И ако всичко друго пропадне, поне ще разгледам новия апартамент на Тамсин.
	Когато пристигам, тя ме прегръща, което меко казано ме разконцентрира. Надявам се това да не означава, че от сега нататък ще се прегръщаме всяка сутрин. _Мила! Мляс! Мляс!_ Отвън къщата изглежда внушителна. Голям апартамент на последния етаж на четириетажна червена тухлена сграда. Знам, че Тамсин заема само една част — апартамент 3, както тя ми каза по телефона — но долу няма дюнерджийница и тя не дели апартамента с две нетърпими съквартирантки, което за мен вече е определение за дворец.
	Вътре апартаментът е по-малък, отколкото очаквах. Но е прекрасен. Високи тавани и истински дъсчен под. Широк еркерен прозорец отпред. Намирисваше малко на куче, честно казано. Аз обичам кучета, но не съм почитателка на тяхната миризма. Рон тича да ме посрещне. Нямам представа дали помнеше, че вече сме се срещали, но той е толкова мил и дружелюбен, че се навеждам да го почеша по главата.
	— Прекрасен апартамент — казвам аз и й подавам бутилка вино, която взех от магазина на ъгъла.
	— Благодаря — казва Тамсин. — Извинявай, че е толкова разхвърляно.
	Не мога да й противореча. В сравнение с нейния моя апартамент изглежда като излязъл от телевизионно предаване за оптимално подреждане. Което не трябва да ме учудва. Нейният кабинет прилича на сметище за токсични отпадъци.
	Тамсин смъква една камара боклуци на пода, за да ми разчисти място на дивана, налива ми голяма чаша вино и допълва своята.
	Очевидно тя вече е гаврътнала една-две чаши, но аз също не съм по-назад.
	— Така — казах аз. — Какво става?
	Очаквам да ми каже някаква сълзлива история за нейните угризения, задето бе излъгала Мишел, за да прикрие Патрик, или може би дори да ми каже, че е имала неприятна среща с въпросния мъж. Без да влиза в излишни подробности.
	Но изобщо не съм подготвена за онова, което излиза от устата й.
	— Ти си спала с Патрик Мичъл?
	Не мога да повярвам на ушите си. Прилошава ми и ми се завива свят. Трябва да изясня всичко. _Кога. Къде._ Какво го е прихванало. Но трябва да внимавам да не се издам. Да не допусна Тамсин да види, че за мен това не е просто шок, а разбиване.
	— Не. Не спах с него. Не точно. Ние просто…
	Тя не довършва фразата. Иска ми се да я разтърся. Просто какво? Какво означава „ние просто…“ по скалата за сексуален контакт?
	Изчаквам безкрайно дълго. Тя продължава да мълчи и да ме гледа. Аз вдишвам бавно.
	— Вие просто какво?
	— Само се натискахме малко. Много. Божичко, Беа, не трябва да казваш на никого за това. Никога.
	— Много ясно. — Трябват ми подробности. — Натискали сте се. Това не звучи толкова ужасно. Какво стана? Ти го целуна или имаше нещо повече? — Замълчи, Беа, заповядвам си аз. _Спри, става очевидно._
	Тамсин издава нещо между въздишка и пъшкане.
	— Не беше толкова невинно. Увлякохме се, но не стигнахме докрай. Ох, толкова се срамувам от себе си. Представи си как се чувствах през последните седмици.
	Аз премествам въображаемия курсор по въображаемото изречение, което започва с „увлякохме се“ и свършва с „не стигнахме докрай“. Може да се обобщи като „орален секс“. Не е утешително.
	— Кога… стана…?
	Тамсин хваща главата си. Аз се опитвам да си спомня как бих се държала, ако тя не ми беше казала, че е правила секс с гаджето ми. Вероятно щях да се опитам да я разведря.
	— Убедена съм, че не е чак толкова страшно, колкото ти си мислиш. Стават такива неща…
	— Не, точно толкова страшно е, колкото си мисля. Беше глупава грешка, но това не е извинение. Затова аз… не разбираш ли? Затова прикривах Патрик и изневярата му. Защото той имаше коз срещу мен.
	— По дяволите — казвам аз, преструвайки се на загрижена за чувствата на Тамсин. — Разкажи ми всичко.
	Така аз научих, че пет дни след като беше спал с мен за пръв път, Патрик беше правил секс с Тамсин. Благочестивата Тамсин, която беше толкова възмутена от предателството спрямо нейната най-добра приятелка, че на практика ме беше принудила да съблазня съпруга на тази приятелка. Праведната Тамсин, която не можеше да стои безучастна и да гледа как Патрик изневеряваше на Мишел. Пресветата Тамсин, която толкова се страхуваше да не научи, че съпругът на най-добрата й приятелка й изневерява, я мамеше с него. Думата лицемерка бледнееше.
	Патрик ми каза, че беше разиграл етюд, за да я убеди в невинността си. Каза ми, че беше плакал. Но беше пропуснал да добави, че беше скрепил сделката, полагайки пениса си в устата й.
	— Не знам как се случи — уверява ме сега Тамсин, почти със сълзи в очите. Аз не се трогвам. — И двамата бяхме полупияни и той беше толкова разстроен, а в следващия момент вече ме целуваше. Трябваше да го отблъсна.
	— Защо не го направи? — питам, стараейки се да не звуча обвинително.
	— Отблъснах го. Накрая. Не знам. Наистина. Може би съм го искала.
	— Значи е било само целувка…? — Ох, това беше по-силно от мен.
	— Не… не.
	— Но ти го отблъсна накрая. Той искаше ли да продължи?
	— Да, аз се опомних. Но тогава вече се бяха случили много неща.
	Трябва да знам всичко.
	— А той щеше ли да продължи, ако ти не го беше отблъснала? — повторих въпроса аз.
	Тамсин сякаш се замисля за момент.
	— Да. Но не знам… Оттогава никога не сме говорили за това.
	— Така… колко далеч стигнахте? Предполагам, че доста далеч…
	Тя въздиша.
	— Не мога да говоря за това… ще трябва да използваш въображението си.
	_О, не. Няма да се откажа толкова лесно._
	— Сигурна съм, че ти преувеличаваш. Самобичуваш се, но не се е случило нищо чак толкова ужасно.
	— Не е така. Повярвай ми.
	Пресягам се и пълня отново чашите. Трябват ми подробности и виното сигурно ще й развърже езика.
	— И после какво стана?
	— После двамата се съгласихме, че това е ужасна грешка и повече няма да се повтори и Мишел никога не трябва да разбере. Дори ми дожаля за него, Беа, можеш ли да повярваш? Той изглеждаше ужасен от онова, което бяхме направили.
	— О! Това е… хъм, ти беше толкова разгневена, когато заподозря, че той ходи наляво…
	— Няма нужда да ми напомняш. Чувствам се ужасно. Знам, че не звучи смислено.
	— И така… — казвам аз, стигайки до единствения въпрос, който ме интересува. — Случи ли се отново?
	Тамсин ме поглежда така, сякаш съм й предложила да легнем на пода и да го направим двете.
	— Не, разбира се! Божичко! Веднъж ми стига.
	— Той не опита ли отново?
	— Не. Не е опитвал отново.
	Това е добре. Според Тамсин те бяха загърбили онази случка. Бяха единодушни, че бяха допуснали огромна грешка, за която Мишел не трябваше да научи.
	— Не можех да мисля за друго, освен какво й бях причинила — казва Тамсин, гледайки ме с насълзени очи. И аз си мисля, да, сигурно, вярвам ти, че изобщо не си мислела как да спасиш собствената си кожа.
	Тюхкам се съчувствено и се опитвам да овладея емоциите си.
	— Така, а как се стигна до това да прикриваш Патрик?
	— Аз… аз му изпратих есемес. Знам, знам. Беше глупаво. Но не успях да се свържа с него на следващия ден и просто исках да се уверя, че сме на една позиция. Той обаче запази съобщението.
	_Аха, сега вече разбирам. Патрик не я беше убедил със сладки приказки, а я шантажираше. Едва не се засмях._
	— Господи, какъв негодник! — възкликвам аз, съвсем искрено, пък макар и по свои причини. — И ще бъде така завинаги? Той те държи в капан и ти ще го прикриваш цял живот.
	Ако не бях толкова разгневена на Патрик, аз навярно щях да се възхитя на номера, който й беше скроил. Това беше най-доброто алиби в света.
	— Не точно — казва Тамсин, като моментално блокира мисловния ми процес.
	Тя ми разказва някаква история как е изтрила съобщението от телефона на Патрик. Личи си, че въпреки стреса от тази вечер, Тамсин се гордееше с този момент. Умирам си да я попитам какво бе станало тази вечер, но знам, че трябва да изчакам подходящ момент.
	— Чудесно — рекох аз. — Значи сега ти имаш по-силна ръка?
	— Не знам. — Тамсин отпива жадно от чашата си и ми разказва как е намерила съобщенията до Бен и тази вечер е отишла в хотела, за да хване Патрик на местопрестъплението. Побиват ме ледени тръпки, когато си давам сметка, че съм била на косъм да ме разкрие. Изглежда, че Патрик я е намерил в бара и общо взето я е обвинил, че го следи.
	— Или поне така се почувствах — казва тя. — Не знам дали Патрик е видял, че съм изтрила съобщението, но във всеки случай той знае, че повече няма да го оставя да ме тъпче.
	В този момент ме осенява една идея.
	— Но ти защо отиде там? Защо те интересува с кого се вижда той?
	— Защото реших, че няма да позволя да му се размине.
	Всичко пред мен се разфокусира. Същото чувство, както когато се будиш след дива нощ и разбираш, че ти предстои един безкрайно тежък ден с махмурлук.
	— Аз мислех, че ти искаш да предпазиш Мишел? Мислех, че основният ти стремеж беше да се увериш, че тя никога няма да разбере какъв е мъжът й.
	— Така беше. Но тогава аз вярвах, че той наистина я обича. Когато си мислех, че Патрик преминава през криза на средната възраст и върши глупости…
	_И преди да ти хрумне, че той можеше да й разкаже за него и теб_, мисля си, но не го изричам на глас.
	— Сега знам, че той е непоправим негодник. И е по-добре Мишел да го разбере сега, отколкото след няколко години.
	— Не ме разбирай погрешно, но това дали няма нещо общо с теб? Искам да кажа… знам, че тя е твоя приятелка… просто казвам, че това може да се обърне срещу теб. Може да си изпатиш.
	Тамсин издиша шумно.
	— Не знам. Неправилно ли постъпвам?
	Едната половина от мен крещи „Да!“. Аз не искам да ме разкрият. Дори не мога да си представя какво би станало, ако Тамсин открие с кого се вижда Патрик. Че аз съм голямата страшна заплаха за щастието на нейната приятелка. Но една друга част — малка, но неподозирано жилава — смята, че ако Мишел разбере какъв е Патрик, това ще оповести смъртта на техния брак. А аз започвах да си мисля, че би ми харесало той да е свободен. Хъм, не точно свободен, защото ходеше с мен. Но щеше да е свободен на хартия. Необременен със съпруга. Свободен да официализира отношенията си с мен.
	Опомням се бързо. Естествено, аз не мога да се надявам на това. Тогава работата ми с Тамсин — моята шефка — щеше да стане невъзможна. Съмнявам се, че тя щеше да има основания да ме уволни, но можеше да превърне служебния ми живот в ад. Аз можех да си потърся друга работа, но нейните препоръки щяха да са лишени от ентусиазъм. _„Беа работи усърдно — ако под това се разбира да съблазни мъжете на семейните ви приятелки.“ „Беа си пада малко мръсница, така че не я оставяйте насаме със съпруга ви.“ „Беа е предателка — точка.“_
	След кратък размисъл решавам, че е най-добре да направя така, че Патрик и неговата свещена съпруга да останат заедно. Поне засега.
	— Може би ще се наложи да ми помогнеш — казва Тамсин. — Нямам представа какво ще правя по-нататък.
	— Разбира се — казвам аз, без да се замисля и за секунда. — Каквото кажеш.


>>	38
>>	Беа

	Естествено, аз се опитах да се обадя на Патрик веднага щом си тръгнах. По дяволите _Правилата за Бен._
	Бях приела безпрекословно предложението на Тамсин да ми повика такси. Беше станало късно и аз не бях в настроение за пияни веселяци в метрото, които се прибираха след обиколка по заведенията. Моята вечер не можеше да се опише като весела или забавна. Но беше наситена с разкрития. Шокиращи разкрития. Забавни… _не точно_!
	Превключи директно на гласова поща. Явно Патрик го беше изключил. По това време сигурно беше в леглото с Мишел, прегръщайки я нежно през кръста. Любящият, грижовен съпруг. Аз не оставих съобщение. Не бях толкова глупава.
	Пет минути по-късно бях благодарна, че той не се беше обадил. Ако бях изрекла онова, което ме притесняваше, без да обръщам внимание на неговите протести в смисъл _„Може ли да ти се обадя по-късно, приятел?“_, вероятно нямаше да го видя повече. Щях да съм прекрачила границата между нещо незаплашително и нещо, което определено беше опасно. Щях да съм се превърнала в товар.
	Трябва да действам внимателно. Не мога да го засипя с обвинения и въпроси. Но няма да оставя нещата така. Най-малкото, смятам да му кажа каквото знам. Да видя какво ще каже в своя защита.
	Опитах се да не мисля за тях заедно. Опитах се да си напомня, че ние току-що се бяхме запознали, когато се беше случило. Но при мисълта за тях двамата ми идеше да повърна.
	Али не спеше, когато се прибрах. Тя подхвана някаква безкрайна история как нейният бивш приятел й се беше обадил по грешка, но накрая бяха провели дълъг и задушевен разговор. Нещо такова. Помъчих се да проявя интерес. Не се съмнявах, че тя щеше да ми разкаже цялата история отново утре вечер. Али имаше тази склонност. Когато искаше да сподели нещо, веднъж не й стигаше. При повторението щях да схвана подробностите.
	Казах, че съм изморена и трябва да ставам рано, и се оттеглих в моята стая. Но сънят ми изглеждаше немислим, затова си пуснах дивиди с _Принцесата булка_ — филм, който бях гледала най-малко седемнайсет пъти и ме беше приспивал безброй пъти, глътнах две хапчета нитол и някак успях да заспя.
	На сутринта Тамсин излъчва леко истерична аура, като дете в седмицата преди Коледа. Тя е жена с мисия. Знам, че няма търпение да ми разкаже за това. След като беше вдигнала шлюза на бента, вече нищо нямаше да я спре. Оставам с впечатлението, че иска да проведем мозъчна атака, защото вече ме бе попитала какво смятам да правя в обедната почивка. Положението е комично.
	Разбира се, нямах никакви новини от Патрик. Нашата уговорка не включва задушевни разговори по телефона. Мога само да чакам той да ми изпрати есемес с координатите на срещата — аз винаги съм свободна, между другото.
	Аз се съгласявах всеки път, когато той ми изпращаше съобщение с дата и място. Отменях планове и разочаровах приятелите си, за да съм на неговите услуги. Изведнъж това ми се видя недостойно. Не знам защо ми отне толкова много време да го видя.
	Изчаках Луси най-сетне да реши да излезе да си вземе нещо за обяд. Както обикновено, дори не й мина през ума да ми предложи да вземе нещо и за мен. Но напоследък аз следвах същата политика. След като осъзнах, че тя никога нямаше да отвърне реципрочно на моята добра воля, аз се отказах. Нека сама да си избира нейния миниатюрен, нискомаслен, нисковъглехидратен, нискокалоричен сандвич. Тамсин е на работна среща. В другия край на града в офиса на Ай Ти Ви.
	Аз затварям вратата. Вдигам телефона. Набирам номера.
	— Кабинетът на Патрик Мичъл.
	— Здравейте — казвам аз, надявам се с радостен и уверен тон. — Обажда се Беа от „Касъл“. Тамсин Фордхъм иска да говори с него.
	— Изчакай за момент, Беа. Ще проверя дали е свободен — казва Верити. Предполагах, че това беше Верити.
	Почаках. Дръжката на вратата изскърцва и аз подскачам. Протягам ръката, в която държа слушалката, към вилката, готова да затворя веднага. Ашли подава глава в стаята.
	— Аз само… — започва тя и аз едва не й отхапвам главата.
	— По дяволите, Ашли. Ако вратата е затворена, възпитаният човек чука.
	Чувам шумолене в другия край на телефона и й махвам да излезе. Тя отстъпва на заден ход, шепнейки „много съжалявам“. Точно навреме. Чувам гласа на Патрик. Звучи предпазливо, което може да се очаква, нали?
	— Тамсин?
	Нямам време за любезности.
	— Имаш ли нещо да ми кажеш?
	— За бога! Какво те прихваща да ми се обаждаш в работата?
	— Защото знаех, че ти няма да ми се обадиш, а трябваше да говоря с теб.
	— Мислех, че с теб имаме договорка…
	— Да, но в момента не съм в настроение да спазвам въпросната договорка.
	— Няма ли да ми кажеш за какво става дума? — Той явно беше ядосан.
	— По телефона ли искаш да го направя?
	— Престани с тези игрички, Беа.
	— Не играя игрички.
	Патрик въздъхва високо.
	— Какво ще правиш след работа? Мога да се видя с теб за един час, в шест.
	Когато отивам на срещата, Патрик вече чака до малката будка за чай и кафе. Не сме планирали да пием кафе. Просто беше единственото място, което устройваше и двама ни в целия Хайд Парк, сгушено навътре, точно до изхода на метрото до Ланкастър Гейт.
	Аз закъснях десет минути, защото не можах да се откопча от маниакалните кроежи на Тамсин. След като е решила да залови Патрик в крачка, тя е захапала идеята като питбул. Вече прекарахме половината следобед в нахвърляне на една от друга по-абсурдни идеи как да стане това. Моите бяха преднамерено идиотски, естествено. По едно време Тамсин ме обвини, че съм гледала прекалено много епизоди на Скуби Ду. За щастие, тя още не е измислила планове, достойни за сериозно обмисляне. Нищо, което да смущава съня на Патрик или моя.
	Когато го виждам, чувствам леко вълнение, както винаги. Той гледа телефона си и още не ме е забелязал. Стана ми неудобно, че го разтревожих и наруших грубо _Правилата на Бен_. Той също рискува много.
	А после си спомням защо сме тук и защо съм толкова ядосана.
	Той вдига глава, когато съм на няколко крачки от него. Никой не се усмихва.
	— Извинявай, че закъснях. Тамсин ме задържа, за да ми говори.
	Патрик тръгва към декоративното езеро и аз го следвам.
	— Така — рече той, пропускайки любезностите, — смяташ ли да ми кажеш за какво е този шум?
	Аз вече съм решила какво да кажа. Няма да му спестя нищо.
	— Тамсин ми разказа какво се е случило между вас.
	Патрик замръзва на място.
	— Тя какво?
	Хъм, наистина е невероятно, че първата му мисъл е как да спаси собствената си кожа.
	— Фактът, че тя ми разказа, е без значение. Наистина ли се случи?
	Той ме поглежда.
	— Ревнуваш ли? Познаваме се само от няколко дни.
	— Няма значение… искам да кажа… Тамсин?
	— Аз не спах с нея.
	— И аз така чух. Тя вече ми разказа за случилото се в най-малки подробности.
	Изчаквам да видя дали Патрик щеше да побърза да отрече онова, което намеквах. Той не го прави. Налагам си да не се отклонявам, а да го притисна за подробности.
	— Но… какво? Нея ли си харесвал през цялото време? Години си чакал този момент? Какво?
	— Не, разбира се. Щом толкова искаш да знаеш, направих го, за да й затворя устата.
	Сега шокираната съм аз.
	— Какво?
	— Когато ти ми разказа за капана, реших, че трябва да направя нещо. Предполагах, че ако я накарам да се чувства виновна, тя ще да спре да се държи като представител на нравствената полиция.
	Аз сядам на една свободна пейка. Смея се с глас.
	— Това е просто гениално.
	Патрик сяда до мен. Близо, но не прекалено близо, в случай че някой колега с пудел минава случайно оттук.
	— И аз така мисля. Макар че това беше без значение, защото ние току-що се бяхме запознали и не си бяхме обещали нищо, но аз никога не съм проявявал интерес към Тамсин по този начин. Заклевам се.
	Добре, сега аз ще кажа нещо много отчаяно. _Слушайте внимателно. Ще бъде достойно за съжаление._
	— Но иначе съм само аз, нали? Искам да кажа, освен Мишел, естествено…
	— Само ти. Ти си единствената. Аз наистина те харесвам, Беа, ти го знаеш.
	Вдишвам дълбоко. Издишвам шумно.
	— Всъщност, ти си много опасен. Да скроиш такъв план…
	— Но сработи, нали?
	— Трябва да призная, че да. Но онова съобщение, което Тамсин ти е изпратила…
	Патрик ме прекъсва, смеейки се.
	— И това ли ти е казала? Онзи есемес беше дар от бога.
	— Тя го е изтрила.
	Настъпва комичен момент, когато той вади с треперещи ръце телефона си, провери съобщенията, прехвърля ги от горе до долу и обратно, а после още веднъж. Проверява снимките.
	— Как, по дяволите?
	Аз му разказвам признанието на Тамсин. Честно, въпреки че съм решила да му простя, аз все пак изпитвам известно удовлетворение, виждайки как маската на увереност се смъква от лицето му.
	— По дяволите. Сигурно така е разбрала къде и кога щяхме да се срещнем.
	Аз изобщо не се бях сетила за това.
	— Така ли мислиш?
	— Как иначе?
	— Това не е всичко — рекох и му разказах за новото решение на Тамсин да го разобличи. — Тя иска аз да й помогна.
	Патрик се замисля за момент. Следобедът е захладнял. Във въздуха се усеща първият есенен полъх. Изваждам жилетката от чантата си и я обличам.
	Започвам да се притеснявам от неговото мълчание, питам се дали вчерашният инцидент не го е отрезвил.
	— Нали не съжаляваш… за нас?
	И докато изричам това, осъзнавам, че отчаяно много искам Патрик да каже _не, не съжалявам, не бих могъл да се откажа от теб, дори да го исках_.
	Уф. Всъщност, аз не искам той да отговори на въпроса ми.
	Патрик ме поглежда.
	— Не. Разбира се, че не. Но вече е сложно — нали виждаш?
	Аз кимам неохотно. Посоката на разговора ме плаши.
	— Не можем да допуснем да ни хванат — тихо казва той.
	— Знам. Но ако Тамсин смята, че аз й помагам, тогава мога да направя така, че да не ни хванат.
	Това току-що ми хрумна. Фактът, че Тамсин разчита на моята помощ, можеше да се окаже единственият начин да спася връзката ми с Патрик.
	— Само помисли. Аз мога да я насоча към напълно погрешна следа.
	За първи път откакто сме дошли тук по устните му заиграва съвсем бегла усмивка. Онази негова крива усмивка, при която само едното ъгълче на устата му се вдига нагоре. От нея ми омекват колената.
	— Мислиш ли, че можеш да го направиш?
	Изпитвам такова облекчение, че се изпълвам с огромна увереност, макар да не бях съвсем сигурна какво смятах да направя.
	— Определено. Ще бъде много смешно. След известно време тя несъмнено ще се откаже…
	— Не бъди толкова сигурна. Не бива да тънем в самодоволство. Нито за миг.
	_Ние._ Патрик казва _„ние“_.
	— Не! Не, разбира се. Знам, че моята работа не може да се сравнява по значимост с твоя брак — честно казано, аз вече пет пари не давах за брака му, но исках Патрик да вярва обратното и все още държах на работата си. Поне докато не си намерех друга работа, когато щеше да ми е все едно, — така че ще пипам внимателно. — Ние можем да използваме това в наша полза.
	Усмивката му се разлива по цялото му лице.
	— Докато тя не открие, че това си ти, Тамсин няма никакъв коз. Нищо, на което Мишел би повярвала.
	— Рисковано е — казвам аз, защото вече се чувствам достатъчно сигурна, че той няма да избяга.
	Патрик се разсмива.
	— Как само ще я разиграваме! Ние ще й дърпаме конците, както си искаме. Всъщност, това ще бъде забавно.
	— Предполагам, че вече не можем да използваме Бен.
	Той се замисля за секунда.
	— Напротив, можем. Налага се. Но не за истински срещи. Тогава нарочно мога да оставям телефона си, така че тя да го намери. Какво друго може да направи? Да ме следи?
	— Аз не бих го изключила.
	— Мога да се измъкна в четвъртък вечер следващата седмица. Ти?
	Бях се уговорила да излезем с Али и Сара. Смятахме да хапнем пица, а после да отидем на пъб и на клуб. Нищо особено, но си бяхме обещали, че няма да поемаме други ангажименти за тази вечер.
	— Добре.
	— Шест и половина в Ковънт Гардън?
	Аз кимам.
	— Ще ти изпратя кодирано съобщение и ти просто ще го потвърдиш. Но планът е 18:30 в Ковънт Гардън, нали?
	— Да.
	— Така, и дотогава си вземи сим карта с предплатена услуга. Аз ще държа моята в офиса, заключена в едно чекмедже, за което само аз имам ключ. Само есемеси, никакви обаждания.
	— Исусе — промълвявам аз. — Това започва да прилича на Наркомрежа.
	— Трябва да сме още по-внимателни — казва той, като се оглежда, за да се увери, че никой не ни наблюдава и стисва за миг ръката ми. — Аз наистина искам да продължим да се виждаме, Беа.
	Аз преглъщам, ядосана на себе си, задето съм се превърнала в такъв идиот. Нямам представа как ще завърши тази история.
	— Аз също.


>>	39
>>	Тамсин

	В известен смисъл е голямо облекчение. Споделеният проблем имам предвид. В друго отношение обаче, споделянето с Беа го направи още по-реален. Доскоро щеше да е само моята дума срещу неговата. Сега аз признах вината си пред трето лице. Не можех да се самозалъгвам повече, защото бях казала истината на още един човек.
	Но тъй като този човек е Беа, аз не се притеснявах. Освен че й имам безрезервно доверие, тя не познава заинтересованите лица. И възможността да обсъждам положението с някого е божи дар, защото честно казано, моите идеи вече са на привършване. И не съм такава оптимистка да вярвам, че щях да се докопам до телефона на Патрик повторно.
	Все пак, ние не стигнахме по-далеч от идеята да дебнем край неговия офис и да го следим, което нямаше как да стане. В епизод на сериала „24“ може би, където щях да пипна записите от всички камери в метрото и да пусна ескалаторите да вървят на обратно, да разблъскам хората настрани и някой да се обърне и да ме просне на земята. Но това тук беше истинският живот.
	Беа предлага през смях да му залепя устройство за проследяване, когато не гледа.
	— На площад „Портман“ има магазин за шпионска екипировка — рече тя. — Обзалагам се, че продават и такива неща!
	Почти обмислям този вариант, поради липса на други.
	Другото нещо, което правя, за да се отвлека от всичко онова, което върви наопаки в живота ми, е да приема поканата от Иън и Фиона за парти, което при нормални обстоятелства бих избегнала.
	Сега обаче реших да положа „усилие“. Трябва да излизам и да си създам социален живот, който не се върти около Мишел и Патрик. Откакто прекарвам по-малко време с тях, осъзнах, че съм зависима от тяхната компания. Станала съм мързелива. Но идеята да отида на светско събитие, където няма да познавам никой друг, освен домакините и Ан Мари, ме изпълва с ужас.
	Беше петнайсетата годишнина от сватбата на Иън и Фиона. Обикновено те излизаха на вечеря, но тъй като тази годишнина се делеше на пет, те й придаваха по-голямо значение. Затова бяха решили да я отбележат с парти. И в действителност, честно казано, аз знам, че щях да си прекарам добре — Иън и Фиона са чудесни домакини и прекрасни хора — просто усилието да отида дотам ми изглежда като планинско катерене.
	Загубих се по пътя от автобусната спирка — къщата е в недосегаемия за метрото Мъзуел Хил и съответно труднодостъпна — което само показва колко отдавна не съм ходила там. Накрая пристигам в тяхната викторианска вила с тераса, която нашепва „заможно младо семейство“ и се пръска по шевовете от гости.
	Облечена съм в прилепнала розова рокля в стила на шейсетте години и неудобни обувки с остри носове и високи токчета. Автобусът трябваше да спре точно пред къщата и сигурно беше спрял там, просто аз вече не бях в него. Бях се объркала и слязох по-рано, когато ми се стори, че видях нещо познато. Косата ми е вдигната на рошав кок, в който доминиращата дума е рошав. Нося бутилка шампанско, така че докато се клатушкам по улицата, сигурно приличам на скъпа проститутка.
	Тъкмо посягам да позвъня на вратата, когато чувам мъжки глас.
	— О, боже мой, ти си жена! Не бях забелязал това при първата ни среща.
	Обръщам се и виждам Адам. Мъжът от провалената уредена среща. Бях забравила, че той вероятно също щеше да е поканен. Идеално.
	— О, здравей. Аз ти дължа извинение — казвам, за да приключа с този въпрос веднъж завинаги. — Бях малко разсеяна, когато се запознахме. Може дори да съм била груба…
	— А, да, как е майка ти? — пита той с лукаво подсмихване.
	— Аз просто имах разни… неща… които ме притесняваха.
	— Няма проблем. Да ти кажа истината, аз също не исках да съм там, след като те видях.
	— Ха!
	На лицето му се разлива широка, безформена усмивка.
	— Ох, добре, че ти се разсмя. Тази шега можеше да ми изяде главата.
	На партито има около двайсетина приятели и роднини на Иън и Фиона. Този път децата ги няма и когато питам Фиона къде са ги скрили, тя казва, че са ги подкупили с дивидита и пица и всички са настанени заедно с детегледачката в една от техните стаи. Това е за предпочитане пред последното ми гостуване тук, когато те изпълниха някакво хореографско представление на стълбите по мотиви от Звукът на музиката. Предполагам, че най-голямото, което беше на петнайсет години, вече е стигнало до фазата на „само през трупа ми“, по отношение на живите пантомими.
	Все пак тяхното присъствие се забелязва из цялата къща. Навсякъде се виждат детски художествени творби, играчки на малките и конзоли, и спортна екипировка на по-големите. Където и да отида, настъпвам нещо, което не трябва — пластмасова крава, заплетени силиконови ластици, самотен чорап. Прилича на военна тренировъчна площадка.
	Моят план е да се наместя в някой ъгъл с Ан Мари, поне докато не изпия няколко питиета, но съм пропуснала факта, че тя е светска особа и обожава да създава нови познанства. Ходя по петите й известно време като изгубено кученце, но накрая се отегчавам от неизменните турове на „Здравейте, как сте?“ и се паркирам до бюфета, като се преструвам на сериозно вглъбена в избора на хапки. Ненавиждам неловкостта на ранните етапи на партитата. В такива моменти си мисля, че май щеше да е приятно да си имам гадже, на което да се опра.
	Шампанското също е до мен, затова си напълвам чашата, гаврътвам я на един дъх и тайничко я пълня отново. Нямам намерение да се напия и да се опозоря, но имам нужда от нещо, което да ми вдъхне кураж. Виждам, че в другия край на стаята Фиона обхожда гостите с бутилка в ръка и се насочвам към нея.
	— Великолепна храна — казвам аз. — Цял ден ли си готвила?
	— Според теб защо съм народила толкова много деца? — засмива се тя. — Те са безотказна безплатна работна сила.
	— Тюх. Знаех си, че трябва да има причина и аз да народя няколко.
	— Това е единствената причина. Какво става в работата?
	— Ох, какво да ти кажа, оцеля…
	— Оцелявате. Да, Иън каза, че нямате много поръчки в момента.
	— Да. Нали знаеш как е през лятото…
	— Именно. И аз това казах. Възложителите сигурно са в Тоскана.
	— Ще си отдъхнем, когато получим нова…
	— Поръчка. Знам. Я виж, ето го Адам.
	Тя се пресяга и го улавя над лакътя, докато той минава покрай нас.
	— Вие двамата вече се познавате.
	— Фиона сигурно изобщо не ти дава думата? — шегува се Адам. — Понякога умишлено говоря глупости, за да проверя дали следи мисълта ми.
	— Ха! — Аз се засмивам неволно и бързо поглеждам Фиона, за да видя дали не се е обидила. За нищо на света не бих си позволила да я заям за този лош навик, но тя явно не възразява.
	— Много смешно. Точно затова смятах, че ще си допаднете — казва тя и поглежда Адам с обич.
	— Хъм, съветвам те да не откриваш брачна агенция, чу ли? — питам аз, надявайки се, че Адам ще поеме шегата и той се засмива одобрително. Всъщност, успявам да кажа само „съветвам те да не откриваш брачна…“, преди Фиона да довърши:
	— Агенция! Уф, пак го направих. Извинявай. Няма да го правя повече, обещавам.
	— Понякога аз нарочно говоря бавно, за да наблюдавам агонията върху лицето й, докато чака да й дойде редът. Ето, виж! — казва Адам. — Виж я как се опитва да се сдържи… да… не… довърши изречението… вместо… мен.
	Фиона е приела позата на нетърпеливо куче, чийто стопанин го дразни с фризби. Тя е като навита пружина, която всеки миг ще отскочи. Чак ме боли, като я гледам.
	— Видя ли! — възкликва тя, когато Адам замълчава. — Не те прекъснах! Не знам за какво говориш.
	Адам я прегръща сърдечно.
	— Знаеш, че те обичам.
	Фиона го избутва.
	— Трябва да се погрижа за другите гости. За възпитаните.
	— Но пак ще се върнеш, защото не можеш да ми устоиш — отбелязва той.
	Оставайки сама с Адам, аз се питам за какво ще си говорим и дали да не се извиня и да потърся Ан Мари или Иън, за прикритие. След нашата първа мъчителна вечер, това щеше да е недопустима грубост, затова решавам да приема съдбата си и да кажа нещо. Но тогава се случва нещо прекрасно. Адам отваря уста и ме омагьосва. Започвам да се смея още на първата реплика: „Тази жена наистина трябва да се научи да отстоява нейното!“ — и не спирам да се смея, докато не си пожелаваме лека нощ след четири часа и половина.
	То е като терапия. След няколко минути си бъбрим като хора, които се познават от години. Не мога да повярвам, че при първата ни среща не забелязах каква чудесна компания е Адам. И двамата си пийнахме и зарязахме всякакви опити за взаимодействие с другите гости. Аз осъзнах, че цяла вечер не съм се сещала за Патрик. Някъде след четвъртата чаша вино казвам:
	— Дали ще е идиотско да излизаме отново, като се има предвид, че между нас явно няма химия?
	Адам прави престорено съкрушена физиономия.
	— Как можеш да кажеш това? Аз току-що изпратих есемес на мама, когато отидох в тоалетната, за да й кажа да си купи шапка за сватбата.
	— О, ние пак можем да се оженим. Просто няма да… нали знаеш. Явно хиляди хора постъпват по същия начин.
	— Добре. Ако обещаеш, че няма да ми налиташ, докато спя. Казвали са ми, че съм неустоим.
	— Ще опитам — казвам аз, като посягам към най-близката бутилка и доливам моята и неговата чаша. — Но нищо не обещавам.
	— Всъщност, аз трябва да запазя статута си на ерген. Много помага в запознанствата в мрежата.
	— Аз също имам профил! — заявявам аз, прекалено високо. Виното май ме е хванало. — Аз съм във „Втора половинка“.
	— Господи, аз също — възкликва Адам. — Канех се да кажа, че не сме се засичали там, но аз посочих „привлекателна“ в списъка с моите задължителни изисквания към дамите.
	— Ясно, аз сложих „да работи“ в моя. — Прекалено ли беше? Явно не, защото Адам се киска.
	По някаква причина — защото го харесвам, защото усещам, че той няма да ме съди, защото съм пияна — аз му разказвам цялата зловеща история за Патрик и Мишел, а той ме слуша, без да ме прекъсне нито веднъж. Дори не казва, че съм луда да се намесвам или че трябва да оставя всичко на самотек.
	— Еха! — рече Адам, когато стигнах до края. — Мисля, че щом си навита да спиш със съпруга на най-добрата ти приятелка, определено има шанс и за мен.
	И за първи път аз откривам комичната страна на случката.
	— Първо, аз реално не спах с него. И второ, мислех, че сме се споразумели, че между нас няма химия.
	— Е, аз ще трябва да се насиля, но не съм правил секс от доста време, така че…
	Тупвам го с юмрук по ръката. Не игриво и мило, както Мег Райън би ударила Били Кристъл, а така че да го заболи.
	— Ох! — Той разтрива удареното място.
	— Извинявай. Не можах да се сдържа.
	— Добре, кажи какво смяташ да правиш с твоя „проблем“?
	— Нямам идея. След като казах на Беа, си мисля, че все ще измислим някакъв план. Нещо. Бог знае какво.
	— Аз ще посветя живота си да измисля нещо.
	— Ти, аз и Беа трябва да се съберем и да измислим план — казвам, обзета от неудържимо желание да уговоря следваща среща.
	— Идеално — съгласява се той. — Тази Беа, както ти я описваш, ми харесва. Свободна ли е?
	— Не, ти вече хукна след друга. Съсипана съм. Но всъщност, не, тя не е свободна. Освен това е придирчива. Няма да се хване с някой стар неудачник.
	— Аз обичам предизвикателствата — казва Адам, усмихнат и една част от мен си мисли: _Да, ако историята с Дани пропадне, мога да уредя Беа с Адам. Кой знае, тя може да го хареса._
	— Виждаш ли, аз ти казах, че ще го харесаш — отбелязва Фиона, когато ме вижда пред тоалетната. — Моите инстинкти никога не грешат.
	— Страхувам се, че този път грешат. Той е симпатичен човек, просто не е…
	— Твой тип? И аз не смятах, че Иън е мой тип, докато не му дадох шанс.
	— Ей сега ще дойда — казвам, за да я разсея. — Прекрасно е. Благодаря ти.
	Когато си тръгвам, чувствам Адам като мой стар приятел. Той знае за мен повече, отколкото реалните ми приятели. Качвам се в таксито в приповдигнато настроение за първи път от много време.


>>	40
>>	Беа

	Патрик и аз имаме план за действие. Отчасти, за да се забавляваме и отчасти, за да се заяждаме с Тамсин. Целта не е толкова да я изпратим на погрешна следа, колкото да й загубим времето и енергията и да се уверим, че ние държим всички козове.
	Следващия път, когато Тамсин отиде у тях, Патрик ще ми даде знак и най-неочаквано Бен ще му се обади по средата на гостуването й. Патрик ще каже на Мишел, че му се обажда Бен и ще отиде в другата стая, за да говори по телефона. Той се надява, че Тамсин няма да устои на изкушението да го последва, за да го подслуша и ще дочуе как си уговаря среща на километри от нашата истинска среща в хотел „Ковънт Гардън“. Следващата седмица тя ще прекоси Лондон, надявайки се да го залови (насърчавана от мен, ако ми се довери, в което аз нямам основания да се съмнявам), и ние ще се срещнем без никакъв страх, че Тамсин се крие зад някоя колона.
	Част от мен си мисли, че Патрик иска да забрави за нашата среща и да хукне след Тамсин — плячката да преследва ловеца — за да види колко дълго тя ще дебне в очакване. Той всъщност ми се обади от кабинета си — безпрецедентен случай — за да си поговорим и десет минути обсъждахме все по-безумни места, на които можехме да я пратим за зелен хайвер — Глазгоу! Стадион Уембли по време на футболен мач! На върха на Шард! (Тамсин мрази височините.) Вече бяхме на ръба на истерията и се смеехме като нормална двойка, когато той внезапно каза: „Уф, Верити се върна“ и прекъсна разговора, без да каже довиждане. Аз се сдухах като балон от вчерашен рожден ден.
	Когато нещо започва да звъни в чантата ми и аз си спомням, че сега имам втори телефон — с предплатена карта и номер, даден на един-единствен човек — аз вече вървя по улицата, от страх да не ме чуе някой в офиса, след като направих знак на Луси, че нямам покритие. Досега телефонът не е звънял, тъй че аз съм забравила, че той може да издава звук. Свивам зад ъгъла, влизам във входа на един блок за всеки случай. Днес Тамсин е извън офиса, за да се опита да реши проблема със своенравния продуцент на _Стаи с гледка_. Не съм я чувала от единайсет часът, така че се надявам поне веднъж да имам нормална обедна почивка. Да си взема сандвич. Да седна на някоя пейка.
	— Луси излезе — казва Ашли, когато минавам на връщане през рецепцията. Аз си поглеждам часовника. Показва 12:30.
	— Вече?
	Ашли завърта лекичко очи. Не достатъчно, за да излезе, че взима страна, но все пак забележимо.
	— Каза, че трябва да отиде до Уестфийлд.
	— Сигурно иска да накупи предварително подаръците за Коледа. И без това остават само един милион дни дотогава.
	Ашли изпръхтява. После ме поглежда виновно.
	— Тя ме помоли да те попитам дали ще можеш да се погрижиш за обеда на Иън. Аз й предложих да се заема, но тя каза, че ти познаваш вкуса му, затова…
	— По дяволите. — Поръчката за обяда на Иън винаги прилича на пазарски списък. Сандвич от едно място, напитка от друго, сладкиш от пекарната. Ако сандвичът е с пилешко, да е с майонеза, но без масло. Ако е с риба тон, да е с масло, но без майонеза. И в двата случая с яйце. Бри, да, но само ако провериш дали е зряло. Същото важи за авокадото. Ако няма, тогава с чедър. Но само ако добре узрял. Изтощително е.
	— Наистина, аз мога да те отменя, ако ми кажеш къде да отида.
	— Благодаря, но по-добре не. Ще ми отнеме повече време да ти обясня всичките му глупави прищевки, отколкото да напазарувам. Той тук ли е?
	Тя поклаща глава.
	— Трябва да се върне след петнайсет минути.
	Мечтата ми за нормална обедна почивка изсъсква и умира.
	— Обади ми се веднага, щом той се върне, чу ли? На бюрото ми има един куп за копиране, който остави Тамсин. Снимай всичко, ако ти остане време.
	— Няма проблем — казва Ашли.
	— Не споменавай, че съм те помолила да го поемеш, нали? Знаеш я каква е. — Това е за всеки случай.
	Когато ми се обади, Патрик ме предупреди, че Тамсин ще бъде у тях тази вечер. Инструктира ме да се обадя в осем и половина. Ако се обадех по-рано, те още щяха да вечерят и тя може би нямаше да посмее да стане от масата и да го проследи.
	Ако моментът не е подходящ или ако Тамсин вече си е тръгнала, или е в тоалетната, или нещо друго, той няма да вдигне. Ще опитаме отново друга вечер. Макар да се забавлява с идеята да я изпрати за зелен хайвер, Патрик не иска да поемаме никакви рискове. Аз също не искам. Не, разбира се.
	И така, в осем часа и двайсет и пет минути аз съм в стаята на Сара, надвесена от прозореца, и чакам. Тя не си е вкъщи, за щастие. Нямаше да е лесно да изпълня задачата си пред публика. Докато стоя там сама, аз започвам да си мисля, че тази идея май е глупава. Разчита се, че Тамсин ще е достатъчно заинтригувана да последва Патрик, за да го подслушва, но и да може да го направи, докато той се преструва, че не иска да го чуват.
	Точно на минутата аз набирам неговия номер и затаявам дъх. След около четири позвънявания — предполагам, докато Патрик разиграва сценката с _„Обажда се Бен, трябва да вдигна“_ — той се обажда.
	— Здравей, приятел.
	Според инструкциите, аз не казвам нищо. Не можем да рискуваме Мишел да чуе женски глас от слушалката.
	— Чакай малко — казва той. — Прекъсваш ми. Ще отида в другата стая.
	Бива го в тези неща. _Да лъже. Да заблуждава._ Но аз това вече го знам.


>>	41
>>	Тамсин

	— Обажда се Бен — казва Патрик, вдигнал телефона, сякаш в потвърждение на думите си. И обръща екрана към Мишел и мен, за да видим какво пише там: _Бен._
	— Трябва да се обадя — добавя той, без дори да ме погледне. Не е за вярване. Ако не бях видяла името с очите си, щях да помисля, че беше шега. Скрита камера.
	— Разбира се — казва Мишел и му се усмихва.
	— Добре, приятел — казва Патрик в слушалката. Аз напрягам слух. Не чувам нищо. Той няма да разговаря с любовницата си пред нас, нали?
	— Прекъсваш ми. Ще отида в другата стая.
	Той вдига ръка за извинение и излиза. Чувам го да говори, докато върви към дневната. „Изчакай малко. Тук няма покритие.“
	— Неговият приятел от футболния отбор — обяснява ми Мишел.
	— Ясно.
	— Предстои им някакъв мач реванш… — казва Мишел. Аз не слушам. Напрягам слуха си до пръсване, опитвайки се да доловя някоя дума от разговора на Патрик.
	— Задръж за малко. Много ми се ходи до тоалетната — моля я аз, прибягвайки до моето изпитано извинение. Все пак кой би спорил с природата? Аз съм жена на определена възраст, Пикочният ми мехур не е същият. Хуквам по стълбите, преди Мишел да може да каже нещо. — Веднага се връщам.
	Вратата на дневната е леко открехната. Чувам приглушения говор на Патрик.
	— Добре, но недей да ми звъниш повече — казва той. — Изпращай ми съобщения.
	Аз стоя там, напълно наясно, че Патрик може да излезе всеки момент и да ме хване. Примъквам се до вратата в съседство с тоалетната, за да мога да изтичам натам, ако той излезе.
	— Повтори ми къде беше? — тихо пита той. И в следващия момент: — Не знам в колко часа мога да стигна до Канари Уорф. Ще се опитам да дойда в седем без петнайсет, но може да пристигна и в седем часа. Добре… добре… Радисън… трябва да затварям…
	Не чувам останалото, защото хуквам надолу по стълбите. Дали съм чула координатите на следващата им среща? Нямам представа за кой ден говореха, но лесно ще разбера от Мишел кога Патрик възнамерява да се прибере късно. Поздравления за моя бърз ум.
	Патрик се връща в кухнята на партера, аз вече седя на масата и разпитвам Мишел колко плаща за китка кориандър в кварталната зарзаватчийница.
	— Всичко наред ли е? — пита Мишел, когато Патрик сяда на мястото си.
	— Да — уверява той, като й се усмихва доволно. — Но ще отсъствам в четвъртък вечерта. Искат да направим една допълнителна тренировка преди „големия мач“. — Той показа кавичките с пръсти, за да подчертае, че се шегува.
	— Другата седмица ще играят с техния основен противник — допълва Мишел. — С отбора на Пети канал, нали? На последния мач ги биха жестоко, така че се очертава сериозна схватка.
	— Старите ми колеги. Въпрос на чест — пояснява Патрик специално за мен, сякаш си вярва. Може би има елемент на истина в тази история. Вече нямам представа дали изобщо играе футбол. Дали някога е играл. Или дали е измислил всичко това за прикритие. Вече не знам кое беше истина и кое — лъжа.
	Обаче знам, че той няма да тренира в четвъртък вечер. И знам къде ще бъде.
	Канари Уорф е адски далеч от Брук Грийн, няма да лъжа. Трябва да отида пеш до метростанция Хамърсмит, да взема линия Пикадили до Грийн Парк и да се прекача на линия Джубили. При това в час пик, така че ще да пътувам притисната до нечия подмишница. Многообразието от миризми на пот, полъхващи от лондончани след тежък работен ден, беше удивително. Човек може да напише книга. Но по-добре да не го прави.
	Излизам от офиса рано. Преди това разказвам на Беа за моята мисия. Дори се опитвам да я убедя да ме придружи.
	— О, не. Този път те оставям сама — казва тя, смеейки се. — Освен това обещах на Дани да му сготвя вечеря.
	— Господи, той е смелчага.
	— Ще приготвя лазаня и ябълков пай. Мисля, че те не включват съставки, с които мога да го убия.
	— Значи още върви добре?
	Тя се усмихва. Радвам се, че Беа е толкова щастлива. Отива й да е влюбена.
	— Още върви добре. А ти наистина ли ще биеш толкова път до Канари Уорф, за да се опиташ да ги хванеш?
	— Нямам друг избор. Това е тъжната история на моя живот.
	Дори ми мина през ума да попитам Адам дали иска да дойде с мен. С компания ще е забавно приключение. Сама, начинанието изглежда някак трагично, дори на мен самата. Бяхме си разменили няколко имейла след партито и той ме попита как върви преследването. После решавам, че ще е странно. Аз почти не го познавам. Но си отбелязвам наум да приема неговата покана да излезем, която ми отправи на раздяла онази вечер.
	— Ще ти позвъня, ако възникне нещо вълнуващо — казвам на Беа на излизане в пет часа.
	— Непременно — отвръща тя. — Но знаеш колко лош е сигналът у нас.
	Навън вали, за първи път от цяла вечност. За щастие, винаги имам чадър, прибран на дъното на моята голяма червена чанта, част от комплекта вещи от първа необходимост, който сигурно може да ми помогне да оцелея няколко седмици на самотен остров. Наистина трябва да прочистя тази чанта някой ден. Ровя сред пакетите носни кърпички, един фин пуловер, няколко енергийни блокчета, бутилка вода, опаковки нурофен и пиритон, и накрая изваждам чадъра.
	Седя в метрото на Грийн Парк, когато изведнъж ми _просветва_. Как може да съм толкова глупава? Прекалено лесно е. Какви са шансовете приятелката на Патрик да му се обади в осем и половина вечерта, след като знае, че той ще е вкъщи с жена си? Точно когато аз съм там. И той специално да каже, че се обажда Бен, знаейки, че аз знам, че Бен е кодовото име за _НЕЯ_. И че аз ще подслушам точните координати на следващата им среща.
	Това беше уловка за мен.
	Разбутах хората и слязох на перона точно преди вратите да се затворят. Предполагам, че планът беше да ме изпратят на другия край на Лондон — те нямаше да се чакат на Канари Уорф, разбира се. _Защо да го правят?_ — и щяха да прекарат вечерта, надсмивайки се над мен, глупачката, спокойни, че нямаше да ги хванат. Изчервих се, не знам дали от срам, че бях налапала въдицата, или от гняв, че Патрик си мислеше, че може да ме води за носа.
	Този номер няма да му се размине.
	Когато излизам на бял свят, аз изваждам телефона си и се опитвам да се обадя на Беа. Тя ще знае какво да направя. Тя не ми отговаря. Беа винаги изключва звука на мобилния си телефон, когато е в офиса, така че ако не гледаше екрана, изобщо нямаше да разбере, че звъни. Стоя на Пикадили сред потоците отиващи някъде хора и нямам представа какво да направя.
	Отново опитвам да се свържа с Беа. Веднъж. Два пъти. Оставям й съобщение да ми се обади. Крача напред и назад. Претърпях поражение. Май е най-добре да сляза в метрото и да се прибера у дома.
	Телефонът ми иззвънява. Аз подскачам. Слава богу. Най-после. Отговарям, без да погледна кой ме търси, толкова съм убедена, че е Беа. Непознат мъжки глас ме поздравява дружески. Поколебавам се само за миг, като се има предвид, че не знаех кой е той.
	— Аз съм Адам — казва той. — Ти забрави ли ме вече?
	Не съм в настроение.
	— Адам! Здравей. Слушай, може ли да ти се обадя след малко…
	— Разбира се… по всяко време. Трябваше да се досетя, че си заета в службата.
	— Не съм… за бога, Адам, чувствам се като пълен идиот…
	Не знам какво ме накара да кажа това. Най-вероятно отчаянието.
	— Какво има? Добре ли си? Наистина ли трябва да затворя и да изчакам ти да ми се обадиш, защото трябва да ти кажа, че вече ще ми бъде трудно да се съсредоточа?
	Разказвам му кратката версия. Как смятам, че Патрик нарочно ми е подхвърлил информация, за да ми натрие носа. Че съм тръгнала към фиктивна среща, но по пътя съм получила прозрение.
	— Аз не съм лекомислен, но твоят приятел се оказва голям мръсник.
	— Аз престанах да го приемам като приятел преди доста време.
	Ако не беше Мишел, никога не бих го приела в кръга на приятелите ми, честно казано.
	— Е, сега разбирам защо искаш да го разобличиш.
	— Да, нали?
	Изведнъж чувствам прилив на сили. Аз не преследвам Патрик от отмъстителност и наранено самолюбие. Нормалните, здравомислещи хора без личен интерес в ситуацията смятаха, че аз имам право. Поне един нормален, здравомислещ човек.
	— И какво ще правиш сега?
	— Нямам представа. Той повече няма да ме пусне да се доближа до телефона му.
	— Къде е неговият офис?
	— В Холборн. Защо? Не казвай, че трябва да го проследя, защото дори аз знам, че не е добра идея.
	— Какво друго ти остава?
	— Нищо.
	— Слушай тогава — рече Адам. — Аз ти се обаждах да те поканя да пийнем довечера, но това звучи много по-вълнуващо. Аз съм в Шордич, така че ще те чакам там. Какъв е адресът?
	— Шегуваш ли се?
	Адам се разсмя.
	— От години не съм правил нещо толкова вълнуващо. Той нали не се придвижва с кола? Защото тогава ще е по-трудно.
	— Не, Патрик пътува с метрото. Но може да вземе такси до мястото, където отива.
	— Боже мой, винаги съм искал да кажа на шофьора „карай след онова такси“.
	Сега аз се разсмях.
	— Това е лудост.
	— Какво друго ще правиш тази вечер? Ще плачеш над замразения овчарски пай за един човек?
	— Аз ям само риба.
	— Ще бъде забавно. Ако го изпуснем, какво толкова? Ще отидем в най-близкия бар и ще удавим заедно мъката.
	— Добре… аз мога да дойда там към шест и десет.
	Дадох му адреса и по негово настояване, описанието на Патрик, за да следи да не излезе, преди аз да стигна там.
	— Да не тръгнеш да следиш друг човек, хей?
	— Ако видя някой, който отговаря на описанието, ще го фотографирам и ще ти изпратя снимката.
	— Ти наистина си откачен, Адам, знаеш ли? — казах аз, но изпитах огромна вълна облекчение, че този път нямаше да съм сама.
	Офисът на Патрик е в голяма сграда с остъклена фасада на Хай Холборн, където се помещава не само канал „Интериорен дизайн“, но и няколко от сродните му канали, всичките под чадъра на „Питърсън Медиа“. Всичките под управлението на Джулиан Франклин. Естествено, аз съм ходила там — дори няколко пъти — уж по работа, и знаех, че кабинетът на Патрик е в дъното, на петия етаж, струва ми се. Доколкото ми е известно, всички влизаха и излизаха през едно и също фоайе на партера.
	Адам ми изпраща съобщение, за да ми каже, че пие бира пред пъба на отсрещния тротоар. Аз го видях моментално. Носи синя бейзболна шапка с надпис „Маями“, и държи вестник Метро пред лицето си, като надничаше иззад него. Нямам представа защо. Патрик дори не знае за съществуването му, да не говорим как изглежда.
	— Професионалист — казвам аз и той се стряска.
	— Господи! Имам слабо сърце, недей така.
	Разсмивам се, а после ми хрумва, че Адам може би казва истината. Аз почти не го познавам.
	— Извинявай. Наистина ли?
	— Не. Но след този случай може да заболея.
	Аз сядам до него. Взимам вестника от ръцете му и го вдигам пред лицето си.
	— Всъщност, аз трябва да се крия.
	— Бих влязъл да ти взема нещо за пиене, но се страхувам да не изпусна най-важното. Можеш да изпиеш моята. — Той ми подава чашата си и аз отпивам жадно. После я побутвам обратно към него.
	— Вземи. Можем да си я разделим.
	— Ах, как обичам икономични момичета — казва Адам.
	— Какво ще правим сега? — питам аз.
	— Ще чакаме — отвръща Адам и вдига вежди многозначително. — Не отмествай поглед от онази врата.


>>	42
>>	Беа

	Мястото на днешната среща е хотел „Ковънт Гардън“, бутиково бижу в бохемски стил на Монмаут Стрийт, вляво от Седемте циферблата. Изобилие от тъмно дърво. Много стилно. Много дискретно.
	Напоследък започвам да опознавам елегантните хотели в Централен Лондон. Можех да напиша пътеводител. Но той щеше да обхваща само рецепциите и стаите, със специален акцент върху мини баровете и удобството на леглата. С малък подраздел за баните. Никога не успявах да оценя баровете и ресторантите.
	Ние знаем, че Тамсин е подслушвала разговора ни точно както се надяваше Патрик. Той каза, че я е чул да се промъква след него и аз можех да потвърдя, че тя е чула необходимата информация и в момента пътува към Канари Уорф.
	Най-смешното беше, че тя искаше аз да отида с нея. Най-смешното. Най-тъжното. Не знам кое от двете.
	Малко след като Тамсин излезе, аз видях, че ми беше звъняла два пъти. Имах едно съобщение: „Обади ми се“. Аз опитах да й звънна, но тя сигурно беше в метрото, защото веднага ме прехвърли на гласова поща. И аз на свой ред й оставих съобщение:
C>
	Трябвам ли ти? Вече включих звука, така че опитай отново. Цяла вечер ще съм свободна.
C$
	Мога да изключа звука, докато съм с Патрик. Да се извиня с лошото покритие. Тя знае, че моят апартамент е като Бермудския триъгълник за мобилни сигнали.
	Взела съм сериозно решение, че ще си потърся друга работа.
	За мен е ясно, че положението ми е меко казано несигурно. Една грешка с Патрик и излизам от „Касъл“. Да си намеря работа сега определено е по-лесно, отколкото да се опитам да убедя някой да ме наеме, след като са ме уволнили. Макар че не смятам, че Тамсин ще има основания да ме уволни. Има закони. Но все пак. Защо да рискувам?
	Така че съм разработила план. Как да си намеря работа, която да отразява адекватно способностите ми, а не моя опит? Кои хора на високи позиции познавам? Кой би искал да ме закриля? Да се чувства отговорен донякъде, че съм изгорила мостовете зад себе си?
	Няма награда, ако познаете верния отговор.
	Тъй като срещата е чак в шест и половина, не се налага да си тръгна по-рано от работа, но аз прекарах последния половин час в приготовления. Положих специално усилие. Бях сигурна, че на Патрик му е дошло до гуша от халати и развлечени стари гащи вкъщи. Срещите с мен трябва да са нещо специално. Нещо, за което да копнее, когато Мишел го пита дали предпочита да вземе филе от треска или пъстърва при следващото пазаруване, или дали е изнесъл отпадъците за рециклиране.
	Сменям дънките с елегантна черно-бяла права пола до коляното и обувки на високи токчета. За мое съжаление не мога да си взема душ, но успявам да се освежа в малката мивка, която поне е в кабинката на тоалетната. По рождение имам няколко слънчеви бани, което означава, че мога да прескоча бронзера и пудрата. Слагам си спирала на миглите, малко гланц на устните и съм готова.
	Взимам чантата си от моята стая. Луси вече си е тръгнала, но пощата лежи върху бюрото ми, в очакване да й залепя марки и да я пусна в пощенската кутия. Пътьом аз я оставям върху бюрото на Ашли.
	— Можеш ли да се погрижиш за това? Аз малко бързам.
	— Разбира се — казва тя. Без остра нотка в гласа. Това момиче е прекалено добро.
	— Приятна вечер — чурулика тя, когато тръгвам по стълбите.
	Пред „Ковънт Гардън“ няма къде да застана, затова влизам във фоайето и сядам на една пейка между портала и рецепцията. Ровя в телефона ми, като се опитвам да не бия на очи. Патрик щеше да мине точно покрай мен, за да се регистрира. Той закъснява, естествено. Вече съм свикнала, но всеки път се страхувам, че точно този път ще пристигне в уречения час, затова отивам по-рано и просто се примирявам да чакам.
	Точно с пет минути закъснение — което по неговите стандарти означава навреме, аз виждам с периферното си зрение самоуверената му походка. Не отмествам поглед от екрана. Дори да знам, че по това време Тамсин е в другия край на Лондон, не мога да знам кой друг може да е наблизо. Патрик ми е набил това в главата. Това е едно от _Правилата на Бен_. Аз съм добре обучена.
	Той минава покрай мен и аз долавям уханието на одеколона му. Някакъв еликсир с аромат на смокини от Джо Малоун. Този парфюм винаги ще извиква в мен спомени за непозволен секс в хотелски стаи. Някой ден след десет години някой беден, нищо неподозиран компютърен техник ще се напръска след бръснене с него, без изобщо да подозира, че в резултат на това аз ще му се хвърля на врата, неспособна да му устоя, докато той се опитва да прочисти лаптопа ми от някой вирус.
	Чувам как Патрик разговаря с рецепционистката. _Чаровник. Патрик Мичъл, стая за една нощ. Не искам фактура на сутринта, благодаря._ Често се питам какво си мислят служителите, когато го виждат да си тръгва в девет часа вечерта. Какво обяснение дава? Или те просто му кимват съучастнически, напълно наясно със ситуацията? Може би хотелите са пълни с хора, които пребивават там само за по няколко часа.
	Рецепционистката му дава пластмасова карта, която служи като ключ. Аз изчаквам. Някакъв мъж сяда на пейката срещу мен и също забива поглед в телефона си. Навярно прави същото, каквото и аз.
	Изчаквам необходимите три минути. Според правилата трябваше да изчакам пет минути, но на мен ми стана прекалено отегчително. Добре, че Патрик не ми засичаше времето. После отивам на рецепцията, с цялата ми увереност, и искам да ме свържат със стаята на Патрик Мичъл.
	— Здравей — казвам, когато той вдига.
	— Хей — отвръща той, — четири, две, четири.
	— Добре, до след малко.
	Затварям телефона. Усмихвам се на жената зад рецепцията.
	— Благодаря.
	Знам къде е асансьорът от последното ни гостуване тук, така че се отправям към четвъртия етаж. Оглеждам се за последна проверка и чукам на вратата.
	Патрик отваря и се усмихва широко.
	— Здравей, хубавице — казва той и дори сега, два месеца след нашата първа среща, колената ми омекват.
	Аз му отвръщам с усмивка.
	— Радвам се да те видя.
	Той ме притегля към себе си, прегръща ме, притиска устните си до моите.
	— Красива си — прошепва той, когато спираме, за да си поемем въздух.
	На масичката има бутилка шампанско в кофичка с лед и две чаши. Поръчано предварително, както винаги. Патрик изважда тапата и започва да налива.
	— Според теб колко дълго ще чака Тамсин? — пита той с палава усмивка.
	— Недей!
	— Защо? — казва той. — Тя започна.
	— Знам, прав си.
	После дълго време не говорим. Никога не говорим. Разговаряме едва по-късно.


>>	43
>>	Тамсин

	Адам и аз си бъбрим за неговата работа, която има повече общо с управление на тълпите и самозащита, отколкото с преподаване на някакъв предмет.
	— За мен най-голямото постижение е да оцелея през учебната година — признава той, отпивайки от нашата обща бира. — Всичко друго е бонус.
	— Страшни ли са? — питам го аз. Моята представа за ада е да съм заключена в стая с множество гневни тийнейджъри.
	— Зверове.
	— Тогава защо… — започвам аз, но в този момент го зървам с периферното си зрение. Патрик. Отново се скривам зад вестника.
	— Това е той! Дънки. Сиво сако.
	— Кафява кожена чанта за компютър?
	— Точна така. Да тръгваме.
	Ние ставаме. Патрик се насочва към спирката на метрото.
	— Не рискувай той да те види — казва Адам. — Ако стане опасно, ти ще изостанеш, а аз ще ти се обадя къде е отишъл. Аз мога да седна до него и той изобщо няма да се усети.
	— Прав си. Постоянно ли следиш разни хора? — Аз вече съм леко задъхана. Патрик върви на десетина крачки пред нас и се е насочил към ескалатора. Аз маркирам картата си върху четеца и Адам прави същото. Рискуваме да изпуснем Патрик в морето от пътници. Съзирам сивото му сако някъде напред.
	— Ето го.
	— Аз ще се залепя за него — казва Адам и хуква напред, като ме оставя сама. Аз успявам да видя само, че Патрик тръгва към линия Пикадили, затова се насочвам в тази порока, но не знам дали да застана на южния или на северния перон. Застивам на място, объркана. Хората зад мен ме блъскат, бутат и заобикалят като плътна стена.
	Телефонът ми звъни. Аз бързам да го извадя. Адам е.
	— Юг — казва той и аз хуквам към южния перон точно навреме, за да се кача в пристигащия влак. Патрик и Адам не се виждат никъде, което, надявам се означава, че Патрик също не ме вижда. Вмъквам се в претъпканото купе и се облягам на една от преградите с наведена глава. Долепям телефона до ухото си с надеждата, че Адам още е на линия, но сигналът се е изгубил.
	Поглеждам картата на метрото и виждам, че следващата спирка е Ковънт Гардън. Следват площад Лестър, Пикадили Съркъс и Грийн Парк. Все места, пълни с елегантни хотели. Не за първи път си мисля, че онова, което правехме, е абсурдно. Всъщност толкова абсурдно, че се засмивам на глас.
	Сигурно сте виждали онази луда жена, която се смее сама в метрото? Онази, до която никой не застава прекалено близо? _Това съм аз, да знаете._
	Когато влакът спира на Ковънт Гардън, аз се доближавам до вратите и надничам, като същевременно се опитвам да остана скрита. Виждам само вълна от бутащи се тела. Куфарчета, дамски чанти, лакти, чадъри. Безнадеждно беше. Вратите започват да се затварят, с опасност да ме притиснат. Точно когато се затвориха, аз видях позната полюшваща се походка и една не толкова позната, но все пак разпознаваема синя бейзболна шапка. Въпреки че аз изпуснах Патрик, Адам го следваше неотлъчно.
	Не ми остава друго, освен да се возя до площад Лестър, да прекося тичешком перона до другата страна и да се кача на първия влак в обратната посока. Пристигам на Ковънт Гардън може би пет минути по-късно и си проправям път до улицата, където телефонът ми почти незабавно подава сигнал за получено съобщение.
	То гласи _„Хотел Квн Грдн“_. Знам къде се намира. Неведнъж съм минавала покрай него. Никога не съм имала повод да вляза вътре, но изглеждаше приветливо. Тъмнокафява ламперия и черни стени. Хуквам по Монмаут Стрийт. Пристигам потна и със зачервено лице. Адам отново седи срещу главния вход. Предположих, че Патрик е влязъл вътре и е безопасно за мен. Иначе Адам щеше да ми каже да внимавам. Този път той е поръчал бира и за мен и аз изчаквам келнера да ни сервира чашите, купичка с ядки и маслини, преди да заговоря.
	Сядам с гръб към хотела, в случай че Патрик изпиташе внезапно желание да погледне навън.
	— Благодаря. — Аз преполових бирата на един дъх и върнах чашата на масата.
	— Я, искаш ли да ти поръчам още една, преди той да е влязъл вътре?
	— Не. Кажи ми какво стана. Сигурно си видял как Патрик влезе в хотела?
	Адам се обляга назад, явно доволен от себе си. При това напълно заслужено.
	— Аз тръгнах след него. Той се регистрира на свое име.
	— А ти видя ли… някаква следа от нея?
	— Във фоайето седеше една жена. И аз седнах там. Няколко минути след като Патрик се качи в стаята, тя отиде до рецепцията и попита дали могат да я свържат с него. Тя каза само „здравей“ и „ще се видим след минута“, после затвори телефона и се качи в асансьора. Знаеш ли какво мисля?
	— Какво?
	— Тя е проститутка и те дори не се познават. Защото той мина покрай нея, докато тя седеше във фоайето, и двамата дори не се поздравиха.
	Замислям се за секунда. Според мен тази версия не звучи логично.
	— Не. Тогава какво е обяснението за кореспонденцията с Бен?
	Адам вдига рамена.
	— Агенция за ескорт. Всеки път изпращат различно момиче?
	— Той ми каза, че се вижда с някаква жена… Уф, иска ми се да я бях видяла. Как изглеждаше тя?
	— Кестенява коса. По-млада. В сравнение с него.
	— Дрехи?
	— Да. — Той ме поглежда и чака да се засмея, но аз съм нетърпелива да чуя подробности.
	— Знаеш какво имам предвид. Беше ли елегантна? Небрежно-елегантна? Делова? Предизвикателна?
	— Ами, не знам. Нормално. Аз смятах, че съм проявил достатъчно наблюдателност, като я забелязах.
	— Така е! Нямам представа какво щях да правя без теб. Просто съм изнервена, това е всичко.
	— Те все някога ще излязат — рече Адам и отново повика келнера. — Искаш ли да си поръчаме храна?
	— Няма да е лошо. Ти нямаш ли други ангажименти?
	— Кой, аз ли? Запознаха ни общи приятели. Нима мислиш, че имам бурен социален живот?
	— Не. Аз също. Хайде да хапнем.
	Ресторантът, пред който седим, се оказва френски, затова поръчваме обща салата със синьо сирене и цикория, после петел с вино за него и сьомга за мен. На всеки седем или осем секунди аз му напомням да не изпуска от очи вратите на хотела, но въпреки това не спирам да питам всеки път, когато някоя що-годе привлекателна жена излиза от хотела: „Онази там тя ли е? Ами онази жена?“.
	— Не забравяй да я снимаш, когато излезе. Дръж телефона си в готовност.
	— Мисля, че за един час можем да се отпуснем — каза Адам, след поредното ми напомняне да не губи концентрация.
	— Ами ако се скарат? Тя може да си тръгне по-рано.
	— Нащрек съм — казва той и отхапва от чесновото хлебче. — Няма да я изпусна.
	— Знам — казвам аз. — Извинявай. Просто това е важен момент. И не искам да го пропилея.
	— Какво ще направиш, когато я видиш? Скандал ли ще вдигнеш?
	— Не. — Аз потрепервам. — Не искам Патрик да знае, че съм по петите му. Ще се доближа до нея и ще я огледам, ти ще направиш много снимки и после ще изчакаме Патрик да си тръгне и ще снимаме и него.
	— Това не е доказателство.
	— Ще докаже, че не е бил там, където е казал, че ще бъде. Пак е нещо. Виж, това е най-доброто, което имаме.
	— Гледам — казва той.


>>	44
>>	Беа

	— Трябва да започна да си търся друга работа — казвам аз. Лежим под завивката, скрити от студения полъх на климатика. Аз съм се сгушила под ръката му, сложила глава на гърдите му.
	— Тя няма да разбере, че си ти.
	Аз се надигам и го поглеждам.
	— За всеки случай. По-добре да се спася, преди да е станало късно, нали?
	Патрик вдига рамена.
	— Вероятно.
	Той поглежда часовника на страничната масичка.
	— Време е да ставам.
	Процедурата след това — след секса — е да си тръгна първа. Няма нужда да взимам душ, защото аз не се прибирам вкъщи при човек, който не трябва да разбира какво съм правила. Веднъж питах Патрик дали на Мишел не й се струва странно, че той понякога се прибира ухаещ на чисто — и на различен душ гел от онзи, който имат в тяхната баня — а той ми каза, че проявява нужната съобразителност. Къпе се само с вода, без сапун. Подсушава косата си добре. Той е превърнал това в изящно изкуство. Патрик е професионалист.
	След като аз си тръгнех, той също напускаше. Изглежда, че не казва на хората на рецепцията, че освобождава стаята. Те имат номера на кредитната му карта, всичко е платено. Патрик предпочита да не привлича внимание върху себе си, измисляйки спешни случаи, налагащи отпътуването му. Особено като се има предвид, че ще дойдем отново след няколко седмици, несъмнено. Опитваме се да не ходим на едно и също място прекалено често.
	— Няма ли нещо интересно в канал „Интериорен дизайн“? — небрежно питам аз, докато се обличам.
	Той се засмива, сякаш съм направила каламбур.
	— Не.
	Аз вдигам ципа на полата си и се обръщам да го погледна.
	— Говоря сериозно. Това би било идеалното решение.
	Патрик сяда в леглото и си налива чаша вода.
	— Това откъде ти хрумна?
	— Просто така. Мислех си, че може да имаш нещо подходящо, нищо повече. Ако се наложи да напусна „Касъл“. Забрави, че попитах.
	— Това наистина няма да е добра идея — отчетливо изрича Патрик.
	— Казах да забравиш, че те попитах. Просто ми хрумна.
	— Би било лудост.
	— Добре. Божичко. Нямах предвид да ме направиш твоята дясна ръка. Просто си помислих, че може да знаеш нещо за някое място в компанията…
	Той става от леглото. Грабва набързо една хавлия и се прикрива с нея. Сякаш между нас се издига стена. Част от мен съжалява, че съм подхванала този разговор, а другата е бясна заради начина, по който Патрик реагира.
	— … в края на краищата, отговорността за това, което правим, не е само моя.
	Когато той заговаря отново, речта му е бавна и добре обмислена.
	— Всъщност ние си играем с огъня. Ще се издадем, ако сме заедно пред други хора.
	Аз отговарям със същия разумен тон.
	— Ние няма да сме заедно пред други хора. Ти ще си бъдеш в твоя офис, а аз ще работя като секретарка в продукцията на някое тъпо шоу.
	— Аз не се меся на продуцентите, когато те си подбират персонала. Изобщо не ме интересува кой печата междинните им доклади или кой вдига телефоните, стига да си върши работата.
	— Говориш като надменно лайно.
	Патрик подминава този коментар.
	— Представи си как би изглеждало, ако започна да се бъркам в назначенията и намествам мои хора? Очевидно, аз вече имам репутация, така че… какво? Дали наистина ще повярват, че съм толкова впечатлен от твоя административен талант, че съм решил на всяка цена да те назнача в канала?
	— Аз не те моля за препоръка. Имах предвид просто да ми кажеш, ако чуеш за свободно място, само толкова. Ако Тамсин научи за нас, аз ще остана без работа, не ти. Просто си помислих…
	Патрик ме прекъсва.
	— Тамсин няма да разбере. А ако разбере, тогава аз ще съм големият губещ. Вярно, тя може да не ти даде препоръка. Голяма работа. Аз трябва да се оправям с жена ми.
	— Майната й на жена ти — извиках аз. След което добавих: — Ти си този, който й причинява това, не аз.
	Моментално съжалявам, че го казах. Не че не го мисля — не говоря за ругатнята. Другото — фактът, че Патрик е решил да рискува всичко, да изневери на Мишел, да, това го мисля. Но май беше по-добре да не го казвам, защото сега Патрик ме гледа така, сякаш съм изразила желание да я прегазя с камион и да окача главата й на стената в хола. Което не е лоша идея.
	— Мисля, че е време да си вървиш. — Изражението му е студено. Знам, че според него аз съм прекрачила границата. Не искам да оставя нещата така. Усещам, че може да не го видя повече. А аз не искам да мисля за такъв вариант.
	Преди Патрик бях свикнала да излизам с млади момчета. Да си бъбрим, да купонясваме и да пием. И да се разделяме без много шум, ако нещата станеха прекалено сложни. Но връзката ми с него е истинска. Зряла. Специална.
	— Извинявай. Не го мислех. Ни най-малко.
	Той не се трогва.
	— Ще ти се обадя.
	Наляга ме отчаяние. Аз не искам нашата история да свърши.
	— Не може ли да си уговорим среща сега?
	— Аз ще ти се обадя.
	— Моля те, Патрик. Не трябваше да го казвам. Почувствах се притисната в ъгъла…
	— Забрави. Аз ще ти се обадя. Добре. Аз влизам в банята. Ти трябва да си вървиш.
	— Мога да вляза под душа с теб. Още е рано — изричам аз с патетичен, умилкващ се глас. Търся начин да изтрия последните пет минути. Не искам да завърша вечерта по този начин, когато цялата ни връзка виси на косъм.
	— Аз трябва да побързам. Няма проблем, не се тревожи.
	Патрик ме прегръща от разстояние и аз се опитвам да намеря устата му с устни. Той ме млясва по бузата и ме избутва леко встрани.


>>	45
>>	Тамсин

	Трудно ми е да се съсредоточа върху моята сьомга на скара. Не защото не е вкусна — напротив — а защото стомахът ми е свит на топка. Сгърчен в очакване и страх.
	Преди около четирийсет минути телефонът ми звънна. Аз подскочих, задавих се, огледах се, сякаш сигналът можеше да ме издаде на другите хора, които вечеряха на съседните маси.
	Адам се разсмя. Аз взех смартфона. Беше Мишел. Нормално, тя ми се обаждаше, за да запълни времето, докато Патрик беше на тренировка. Показах екрана на Адам, за да види кой се обаждаше. Той махна с ръка в смисъл „обади се“.
	Още беше рано. Нямаше начин Патрик и неговата любовница да излязат скоро. Ако не отговорех, щях да мога да й се обадя по-късно, а кой знаеше какво можеше да се случи тогава. Ако се наложеше да прекъсна разговора по средата, все щях да измисля някакво извинение. Натиснах зелената слушалка. Помъчих се да заговоря естествено.
	— Здравей. Тъкмо си мислех за теб.
	— Почувства ли моята скука? Трябваше да дойдеш у нас. — Мишел се нуждаеше от компания така както повечето хора се нуждаят от вода.
	— Трябва ти хоби.
	Погледнах Адам, за да се уверя, че още беше концентриран върху мисията си. Той почти не мигваше, прехапал върха на езика си в единия край на устата си като петгодишно хлапе, което се опитваше да запомни елементарната таблица за умножение.
	— Знам. Сигурно си има причина да ненавиждам собствената си компания. Убедена съм, че показва някаква ужасна психологическа особеност.
	— Къде е Патрик?
	— Трябваше да отиде на снимки в Оксфорд. После ще хапне набързо с продуцента, струва ми се. Каза ми, че няма да се прибере преди десет часа. Хайде, разсей ме. Ти какво правиш?
	— Не мога да говоря дълго. На вечеря съм с Адам — помниш ли, че ти разказах за Адам?
	В този момент Адам ме погледна, несъмнено учуден, че го бях удостоила с честта да го спомена.
	— О! Твоят нов най-добър приятел Адам, който ти не харесваш? Който прилича на картоф?
	Аз притиснах телефона до ухото си. Не исках Адам да чуе как го бях описала.
	— Именно.
	— Кажи му да си намери друга най-добра приятелка. Ти си моя.
	— Можете да си уговорите дуел заради мен.
	Адам ме погледна.
	— Кажи на Мишел, че те отстъпвам на нея. Аз съм тук за подкрепа.
	— Ха! Чух това. Кажи му, че го харесвам.
	— Тя те харесва.
	Адам вдигна една вежда.
	— Отлично. Свободна ли е?
	Хвърлих му поглед, който казваше „много добре знаеш, че не. Точно затова сме тук“. Чух смеха на Мишел от другата страна.
	— Тамс, сигурна ли си, че не го харесваш? Той звучи като идеалния мъж.
	— Добре, чух това — обади се Адам и взе телефона от ръката ми. — Първо… здравей. Мишел, първо… аз съм този, който не намира Тамсин за привлекателна. Тя е луда по мен, но аз просто не мога да склоня…
	Аз изсумтях в знак на протест, с което накарах жената на съседната маса да застине, набола на вилицата парче карфиол, но неспособна да го сложи в устата си.
	— … и второ, аз наистина съм идеален, да. Благодаря, че го забеляза.
	Мишел каза нещо, което не успях да чуя, а Адам се засмя отново и рече:
	— Нищо чудно. Тя ми лази по нервите.
	Аз изтръгнах телефона от ръката му.
	— Вие двамата ще престанете ли да ме обсъждате?
	— Кой казва, че обсъждаме теб? — подсмихна се Адам. — Целият свят не се върти около теб, скъпа.
	— Ще ти се обадя утре, Мишел. Когато съм сама. — Аз направих победоносна физиономия на Адам и прекъснах разговора.
	— Е, тя звучи прекрасно — призна Адам.
	— Аз ти казах.
	— Може би, когато се разведе… — продължи той през смях.
	— Дори не смей да си правиш шеги с това — срязах го аз.
	Изведнъж той стана сериозен.
	— Предполагам, че тази офанзива ще доведе до това. Тоест, ако ти доведеш нещата докрай. Когато тя разбере, никога няма да може да го изтрие от ума си. Помислила си за това, нали?
	— Разбира се.
	— Според мен ти си добра приятелка — каза той. — Не вярвам, че Патрик ще получи просветление и ще стане съвършено друг човек.
	— Именно. Въпросът е, че той от самото начало е бил различен човек. Различен от онзи, за когото го мислехме.
	— Да пием за това — рече Адам и допълни чашата ми с вино.
	— Аз по-добре да съм с трезва глава — казах аз. — Иначе може да ударя онази жена.
	Той ми наля още мъничко.
	— Боже, толкова се радвам, че не си останах вкъщи да гледам Убийства в Мидсъмър.
	Вече е тъмно и аз не се притеснявам толкова много, че ще ме видят. Освен това започна да ръми, но ние сме под навеса, а калориферната печка ни бранеше от студа. Келнерът дойде два пъти да пита дали искаме да се преместим вътре, но ние отказахме по очевидни (поне за нас, представям си, че на него сме му се видели побъркани) причини. Изядохме порциите си, изпихме виното и после съвсем разумно си поръчахме безалкохолни напитки. Седяхме и чакахме.
	Вече знам, че Адам се е женил за кратко, преди няколко години.
	— Пропуснах този момент от моя профил във „Втора половинка“ — поясни той, — за да не ме смятат за някакъв тъжен разведен самотник.
	— Да, по-добре е да смятат, че си сам, тъй като никой не те е поискал.
	— А, не, това е за теб — рече той. Аз не се обиждах лесно. Животът беше прекалено кракът. Но сега усещах, че буквално — и преди да ме заядете, казвам го в истински смисъл на думата — нищо, изречено от Адам, не можеше да ме разстрои. Заради начина, по който го казваше.
	Изглежда, че той и бившата му жена се бяха разделили като приятели. И още бяха приятели. Аз навярно го погледнах скептично, защото той каза:
	— Наистина. Мисля, че донякъде това беше проблемът на брака ни. Бяхме по-близки като приятели.
	Двамата бяха завършили педагогическия колеж. Бяха се запознали през първия месец, една година бяха делили общ апартамент, преди да решат да станат двойка.
	— На хартия идеята беше добра — призна той. — А после се почувствах ужасно, защото разбрах, че съм сгрешил. Сякаш изведнъж ни бе станало невъзможно да разговаряме. Но аз си мълчах. Правех всичко възможно, за да се получи.
	— И какво стана?
	— Един ден тя ме накара да седна и ми каза, че се страхува, че сме направили огромна грешка и аз се разсмях с облекчение. Когато отидохме да се консултираме с адвокат за развода, отново станахме близки, както преди да се оженим.
	— Веднъж на пияна глава аз обещах да се омъжа за едно старо гадже и на другия ден трябваше да се отметна. Всъщност, просто се престорих, че не помня нищо. Но той също, честно казано.
	Адам изсумтя.
	— Някой спомена ли за обещанието?
	— Не. Постъпихме като зрели хора, тоест държахме се сякаш никога не се беше случило. Спестихме си много беди.
	Адам махна на келнера, за да поръча още две диетични коли.
	— Кога приключи последната ти сериозна връзка?
	Аз напрегнах мозъка си. Не можех да си спомня някой да се беше задържал за повече от две-три срещи.
	— Знаеш ли, според мен, ако връзката не е перфектна, по-добре човек да е сам.
	— Нищо не може да е перфектно непрекъснато.
	— Отказвам се — казах аз.
	— Когато разговарям с теб, понякога имам чувството, че говоря с моите десетокласници — засмя се Адам.
	— Толкова ли са умни? — подхвърлих аз с крива усмивка. — И къде е тя сега? Твоята бивша най-добра приятелка?
	— В Австралия. Омъжи се повторно преди две години.
	— Леле, тя май е искала да избяга колкото може по-далеч от теб.
	— Ха-ха — процеди саркастично той. — Много смешно.
	— Знам. Там е бедата.
	Бяхме тук от почти два часа и половина. Ако извадех от уравнението _Патрик_/_НЕЯ_, бяхме прекарали чудесна вечер.
	Аз разказвах на Адам за Рон. Показвах му снимки на телефона.
	— Това беше в деня, когато го заведох вкъщи. Той опишка всичко…
	— Ето я — прошепва Адам. За момент бях забравила защо сме тук, така че ми отне секунда да се прехвърля на друга програма. Адам се опита да вдигне дискретно телефона си, за да направи снимки.
	— Сигурен ли си? — питам аз. Сърцето ми бие лудо. Прилошава ми.
	— Сто процента. Бързо — казва той, когато аз понечвам да се обърна. Знам, че това е повратната точка в отношенията ми с Патрик. Оттук нататък следва разрив. Или взрив? Какво правех, по дяволите?
	Пред хотел „Ковънт Гардън“ има само една жена. Тя се опитва да отвори чадъра си. Вятърът разпилява нейната дълга, гъста, тъмнокестенява коса върху лицето й. Дълги, загорели крака. За секунда мозъкът ми просто отчита, че в нея има нещо познато. Това е моят момент да изтичам до нея, да я накарам да ме погледне, но аз съм като вцепенена. Не мога да помръдна. Нещо не е наред.
	— Хайде, погледни нагоре — подканва я тихичко Адам. Чадърът се отваря и обръща наопаки. И в този миг истината ме поразява. Виждам не толкова лицето й, колкото целия й образ.
	Обръщам се. Имам чувството, че някой е издърпал земята изпод мен.
	— Навярно си се объркал.
	Адам ме гледа така, сякаш съм изгубила разсъдъка си.
	— Не, това е тя.
	Той поглежда през рамо.
	— Сега тръгна към Седемте циферблата.
	— Не може да е тя.
	— Тя е. Слушай, искаш ли да я проследя? Да видя къде ще отиде? — Той скочи.
	— Не. Остави. Хайде да отидем на друго място и да пийнем нещо. — Не исках да съм тук, когато Патрик излезе.
	Адам се обляга назад, сразен.
	— Объркан съм.
	— Тази жена е Беа.
	Той ме гледаше с недоумение. Нормално.
	— Моята асистентка. Разказах ти за нея. Тя е страхотна. Аз я обожавам…
	Адам зяпва от удивление.
	— Онази, която ти беше изпратила, за да го изпита?
	— Именно.
	— По дяволите. Сега наистина съм объркан. Сигурна ли си?
	Аз го поглеждам изпод вдигнати вежди.
	— Разбира се.
	— Нямам представа какво става — признавам аз.
	— Така ставаме двама.
	Не мога да го осмисля. Не мога да проумея какво се бе случило. Беа и Патрик? Това е безумно. Изобщо не разбирам как беше възможно.
	— Знаеш ли какво? Просто искам да се прибера у дома.


>	Четвърта част

>>	46
>>	Тамсин

	Адам настоя да ме изпрати до вкъщи. Сложи ме да си легна и ми донесе гореща напитка, сякаш бях болно дете. Почти очаквах да ми прочете приказка. Предложи да остане да спи в свободната стая, но на мен това ми се видя прекалено. На другата сутрин той трябваше да се изправи пред класна стая пълна с опасни тийнейджъри. Позволих му да изведе ужасно объркания Рон на късна разходка и после настоях да се прибере у дома си в Клапхам.
	Тази нощ аз не мигнах. Умът ми въртеше неспирно всички възможни обяснения. И всеки път стигах до въпроса _откога Беа ме лъжеше_? С нея ли се бе виждал Патрик през цялото време. Нямаше логика. Тъкмо тя ми потвърди, че слуховете вероятно бяха верни, когато ги чухме за пръв път. Защо би направила това, ако някои от тези слухове можеха да се отнасят за нея? За да ме насочи по грешна следа? Изглеждаше малко рисковано.
	Сигурно се беше случило по-късно, но аз нямах представа как пътищата им се бяха пресекли повторно. Ако тя беше жената, с която Патрик се виждаше от шест седмици, както ми беше признал, когато го бях притиснала до стената, тогава историята беше започнала малко след като той беше дошъл да плаче в скута ми. Малко след _знаете какво_.
	И това означава, че Беа му беше казала? За капана? Той е знаел от самото начало?
	Главата ме болеше. Открай време не умеех да решавам проблеми. Изгубвах се сред всички възможности. Забравях върху какво трябваше да се фокусирам.
	Изключвам будилника още преди да започне да звъни. Не мога да понеса звука. Ставам от леглото с подути очи и тръгвам, залитайки като пияница. Имам среща с екипа на _Живот по обяд_ — среща, която аз бях насрочила, иначе щях да я отложа. Да взема сънотворно хапче, да се завия презглава и да се надявам да заспя летаргичен сън чак до Коледа.
	Решавам да отида направо на срещата, без да минавам през офиса. Още не съм в състояние да видя Беа. Нямаше да отговарям за действията си. Трябваше първо да реша какво щях да правя, как щях да процедирам. Ако я ударех с юмрук в лицето, едва ли щях да оправя нещата, макар че със сигурност щях да се почувствам по-добре.
	Запарвам си каничка с чай, занасям лаптопа в спалнята и се връщам в леглото. После си спомням, че Рон се нуждае от внимание, затова го извеждам навън, както съм по пижама, пришпорвам го да удовлетвори нуждите си и му сипвам храна в купичката. Зарадван от необичайното ми връщане в леглото, той излапва храната, покатерва се при мен и тиква муцуна в лицето ми. Аз си обещавам, че ще го изведа на супердълга разходка, когато се почувствам малко по-добре.
	Разбира се, реално аз нямам намерение да работя в леглото. Нагласям будилника за единайсет и половина и затварям очи.
	Тъкмо се унасям, едва ли са минали повече от пет минути, когато телефонът ми звъни. Беа. Изключвам звука и го оставям да си звъни.
	Когато режещият звук на будилника се включва, вече спя дълбоко. Не ми се става, но не съм си оставила много време да се приготвя, затова си налагам да стана. Рон изръмжава и слиза на долния етаж, където ще чака идването на Шарън, разхождачката на кучета. Не бих имала нищо против да водя живота на Рон. Макар да не получава винаги онова, което иска — разходка, лакомство, възможността да подуши добре най-актуалните послания с урина, оставени от другите кучета в квартала — мисля, че той си живее доста добре. Във всеки случай моето куче явно пребивава в перманентно състояние на екстаз.
	Проверявам телефона си, докато чакам чайникът да заври. Пропуснато обаждане от Адам. Прослушвам гласовата поща — той просто проверяваше дали съм добре, което почти ме разведри за половин секунда. _Почти._
	На работната среща се държа като сомнамбул. Умът ми не е там. Тръгвам си, но няма вероятност някой да прегърне идеите ми, въпреки че си обещахме да държим връзка и „да се чуем, когато нещата напреднат“. Не ми пука, че съм си загубила времето. Радвам се, че съм си спестила необходимостта да отида в офиса.
	Сега вече имам три пропуснати повиквания от Беа. Не мога да продължа да я игнорирам. Трябва или да я притисна с истината, или да се престоря, че всичко е наред. Поне засега.
	Адам е единственият човек, с когото можех да говоря. За щастие, той ми вдига. Сигурно е в обедна почивка. Освен ако класът му е толкова див, че той се е отказал да се бори.
	— Какво стана? — са първите му думи.
	— Още не съм я виждала. Сега отивам в офиса.
	— Криеш ли се?
	— Имах работна среща.
	— Успя ли да поспиш? — пита той загрижено.
	— Не бих казала. Май се превърнах от човек, който можеше да спи прав в метрото, в човек, който не заспива дори ако го ударят с тухла по главата.
	— Знаеш ли какво мисля — започва Адам, а после най-неочаквано изревава: — Пусни го веднага! Казах да пуснеш момчето веднага! Извинявай, Тамсин. Дежурство в обедната почивка.
	След това уточнение, аз чувам виковете и крясъците на децата в междучасието.
	— Както и да е, чуй какво мисля. Задръж козовете скрити. Ти знаеш всичко, а те нямат представа, че ти знаеш. Остави нещата да се уталожат. Не прави нищо прибързано.
	— Не знам дали мога да я гледам в лицето и да се преструвам, че всичко е нормално.
	— Правиш го с Патрик от доста време, както изглежда.
	— Осъзнах, че изобщо не познавам човешкия характер.
	— Хъм, трябва да поработиш върху твоя вкус към приятели. Без да броим мен, очевидно.
	Нямам сили да измисля нещо забавно в отговор. Чувам висок клаксон някъде около Адам.
	— Уф, това е звънецът. Ще ти се обадя довечера. Дотогава недей да предприемаш нищо. Можем да начертаем план.
	— Добре. Благодаря ти, Адам. Честна дума, не знам с кой друг бих могла да говоря за това.
	— Защото всеки друг би те обявил за луда — весело казва той. — Което не означава, че и аз не го мисля.
	Когато слизам от метрото на Хамърсмит, ми прилошава от тревожно очакване. Вече имам четири пропуснати обаждания от Беа. Трябва да й се обадя, но колкото пъти посягам към телефона, губя решимостта си. Опитвам се да се кача на втория етаж, без да ме види, но тя естествено очаква появяването ми, така че ме хваща веднага щом влизам в приемната.
	— Ето те най-сетне!
	Поглеждам я. Същата си е. Без следа от нервност, без намек, че цяла нощ се е измъчвала заради онова, което прави, без срам, че всяка изречена дума към мен е лъжа. Просто си е Беа. Не знам какво очаквах — _рога и опашка_? — но неволно се възхитих на уменията й.
	Всъщност, при по-внимателно вглеждане, тя също изглежда като след безсънна нощ. Има тъмни кръгове около очите. Онзи леко отнесен вид на човек след безсънна нощ.
	— Съжалявам — успявам да кажа аз. Заповядвам на очите си да погледнат лицето й, но те предпочитат да съзерцават една точка в краката й. — Смятах да ти се обадя, когато излязох от срещата, но ми позвъниха от другаде. Всичко наред ли е?
	— Да. Просто исках да проверя дали не ти трябва нещо.
	— О! Не, нищо, няма проблем. Новата редакция на _Стаи с гледка_ на бюрото ми ли е?
	— Да. Искаш ли да го изгледам заедно с теб. Аз още не съм го гледала.
	— Не. Ще ти го дам след това.
	— Искаш ли да ти взема нещо за обяд?
	Изваждам от чантата си кутия със салата.
	— Вече си имам.
	— Кафе? — обнадеждено пита Беа. Решавам да се смиля и да й дам някаква задача, затова казвам да, благодаря. Преструвам се, че разговарям по телефона, когато тя ми донася кафето, за да не си помисли, че може да седне в кабинета ми на сладки приказки.
	Тръгвам към стълбите и за мой ужас Беа тръгва след мен.
	— Е…? Какво стана? Ти видя ли го?
	Разбира се. Според Беа аз съм прекарала вчерашната вечер на лов за зелен хайвер.
	— О, не. Нищо.
	Трябва да реша бързо дали да разкрия, че знам, че са ми скроили номер, или да не го правя. С колкото по-малко информация разполагаше Беа, толкова по-добре.
	— Пространството е голямо. Нямаше как да следя всички влизащи и излизащи. Всъщност идеята беше глупава.
	_Струва ли ми се?_ Или виждам как тя се мъчи да потисне леко подигравателна усмивка?
	— Не е така. Както ти каза, не разполагаме с друго. Ще има и друга възможност.
	Прииска ми се да й ударя шамар.
	— Надявам се. Не мога да повярвам, че Патрик ще е толкова глупав да се изпусне отново.
	— О, не знам. На мен ми се струва, че той става немарлив и самодоволен.
	Тоест, фактът, че е разговарял с нея пред Мишел…
	Стигнала съм до предела на моята търпимост за момента.
	— Нямам време за това.
	— Добре ли си? Изглеждаш разстроена.
	— Добре съм.
	— Да не си ми сърдита за нещо?
	Ах, каква ирония. Каква арогантност. Каква отвратителна самонадеяност.
	Заповядвам си да дишам бавно. Не искам да й се сопна. Опитвам се да говоря с равен тон.
	— Не! Не, разбира се. Просто… ами, нали се сещаш за онзи Адам, за когото ти споменах? Снощи се видяхме да пийнем, след като аз се отказах да вися на Канари Уорф, и малко се скарахме. — Надявам се, че Адам няма да ми се разсърди, задето го хвърлям на лъвовете. Мисля, че той ще ме разбере.
	Очите на Беа — които накрая успявам да се насиля да погледна — се разширяват.
	— О, боже мой! Трябва да ми разкажеш.
	— По-късно — казвам аз. — Но няма нищо за разказване.
	А после не се сдържам и добавям:
	— А какво става с Дани?
	— Странно, но снощи ние също се скарахме за първи път. Сигурно е имало пълнолуние или нещо такова.
	Сега вече съм заинтригувана. Нямам представа дали онова, което Беа ми разказва, е пълна измислица, или историята за нея и Патрик под друго име, за прикриване на виновните. Това обяснява сенките под очите й.
	— За какво?
	Беа се усмихва и завърта очи.
	— За нищо съществено. Вече дори не помня как точно започна караницата.
	— Но не скъсахте, нали? — питам аз с престорена загриженост.
	— Не, не. Всичко е наред. Сигурно е повратна точка, нали? Първото скарване.
	— Ох, добре. Надявам се да ни запознаеш скоро. Да видя обектът на тези вълнения.
	Дали Беа не се поколеба по-дълго, отколкото трябваше? Почти ме досмеша на абсурдността на ситуацията.
	— Определено. Аз му разказвам всичко за теб. За моята дива шефка. — Тя се засмя.
	_Ха-ха. Колко смешно._
	— Много забавно. — Насилвам се да се подсмихна.
	— А вие с Адам къде ходихте?
	— Наистина трябва да вървя да гледам епизодите. Обещах на продуцента бележки в края на работния ден. И умирам за глътка кафе.
	Беа изглежда разочарована. Убедена съм, че разказите за моя катастрофален любовен живот я забавляваха. Тя навярно ги преразказваше на Патрик и те се надсмиваха над жалката ми особа. Но Беа е професионалистка.
	— Разбира се. Да ти забъркам от нашето или предпочиташ да отида в „Кафе Неро“?
	— „Кафе Неро“ — казах аз, за да се отърва от нея поне за няколко минути. — Двойно лате с обезмаслено мляко.
	— Знам!
	Тя се обръща и слиза по стълбите, дългата й коса се полюшва тежко. Аз влизам в кабинета си и затварям вратата. Добре, справих се. Дори чувствам прилив на сила. Тя си мислеше, че има надмощие, когато в действителност аз съм тежковъоръжена. По-точно, аз държа цялата артилерия. Адам беше прав.
	Пиша му съобщение: „Не издадох нищо. Ти ще се гордееш с мен.“ Изпращам го, знаейки че няма да получа отговор скоро. Той навярно се свиваше в някой ъгъл и се опитваше да цитира Чосър, докато банда малолетни рецидивисти го замеряха със смачкани на топка листове хартия.


>>	47
>>	Беа

	Миналата нощ изобщо не спах. От години не бях плакала заради момче. Дори не можех да си спомня кога беше последният път. Но мисълта да загубя Патрик — той просто да ме изхвърли от живота си — ме разбиваше. Знаех, че от самото начало се пързалях по тънък лед, но аз наистина не очаквах, че той щеше да реагира толкова негативно на моя въпрос за свободно работно място. Не бях преценила добре хода си.
	С часове се опитвах да измисля как да му се обадя, без да влоша нещата още повече. Обмислих да използвам отново официалните канали — да се обадя на Верити и да кажа, че го търсех от името на Тамсин — но той можеше да го приеме като намек за заплаха. Един вид мога да те спипам, ако поискам. Нещо в духа на свареното зайче. В действителност не ми оставаше друго, освен да чакам. Мразя да не мога да повлияя на резултата. Чакането никога не е било моята силна страна.
	Денят ми се видя безкраен. Вярвам, че не съм дошла на тази земя, за да прибирам дрехи от химическо чистене и да нося кафе. На Тамсин реално й трябваше съпруга, а не асистентка. Кротка, потисната съпруга, която обслужва мъжа си. Която гълта тайничко успокоителни. Усещах отчетливо подигравателното подсмихване на Луси всеки път, когато Тамсин ме товареше със слугински задължения. Тя никога не би донесла кафе на Иън. Той никога не би я накарал, а щеше да предпочете по-лесния вариант, обръщайки се към Ашли.
	Между кафетата Тамсин ме кара да разчистя старите й папки и да унищожа онези, които вече не бяха актуални.
	Това би трябвало да е задължение на Ашли. Тамсин се притесняваше, че тя нямаше да го свърши добре и че всички мрачни тайни за бюджета на _Дом за двама_ щяха да попаднат пред очите на боклукчиите. Ашли предложи да го свърши — както винаги — но Тамсин я сряза. Когато Тамсин не беше в офиса, аз оставях на бюрото на Ашли куп листа с бележка „За унищожаване“.
	Вървях към вкъщи, когато Патрик най-после се обади. Вече бях свикнала да усилвам звука на втория ми телефон извън офиса и да го изключвам сутрин. Живеех в надежда телефонът да издаде някакъв звук. За малко да натисна червената слушалка по грешка, в бързината да се обадя.
	— Здравей.
	— Можеш ли да говориш? — попита той и аз едва се сдържах да не кажа: _Очевидно, иначе нямаше да вдигна._
	— Да.
	— Извинявай, че ти се развиках — рече той и аз едва не се разплаках от благодарност.
	— Не. Аз трябва да ти се извиня. Беше глупаво предложение. Просто се паникьосах, защото не знаех какво да правя. Не трябваше да повдигам този въпрос. — Винаги правех така. Винаги се извинявах повече от необходимото. Щях сама да си кажа да замълча, но Патрик ме изпревари.
	— Добре, стига толкова. Свободна ли си другия петък?
	Дори не се престорих, че се замислям. Уговорихме плана.
	Шест и половина в Лангхам. Патрик каза, че щеше да ми изпрати фалшиво съобщение до Бен.
	— Между другото, Тамсин е чакала два часа на Канари Уорф — казах аз и той се засмя. — Тя нищо не подозира. Мисли, че те е изпуснала.
	— Така й се пада. Макар че не смятам, че можем да й скроим този номер два пъти.
	— Аз ще я обработя да се откаже, защото мисията е безнадеждна — казах аз.
	— Успех, тогава.
	Патрик затвори. Аз вече не крачех, а летях по улицата. Всичко беше наред.
	Прекарах вечерта в пашкул от щастливо блаженство. Изобщо не ми правеше впечатление, че Сара беше надула Кати Пери със сила, която обикновено ме караше да озверявам (не ми трябваше много) или че Али се прибра пияна в полунощ и падна с гръм и трясък, спъвайки се в масата в хола, като ме събуди. Патрик и аз се бяхме сдобрили. Той не ми се сърдеше.
	Нали знаете какво казват. Нищо не свършва, докато не завърши.


>>	48
>>	Тамсин

	Мишел и аз гледаме с празен поглед напитките си. Седим така от поне две минути. Шумът в бара се носи около нас. Това е едно от онези места, където хората не разговаряха, а се надвикваха. Музиката е прекалено висока, персоналът — прекалено познат. В средата на салона има джага, където два разгорещени отбора се състезават. Това е моята представа за ад, но днес имаме нужда нещо да ни разсее.
	До нас седи весела групичка колеги, излезли да се почерпят след работа, които се мислят за забавни, макар че на практика повтарят репликите си, но с приповдигнат, писклив глас. Явно в тези среди това минава за хумор. При обичайни обстоятелства щяха да ме дразнят до такава степен, че да предложа да се преместим. Но тази вечер аз се радвам, че нещо запълва мълчанието.
	Не знам какво да кажа. Нищо не ми идва наум. Напоследък общуването ми с Мишел е все в този дух. Трябва да избягвам толкова много теми. В ума ми се въртят толкова много гадости, за която тя тъне в блажено неведение. Страхувам се да не се изпусна.
	Едновременно се страхувам и изкушавам — _взривоопасна комбинация_. Все така вярвам, че Мишел трябва да знае на какво е способен съпругът й, но не знам как да й обясня, че човекът, с когото Патрик има връзка, е жената, която бях превъзнасяла цяла година. През целия уикенд мислих само за това.
	Отпивам глътка вино. Задавям се.
	— Добре ли си? — Мишел ме поглежда загрижено.
	— Добре съм. Просто ми влезе в кривото гърло.
	— Не, аз питам общо. Случило ли се е нещо? Не приличаш на себе си.
	Само ако тя знаеше. Знам, че не мога да се измъкна с отричане. Мишел ме познава прекалено добре.
	— Ами, преуморена съм. Стресът в работата. Имаме спешна нужда от нови задания. Както обикновено.
	— Да не съм направила нещо? Струваш ми се малко… дистанцирана.
	— Не! Божичко, не. Няма нищо. Тези хора ми надуха главата. — Един от чиновниците се разсмя с децибел, който можеше да счупи стъклена чаша.
	Мишел прибира немирен кичур коса зад ухото си и ме поглежда внимателно.
	— Има нещо, което не ми казваш.
	— Не, няма. Дай да сменим темата. Какво прави Патрик тази вечер?
	— Работи. Забравих върху какво. Напоследък почти не го виждам.
	Аз наострям уши. Дали не се е появила първата пукнатина?
	— Така ли?
	— Преувеличавам. Но напоследък той често работи до късно.
	Трябва да играя ролята на адвокат на дявола, колкото и да ми е неприятно. Така бих постъпила при нормални обстоятелства.
	— Така е в този бизнес.
	— Но той наистина работи до късно. Не става въпрос за среща в седем часа вечерта. Той се прибира в десет. Понякога дори по-късно.
	— И ти се притесняваш, че…? — Не можех да сложа моите думи в устата й, но несъмнено се развълнувах при мисълта, че Мишел навярно започваше да се съмнява в Патрик.
	— Не е добре за него. През половината време той е изцеден от умора. Настроенията му се сменят. Така искам да го заведа на почивка.
	Естествено. Мишел не се притеснява, че Патрик се губеше, а че се преуморяваше в работата. Благодарение на мен тя отдавна е забравила за фактурата от хотела.
	— Сигурно има натоварен период. Едва ли ще продължи дълго.
	— Трябваше да му кажа, че е прекалено късно да се откажем от почивката в Италия. Тогава той нямаше да има избор.
	— Той отказа ли се?
	Мишел кимва.
	— Върнаха ни депозита, няма проблем.
	Аз си прехапвам езика, за да не кажа, че според мен Патрик е преценил, че не може да си я позволи, предвид разходите му напоследък.
	— Опитай се да му кажеш да намали темпото. Когато те попита: _„Възразяваш ли, ако остана да работя до късно еди-кога си“_, ти просто кажи да.
	— Той ще си помисли, че се заяждам. На моменти се питам дали Патрик не полага специални усилия, за да впечатли татко. Мисля си, че много му се иска да поеме новия документален канал, който подготвят.
	_О, да._ Голямата перла в короната на „Питърсън Медия“. Разбира се, че Патрик би искал тази позиция. Тя щеше да му донесе много повече слава, отколкото канала за интериорен дизайн.
	Барманът улавя погледа ми. Пита ме с жест дали искаме да повторим поръчката.
	— Аз мисля да се прибирам, ако нямаш нищо против — казвам на Мишел, въпреки че е едва седем без десет. — Утре трябва да стана рано.


	— Аз й възлагам всички неща, които знам, че мрази да върши. Това е моето малко отмъщение.
	Адам се подсмихва и отпива от бирата си. За мой късмет той беше свободен, когато му се обадих от тоалетната в бара и се съгласи да се срещнем. Дори се нави да дойде до Белиз Парк, за да мога да си поделя с Мишел такси, което да ме докара до вкъщи. Таксито ме остави на Хавърсток Хил — под претекст, че трябваше да мина през супермаркета — и Мишел ме прегърна за довиждане.
	— Гледай да се наспиш — рече тя. — И ми се обади утре да ми кажеш дали си добре.
	Изпратих таксито с поглед и после тръгнах по улицата към „Роубък“. Адам още не беше дошъл, затова взех две големи халби бира и намерих маса на ъгъла.
	— Дребните неща имат значение — каза ми Адам. — Нищо не пречи да се позабавляваш, докато решиш какво да правиш. Какво смяташ да правиш, всъщност?
	— Трябва да избера най-подходящия момент. За да уцеля с един куршум два заека.
	— А имаш ли пушка?
	— Не. Просто изразът ми харесва. Честно казано, донякъде се надявам, че Мишел ще открие сама какво става. Че няма аз да съм отговорна.
	— Хъм, това е добър план. Но виж, и в двата случая няма да е красиво — рече Адам и аз знаех, че беше прав. И колкото повече чаках, толкова повече щеше да страда приятелството ми с Мишел. Неизбежно беше.
	Телефонът ми подава сигнал за получено съобщение. Аз бъркам в чантата си и го намирам. Мишел. Онова, което виждам, ме кара да се усмихна. Прочитам съобщението на глас, за да го чуе и Адам: _„Патрик трябваше да играе футбол в петък, но аз тропнах с крак. Вместо това излизаме на вечеря. Целувки.“_
	Не се съмнявам, че футболната тренировка в действителност означава среща с Беа. Сега той ще трябва да я отмени. Това е почти идеално.
	Отговарям на Мишел, като чета на глас, за да чуе и Адам: _„Браво на теб. Направи резервация, преди той да е размислил. Целувки.“_
	— А аз все повтарям на моите ученици, че отмъщението не те прави щастлив. — Адам се засмива.
	Аз допивам бирата си.
	— Тогава ти не си добър учител.
	— Не е вярно. Аз не казах, че това е ценен урок.
	— Ще бъде отвратително, ако Патрик успее да се докопа до шефския пост, нали? — казвам аз, докато се спускаме по Хавърсток Хил; Адам към станцията на метрото, аз на път към дома. Застудяло е. Аз се загръщам в сакото си. — А Джулиан ще му го даде.
	— Освен ако Мишел не го разкрие преди това.
	— Именно.
	— Иска ми се да имах тъст, който да ме уреди с хубава работа.
	Засмивам се.
	— Аз също. Макар че Джулиан ми открехна вратата, когато завърших училище.
	— Не е същото — казва той, когато стигаме до ъгъла на моята улица. — Искаш ли да те изпратя до вратата? Не е проблем.
	— Няма нужда. Още е рано.
	— Ще се чувствам ужасно, ако те ограбят, докато съм на пост.
	— Но тогава аз ще трябва да те изпратя отново дотук. И така ще се изпращаме цяла нощ.
	— Добър аргумент. — Той ме целува по бузата. — Ще ти се обадя утре.


>>	49
>>	Тамсин

	Точно тази вечер един от кварталните разбойници решава да поработи на Белиз Авеню. Въпреки че наоколо има хора и е едва десет часа вечерта, моята голяма червена чанта му действа като фар, на който той е безсилен да устои. Всъщност, нарочно се опитвам да представя случилото се в шеговита светлина. Това беше най-страшното, най-шокиращото нещо, което ми се е случвало някога.
	Не бяха минали две минути, откакто се сбогувах с Адам. Ако се обърна, мога да видя главната улица. Чувам стъпки, но не им обръщам внимание, защото пред мен вървят мъж и жена, зад тях друга жена. Две коли ме подминават. Хора, които се прибират в прилично време.
	Останалото ми е в мъгла. Крачките преминават в бяг. Моята чанта, която съм преметнала през рамо и притиснала под мишница, изведнъж заживява свой живот. Аз политам в другата посока. Всичко свършва за секунда и оставам да лежа на тротоара с лице в малка туфа трева, заобиколена от най-различни вещи, които са излетели от чантата при нейния полет, закачена за ръката на някакъв непознат.
	Мисля, че изпищях, докато това се случваше. Чувам някакъв звук, който приличаше на врещенето на истерично прасе, и предполагам, че пищя аз, а не той. Съмнявам се, че крадецът използваше тази техника, за да привлече нарочно внимание към себе си. Дори не ми минава през ума да го гоня. Той набира преднина в далечината, а аз лежа на земята.
	Надигам се до седнало положение. Двойката се е обърнала и сега събира разпилените ми вещи.
	— Добре ли сте? — пита момчето, като ми подава смачкана пазарска торба, за която не съм сигурна, че е моя. Приятелката му — младо момиче на двайсет и няколко, покатерено на обувки на огромни платформи — сяда до мен и ме гали по ръката.
	— Май съм добре.
	— Ударихте ли се? — пита момичето.
	— Мисля че не — казвам аз, а после започвам да плача.
	— Ох, миличката — възкликва момичето и продължава да гали ръката ми. — Имате рана от едната страна на лицето. — Тя сочи бузата ми и аз усещам ръбовете на раната.
	— Сигурно ще можем да свидетелстваме пред полицията — казва момчето, също на двайсет и няколко години, облечено в измачкан костюм. — Доколкото го видяхме. Беше млад мъж, бял.
	_С това описание няма как да не го хванат_, мисля си аз.
	— Вероятно не си струва, но все пак благодаря.
	Изправям се на крака, а момчето ми подава ролка Ментос и картата ми за метрото.
	— Наблизо ли живеете? — пита момичето и се изправя на крака, залитайки като мен, тъй като високите й платформи се кривят и плъзгат.
	— Ето там — казвам аз и посочвам напред. — Благодаря ви за помощта. Ще се оправя.
	— О, не, ние ще ви изпратим — казва момичето. — Нали, Раян?
	— Разбира се. О, чакайте, къде са ключовете ви?
	За щастие, ключовете и телефона ми са в джоба на палтото ми, навик, който бях придобила преди години, след като бях забравила дамската си чанта в метрото. Опитвам се да проведа мислена инвентаризация на вещите, които е отмъкнал крадецът. Портмонето ми. Вътре имаше само петнайсет лири, но и всичките ми банкови карти. Утре ще трябва да ги блокирам. Чадър, пуловер, използвани носни кърпички, гланц за устни. Мисля, че на дъното имаше чифт чисти бикини, _дано да му станеха_. Тефтер, който никога не съм използвала.
	— Не, тук са.
	— Искате ли да се обадим на някого? — пита момичето, докато вървим с несигурна стъпка по улицата.
	— Не, благодаря. Вие направихте достатъчно.
	Те ме изпращат до вратата. Изчакват да вляза вътре. Толкова са мили, че ми се приисква да ги прегърна, но се удържам. След като затварях вратата и им махвах, докато те стоят и чакат да им дам знак, че съм в безопасност, аз изтичвам в апартамента, прегръщам Рон и се разплаквам, заровила глава в козината му.
	Чувствам се ужасно самотна. Не защото се страхувам, че крадецът ще разбере къде живея и ще дойде да огледа дали не си струва да вземе още нещо (чакайте… аз прегледах наум липсващите вещи още веднъж, за да проверя дали е възможно грабителят да научи адреса ми — нищо). Просто се чувствам уязвима и глупава и не искам никога вече да изляза навън.
	Не искам да безпокоя Мишел. Тя ще е с Патрик. Изключено е да се обадя на Беа. Остава само Адам. Той сигурно е в метрото и пътува към Клапхам, но аз все пак опитвам.
	Той вдига почти веднага.
	— Още съм на перона. Сигурна ли си, че влаковете стигат толкова далеч на север?
	— Ограбиха ме — изричам със заекване аз и той прихва, защото си мисли, че се шегувам.
	Когато аз не се присъединявам към смеха, той пита:
	— Наистина ли?
	— Да.
	— Идвам веднага.
	— Не! Всичко е наред. Не пострадах. Той просто ми дръпна чантата, но ме блъсна и аз паднах…
	— Ще бъда при теб след пет минути.
	— Внимавай — казвам аз, преди Адам да затвори, сякаш в Белиз Парк вече гъмжи от злодеи, които искат да ви нападнат и да ви ограбят.
	След четири минути се звъни на вратата. Аз проверявам дали наистина е Адам, преди да му отворя по домофона.
	— Ох, миличката ми! — възкликва той, щом ме вижда. — Наистина ли си добре? Удари ли си главата? Искаш ли да почистя раната?
	Аз клатя глава.
	— Добре съм. Само треперя от нерви. Честно казано, не очаквах да дойдеш.
	— Имаш ли бренди? — пита Адам, оглеждайки разхвърляния ми хол. — Ако имаш, можеш ли да ми обясниш къде да го намеря?
	— Не. Искам да кажа, че нямам. Мисля, че някъде има водка.
	Размествам няколко неща и намирам почти пълна бутилка водка и неотворена бутилка уиски, което бях купила веднъж, когато реших да се опитам да пия като голям човек. Адам налива две чати и ми подава едната.
	— Изпий го на екс — авторитетно нарежда той и аз се чувствам като ученичка. Вече съм сигурна, че Адам е много популярен учител. — Ще смекчи шока.
	Аз изпълнявам указанията. Но още продължавам да треперя. Адам ме отвежда до дивана и ме настанява там, сяда до мен и ме прегръща.
	— Ще минат няколко минути, докато подейства — казва той и ние притихваме. Рон ме близва по ръката.
	След няколко минути аз се успокоявам. И тогава осъзнавам, че ми харесва да седя и Адам да ме прегръща. Чувствам се в безопасност.
	_Един Господ знае откъде ми дойде това._
	Адам настоява да остане да спи в свободната стая, за което съм му благодарна. Не искам да оставам сама в апартамента. Досега не съм изпитвала нищо такова. Страхувам се, без да знам от какво.
	Седим на канапето много дълго. Няма неловкост. Няма погалване с подтекст по ръката или косата. Сякаш ме прегръща гигантско плюшено мече, това май е най-подходящото описание.
	Когато накрая той ме пуска и предлага да ми помогне да намеря телефоните на банките, за да блокирам кредитните ми карти, аз се чувствам малко неудобно. Нашето приятелство не трябваше да се развива в тази посока. Ние се дразнехме и се шегувахме. Адам ме разведряваше. Макар че в действителност аз вече не знам какво щях да правя без него.
	Докато обяснявам сполетялата ме беда на трима различни човека по телефона („Обадихте ли се в полицията?“ „Не, мисля, че няма смисъл.“ „Не, вие трябва да се обадите в полицията.“) Адам оправя свободното легло.
	— Или предпочиташ да спя на дивана, за да съм пред вратата на стаята ти? — пита той, когато приключих третия разговор и започнах да търся номера на полицията за подаване на неспешни жалби.
	— Не. По-добре в свободната стая. Оценявам жеста ти. Като знам, че има човек вкъщи… — В този момент аз отново се разплаках. Не бях плакала толкова много от дете, когато моят котарак Тили изчезна. Прибра се три дни по-късно, подозрително наедрял и с розов нашийник на гушката, на който беше изписан телефона на някакъв друг човек. От този момент Тили стана домашен котарак.
	— Ох, извинявай.
	— Престани да се извиняваш. Най-нормалното нещо е да се разплачеш, след като са те нападнали на улицата. Знаех си, че трябваше да те изпратя до вратата.
	— Недей да говориш глупости.
	— Трябва да изляза доста рано — рече Адам, водейки ме към моята стая. — Трябва да мина през вкъщи, за да се преоблека. Иначе учениците ще си помислят, че цяла нощ съм обикалял кръчмите.
	— Да, разбира се. Аз изобщо не очаквах, че ти ще останеш да нощуваш тук.
	По-късно аз лежа в леглото и превъртам в ума си грабежа отново и отново. Мисля си как Адам беше зарязал всичко и се беше върнал, за да се погрижи за мен. Ето това е истинско приятелство. _Да си готов да направиш всичко за другия._ Нали и аз затова се чувствам длъжна да предпазя Мишел от един сериен измамник?
	Когато се събудих от накъсания нощен сън, на масичката имаше бележка.
C>
	„За първи път спах с куче, което цяла нощ се оригваше в лицето ми. Надявам се, че ти се чувстваш по-добре. Обади ми се по-късно, целувки.“
C$
	Рон зарови нос в крака ми, аз се наведох и го почесах по главата.
	— Значи и ти го харесваш?
	Божичко! Нима си падах по Адам? Това ли се случва? Адам, с неговото месесто лице и глупави шеги? Няма начин. Аз харесвам скулести и ъгловати мъже. Просто сега съм уязвима. Реагирам инстинктивно. Това беше увлечението на Уитни Хюстън към бодигарда й — породено от нуждата да се чувстваш защитена.


>>	50
>>	Беа

	Моята еуфория не продължава дълго. Излизам от метрото на Хамърсмит и тръгвам към Брук Грийн. Кафе за Тамсин в едната ръка, за мен в другата. Чувам сигнала на втория ми телефон. Оставям чашите на една пейка и бъркам в чантата ми. Знам, че е Патрик, макар че вече бях преживяла няколко фалшиви тревоги, дори с този телефон, за чието съществуване никой не знаеше. От Водафон. Някой ми съобщаваше, че можех да подам жалба за инцидент, какъвто не бях претърпяла. Грешен номер. И все пък при всеки сигнал за съобщение, сърцето ми прескачаше, толкова бях уверена, че е той.
	Този път съобщението наистина е от Патрик. Нетърпеливо го отварям, за да го прочета.
C>
	„Извинявай, трябва да отменя петък. Семеен ангажимент.“
C$
	Прочитам го отново, за да се уверя, че не съм пропуснала нещо. _Какво става тук? Какво означава семеен ангажимент?_ Само погребение е простимо. По възможност това на Мишел. Той не се споменаваше кога можем да се срещнем.
	Аз пускам телефона в чантата си. Доброто ми настроение се е изпарило. Може би той не ми е простил нашата малка кавга онази вечер. Прилошава ми. Сърцето ми блъска в гърдите. Вземам картонените чаши, без да ми пука, че част от кафето се разплиска.
	Тамсин пристига точно когато стигнах до офиса. Забелязвам я още от горния край на улицата — кестенява коса, розово сако, липсва само голямата червена чанта. Аз навеждам глава, за да не се налага да изпълнявам ритуала с махането с ръка от другия край на улицата. Дори мислех да вляза в някой от магазините, за да не я засека на входа, но това само щеше да отложи неизбежното с няколко минути и освен това не знам как бих могла да оправдая внезапния порив да си купя врътка за баня или нощна лампа, ако тя ме видеше.
	— Добро утро. — Аз вдигам глава и виждам, че Тамсин ме чака на вратата. Гледа ме с очакване, сякаш трябва да забележа нещо — какво? И тогава разбирам. От едната страна на лицето й има дълбока рана.
	— Какво е станало? Какво си направила?
	Тя ми казва, че са я ограбили. Почти пред вратата на дома й. Звучи страшно — аз се страхувам от такива неща. Когато някой ми разказва, че му се е случило нещо лошо, имам навика да си представям целия сценарий, сякаш го преживявам аз. Получава ми се.
	Този път наистина ми дожаля за Тамсин.
	— Ти отиде ли в Бърза помощ? Не смяташ ли, че трябва да те прегледат?
	— Добре съм — казва тя. — Имам ли някакъв ангажимент тази сутрин?
	Аз се опитвам да си спомня. Обикновено помня всичко, но днес вниманието ми е другаде.
	— Мисля, че не. Ще проверя за всеки случай, като се кача горе.
	Оказва се, че в девет и половина Тамсин има екипна среща с някакъв продуцент, който кандидатства за работа. Успях само да й подам неговото сиви и кафето, преди човекът да дойде. Оставих на Ашли да му предложи нещо за пиене.
	— Би ли взела това? — рече Тамсин, като ми подаде една квитанция от химическо чистене. — И един Ред Бул? Снощи почти не съм спала. И пътьом ми вземи Мари Клер. И мини през дрогерията и ми купи антисептичен крем. И някакъв гел с витамин Е.
	_Нещо друго, прииска ми се да попитам? Не искаш ли да ти направя масаж, или да ти подстрижа космите в носа?_ Но си замълчах, естествено.
	— О, и трябва да заведеш няколко документа. Оставих ги на малката ъглова маса в кабинета ми.
	— Ще накарам Ашли да се погрижи за тях. — Деловодителската работа е най-убийствено тъпото задължение. След унищожаването на стари документи. Фактът, че Тамсин винаги настояваше да го възлага на мен, беше доста обиден.
	— Би ли го направила ти? Не искам Ашли да отсъства от телефоните прекалено дълго.
	Опитах се да потисна раздразнението в гласа си.
	— Добре.
	— Не бързай — каза тя. — Важното е да свършиш преди обяд.
	Оказва се, че Луси си беше взела болнични. Според мен просто си е записала час за бразилска епилация или бразилска прическа. Или нещо друго латиноамериканско. Видях целия куп с нейната документация върху бюрото ми — явно е накарала Ашли да го остави там. Взимам купа и го тръшвам върху рецепцията.
	— Аз трябва да изляза и да изпълня поръчките на Тамсин.
	Ашли дори не трепва.
	— Добре, аз ще се опитам да обработя част от това. Но Луси настоя да ти ги дам на теб, иначе…
	— Няма нужда да й казваме — отсичам аз, слизайки по стълбите.
	Излизането от офиса ми позволява да проверя втория ми телефон. Нищо. Усилвам звука за всеки случай. Знам, че Тамсин ще е заета с продуцента поне 45 минути, затова вървя спокойно, без да бързам. Няколко пъти вадя телефона от чантата и поглеждам екрана. Набирам номера на Патрик два пъти и после не събирам кураж да му позвъня.
	Не за пръв път осъзнавам колко безсилна съм в тази връзка. От самото начало цялата сила е у Патрик. Заля ме чувство на срам. Нима жените се бяха хвърляли под препускащи коне, за да мога аз да тъна в униние и да чакам един женен мъж да ми позвъни, когато му дойдеше кефът?
	Кого заблуждавам? Аз съм мимолетна забежка. И може би, доколкото зависи от Патрик, никога няма да се превърна в нещо повече. Аз съм едно жалко клише.
	Когато се връщам в офиса, Тамсин тъкмо изпраща посетителя. Веднага познах, че не е впечатлена от него, защото го повежда към вратата, без да го представи на никого и без да отбележи нещо в духа на „Добре дошъл в семейството“. Тя ме вика в кабинета си. Днес той изглежда подреден, защото снощи бях изхвърлила много неща в боклука, знаейки, че тя ще има посетител на сутринта. Чистачките също са идвали и от незатрупаните пространства върху бюрото й се носи лека миризма на почистващ препарат. Бедните чистачки трябва да носят предпазни екипи. Подозирам, че един ден някоя чистачка ще заведе съдебно дело срещу фирмата, след като се зарази от някоя тропическа болест, прихваната от едномесечен сандвич, намерен под стола на Тамсин.
	Подавам й почистените дрехи, списанието, напитката и кремовете. Тя отваря кенчето с Ред Бул и гаврътна половината.
	— По-добре ли си?
	Тя бърше уста с опакото на дланта си.
	— Добре съм.
	Аз сядам на канапето.
	— Е, разкажи ми какво точно стана. Много ли беше късно?
	Тамсин прави гримаса.
	— Всъщност, Беа, искам да помогнеш на Ашли с документацията на Иън. Не е справедливо да стовариш всичко на нея.
	Питам се дали при падането не беше ударила и главата си.
	— О, добре. Ти знаеш, че Луси се прави на болна, нали? Вчера тя беше добре.
	— Дори и да е така. Не е работа на Ашли…
	_Е, ясно._
	— Разбира се.
	Настъпва неловка пауза и аз осъзнавам, че Тамсин иска да стана и да свърша работата. Изправям се.
	— Добре… аз просто… повикай ме, ако ти потрябвам.


>>	51
>>	Беа

	Накрая — след безкрайни дни на агония — получавам друго съобщение. Среща. _„Довечера. 18.30. Клариджис?“_
	Хрумна ми да отговоря с нещо духовито като _„Да не възникне друг семеен ангажимент?“_ или дори _„Съжалявам, имам среща с друг“_, но не го направих, разбира се. Изпратих съобщение „ОК“ за част от секундата.
	Петък вечер беше агония. Сара имаше среща с нейни приятели в Ковънт Гардън. Включително някакъв неин колега, за когото тя ми разказваше от сто години и когото се опитваше да впечатли. Аз се самопоканих и се присъединих към тях. Напих се без време. Започнах да флиртувам открито с колегата. Имам неясен спомен, че се разплаках по едно време. На рамото му. Повърнах на път за метрото. Оттогава Сара не ми е продумала. Не ме интересуваше. Тя и без това беше адски досадна.
	През почивните дни лекувах махмурлука си и репетирах какво щях да кажа на Патрик. Още вярвах, че той щеше да ми се обади, за да обясни отменената среща. Не можех да повярвам, че щеше да ме остави да вися в неизвестност. На всеки две минути проверявах новия си телефон, макар че нямаше начин той да беше взел своя у дома през уикенда. Патрик не би рискувал света Мишел да го види.
	Вчера следобед, срамувам се да призная, взех метрото до Хайгейт и минах по Норт Хил, сякаш имах някаква основателна причина да съм там. Дори не знам на кой номер живееха — не казвам, че смятах да потропам на вратата. Все още не съм загубила връзка с реалния свят чак дотам. Още не, но не знам какво исках. Всъщност знам. Просто исках да спра да се чувствам като пионка. Исках поне веднъж да почувствам, че имам някаква власт над положението.
	Но когато отидох там, осъзнах, че си губех времето. Вървях около десет минути и още не бях стигнала до края на улицата. Тя беше безкрайна. А после ме обзе паника, че можеше случайно да се натъкна на Патрик и света Мишел, излезли на спокойна неделна разходка, затова се качих на първия автобус, който минаваше и навярно отиваше в правилната посока и се махнах от техния квартал.
	Но после по обяд днес проверих и съобщението ме очакваше. Облаците се разсеяха, слънцето изгря. Въздъхнах с облекчение.
	Тамсин се изправя. Протяга се. Прозява се.
	— Би ли прегледала онзи шкаф на рецепцията, за да изхвърлиш всичко, което вече не ни трябва? Препълнен е.
	— Не може ли Ашли да го направи? — По дяволите. Аз би трябвало да съм нейна лична асистентка, а не момиче за всичко, за общо ползване.
	— Заета ли си? — Тамсин знае, че не ми е възлагала никакви задачи тази сутрин. Аз се мотая с надеждата да науча какво се случва с Патрик, но тя отказва да нищи актуалните клюки.
	— Ами, да. Бях планирала да отметна разни неща, това е.
	— Е, тогава можеш да започнеш следобед. — Тя ми обръща гръб и тръгва към кабинета си. — О, и би ли ми донесла лате от Кафе Неро? И ролка Ментос? Благодаря.
	Тя излиза, преди да успея да кажа добре.
	Луси се е върнала. От време на време се сеща, че миналата седмица би трябвало да е лежала болна, затова се покашля лекичко. Иън се размазва от загриженост.
	— Не смяташ ли, че се върна на работа прекалено скоро?
	Тя го поглежда като мъченица.
	— Не исках да те оставя втора седмица без обяд.
	— Оценявам го — рече Иън. — Но недей да стоиш до края на работния ден, ако не се чувстваш напълно здрава.
	Аз въздишам шумно и забивам глава в папката, за да не му позволя да ми прехвърли част от неговата работа, за да разтовари немощната Луси.
	— Може би ще си тръгна малко по-рано — казва тя. — Мъничко.
	— Днес аз трябва да си тръгна в три и половина — казвам аз. Внезапно ми хрумва, че трябва да мина през вкъщи, да взема душ и да се преоблека преди срещата. Не съм дошла на работа подготвена. — Тамсин каза, че няма проблем. Така че ако ти си тръгнеш по-рано, Луси, аз не мога да те прикривам. Съжалявам.
	Луси ме изгледа така, сякаш бях плюла в кафето й. Идея, която неведнъж съм обмисляла.
	— Е, тогава ще трябва да остана до края на деня — каза тя с измъчен глас. — Дано само утре да не се влоша.
	Тамсин се държи малко странно. Не знам дали защото нервите й още са разклатени след грабежа, или защото ми е сърдита за нещо, но тя държи вратата си затворена и не ме вика да си бъбрим. Аз чукам тихо. Влизам, без да изчакам отговор. Тя седи на бюрото и се взира в пространството.
	— Искаш ли нещо?
	Тя подскача стреснато.
	— Не. Благодаря.
	— Може ли да си тръгна малко по-рано днес? Бойлерът се повреди и единственият свободен час беше от четири до осем, така че трябва да изляза най-късно в три и половина. Али има някаква важна среща, а Сара е в командировка…
	— Няма начин — казва тя. Стори ми се, че дори не изслуша обяснението ми.
	— Но водопроводчикът ще дойде!
	— Съжалявам, Беа, но ти ми трябваш.
	— За какво? — Не се сдържах.
	Тамсин се усмихва извинително.
	— Трябва да изгледаш последната редакция на _Стаи с гледка_. Аз просто не мога да реша какво смятам за кадрите по средата. Тоест, може да са приемливи, но са мудни. Трябва да го изгледа някой непредубеден човек.
	_Невероятно._
	— Не може ли Луси да ги погледне? При други обстоятелства не бих те помолила, но това беше единственият свободен час, а ние нямаме топла вода.
	— Трябваше да ме попиташ тази сутрин — отсече тя. — Тогава щях да ти дам епизода по-рано.
	Мисля трескаво. Щях да се прибера към десет часа вечерта, можех да изгледам материала тогава.
	— Знаеш ли какво — казвам аз. — Ще взема записа вкъщи и ще го изгледам, докато водопроводчикът работи.
	— Не, не става. Обещах да им си обадя в края на деня. Съжалявам.
	Не мога да скрия раздразнението си. Сега трябва да се срещна с Патрик с неизмита коса и обута в най-неугледните ми дънки.
	— Добре — намусено казвам аз. — Тогава ще се обадя и ще им кажа, че се налага да отменим посещението. Сигурно ще ми наложат наказателна такса, тъй като се обаждам прекалено късно.
	— Както казах, трябваше да ме попиташ по-рано… О, и би ли ми донесла още едно кафе — каза Тамсин, когато излизах от кабинета й.
	— Разбира се — процедих аз. — Нещо друго?
	Тя тръсна глава и аз реших, че означаваше не. Отидох в Кафе Неро и й купих пълномаслено лате. Поне това можех да направя.


>>	52
>>	Тамсин

	Мишел и аз имахме среща в „Пица Експрес“. Не издържах на напрежението да стоя в дома им. Нуждаех се от хора наоколо. Външни дразнители. Мина ми през ума отново да й кажа, че бях заета. Дори че имах среща. Но напоследък бях използвала това извинение толкова често, че се боях тя да не помисли, че я избягвах или да очаква да я запозная с някое ново гадже. Да я поканя на годеж.
	— Хайде да излезем някъде — рекох аз, когато тя ме покани да отида у тях да й правя компания. Мишел направи кисела физиономия.
	— Не знам дали ми се излиза.
	— Няма да ходим на нощен клуб. Просто ще седнем да хапнем някъде. За разнообразие.
	Уговорихме се тя да дойде около моя офис, защото в края на работния ден тя имаше делова среща на нашата улица. Не успяхме да се сетим за друго място освен Пица Експрес, затова решихме да отидем там. Тъкмо нанасях на лицето си малко сух фондьотен, когато телефонът ми избръмча.
	— Мишел те чака в приемната — съобщава ми Ашли.
	_Тя е тук? Защо?_
	— Ъм, не знам — казва Ашли.
	— Тамсин не ме очаква — чувам гласа на Мишел. — Кажи й, че подраних. Мога да изчакам, ако е заета.
	— Не, няма проблем — отговарям аз. — Ей сега ще дойда.
	Сконфузих се при мисълта, че Мишел беше в офиса. Не съм виждала Беа, откакто тя сподели с мен наблюденията си за последната редакция на _Стаи с гледка_, но съм сигурна, че тя няма да си тръгне, без да ми се обади, нищо, че е в ужасно настроение. Надявам се, че се е скрила в тоалетната, за да се приготви за срещата, която несъмнено е планирана за тази вечер.
	Докато слизам по стълбите, аз чувам гласа на Мишел.
	— Купих си я от „Уисълс“ преди две години.
	— Прекрасен цвят — рече Беа. Прилоша ми. Не защото се страхувам, че Беа ще се издаде. А защото това не е редно. Те двете да разговарят приятелски при положение че Беа знае коя е Мишел, а Мишел изобщо не подозира за ролята на Беа.
	— Здравей — казвам аз още преди да стигна до площадката. — Мислех, че ще се чакаме в „Пица Експрес“.
	Прегръщам я.
	— Подраних. — Мишел въздиша. — Мога да почакам, ако имаш работа.
	— Не, приключих, хайде да вървим. — Нямам търпение да я изведа оттук.
	— Освен това най-после ми се отдаде случай да се запозная с прочутата Беа — добавя Мишел, като се усмихва на съперницата си. — Тамсин от една година не спира да те хвали.
	Беа се смее.
	— Ха-ха-ха. Старая се.
	— По думите на Тамсин, ти си истинско чудо!
	— А това е Ашли — намесвам се аз, за да сменя темата.
	Мишел махва с ръка.
	— Здравей, Ашли.
	— Точно се възхищавах на роклята на Мишел — казва Беа с неискрена усмивка. — Толкова е… сладка.
	Долавям нотка на презрение в гласа й. Мишел изобщо не забелязва. _Естествено._ Мишел е непоправимо мила и добра с всички.
	— На теб ще ти стои фантастично, с твоята фигура.
	Стори ли ми се, или Беа се подсмихна подигравателно.
	— Може да обиколя магазините и да си потърся нещо подобно. Макар че тази година А-силуетът не е на мода.
	Колко зряло. Да имаш съперница в любовта, която е няколко години по-възрастна от теб и да я захапеш за липсата й на нюх към модата.
	— Не мога да следя модните тенденции. — Мишел се засмя без следа от обида.
	— Само идиотите следват сляпо модните тенденции — обаждам се аз с прекалено ожесточение. — Те са търговски трик, целящ да те накарат да си харчиш парите.
	— Не, аз не исках да… — заеква Беа. — Просто исках да кажа, че едва ли ще намеря такъв модел…
	_Убедена съм_, прииска ми се да кажа. _Вярвам ти, че се разтапяш от дружелюбност._
	— Къде ще ходите? На някое хубаво място ли? — пита Беа с усмивка.
	— Ще хапнем пица. Нищо особено.
	— Толкова е приятно да излизаш понякога с приятелки, нали? Да оставиш мъжете да се забавляват сами — подхвърли Беа и на мен ми се прииска да я ударя.
	— Искаш ли да вървим? — питам аз Мишел. Просто искам да я измъкна оттук.
	— Да. Приятно ми беше да се запознаем, момичета. — Мишел взима чантата си и прибира косата си зад ухото. — Особено с теб, Беа, защото най-после свързах името с образ.
	— Подобно! И аз съм чувала толкова много за теб. Приятна вечер!
	— Ти също ли ще излизаш? — пита Мишел от учтивост. Вече исках да я изтикам през вратата.
	Беа е самата невинност.
	— Имам среща с моя приятел.
	— Приятно прекарване!
	— Благодаря, ще се постарая.
	Сега вече исках да блъсна Беа по стълбите.
	— До утре, Тамсин.
	— Лека вечер — процеждам аз. — Довиждане, Ашли.
	— Тя изглежда чудесна — рече Мишел, когато излязохме на улицата. Аз се престорих, че не съм я чула.
	Мишел изглежда щастлива. Сякаш крие някаква тайна. Усещах, че няма търпение да ми довери нещо.
	— Хайде — подканвам я аз. — Изповядай се. — Вече си бяхме поръчали, американска пикантна пица за мен и салата за Мишел. Опитах се да я убедя, че беше абсурдно да отиде на пицария, за да яде салата, но тя не отстъпи. Две големи чаши бяло вино допълваха картината.
	— За какво говориш?
	— Ти си намислила нещо. Не се преструвай, че не е вярно.
	Тя ми се усмихва лъчезарно.
	— Добре. Обаче все едно че нищо не съм ти казала. За пред Патрик, имам предвид. Той смята, че не трябва да казваме, докато не се получи.
	Стомахът ми се свива на топка.
	— Разбира се. Казвай.
	— Опитваме да си направим бебе. Наистина!
	По дяволите.
	— Еха! Мич, това е фантастично.
	— Всъщност аз не трябва да пия — добавя тя, като избутва чашата с вино на една страна.
	— Какво убеди Патрик да промени решението си?
	— Нямам представа. Вероятно е осъзнал, че е крайно време.
	— Кога? Тоест… той кога ти каза? — Аз се опитвах да говоря с ентусиазъм. О, боже мой. Колко вълнуващо.
	— В петък вечер. Помниш ли, когато го накарах да отмени футболната тренировка? Не знам… поръчахме си вечеря и пенливо вино и тогава той просто каза, че е размислил.
	Аз се навеждам и я прегръщам.
	— Това е чудесно.
	Мишел ме информира за прогреса в правенето на бебе (в мъчителни подробности, бих добавила. С таблици и суперхрани за повишаване на качеството на спермата и посткоитални пози с вдигнати крака на стената. Всичко, което може да увеличи шансовете). Аз се опитвам да я слушам, но знаете ли за какво мисля? Че ако Мишел забременее, аз не мога да се намеся и да разруша връзката й с бащата на бебето. _По дяволите._
	— Патрик е много отдаден — доверява ми тя.
	— Нищо чудно. Процесът звучи като сексмаратон. Той трябва да ти плаща премия.
	Мишел ме поглежда с престорено възмущение.
	— Знаеш за какво говоря. За цялата идея за бебето.
	— Радвам се, наистина.
	— Сигурно защото в момента аз му налитам и започвам да му смъквам дрехите още щом влезе в коридора.
	— Прекалено много информация. Не искам да знам повече.
	— Не е толкова вълнуващо колкото звучи. Сега правим целенасочен секс, а не секс за удоволствие. Има голяма разлика.
	В ума ми изникна мимолетен образ. Патрик, който ме гледа настойчиво, с ръка между краката ми. Бях станала такъв майстор в блокирането на тези картини, че сега ме свари неподготвена.
	— Не ми казвай повече, иначе няма да мога да гледам Патрик в очите.
	Мишел се разсмя.
	— Той самият ще ти каже, че това е сериозна работа.
	— Стига толкова — рекох аз и вдигнах ръка. — Моля те.
	— Само си помисли, че всеки момент може да забременея.
	Аз просто трябва да й кажа. Да я изведа от неведението. Да я спася от надвисналата беда. Но не можех да го направя.
	Лицето на Мишел свети, дори сияе. Дано това не означава, че вече е заченала. Колко време минава преди бременната жена да започне да сияе? Не бях внимавала достатъчно в часовете по биология.
	Ето това се нарича бомба със закъснител, дами и господа. Всеки момент Мишел можеше да установи, че е бременна от своя неверен, побъркан съпруг. Тогава всички залози щяха да паднат. Каквото и да мисля за Патрик, аз нямам куража да лиша нероденото бебе от неговия баща. Дори ако Мишел проявеше здрав разум и го напуснеше, Патрик винаги щеше да е част от живота й. Това щеше да промени всичко.
	Аз трябва да действам бързо. Да призная истината сега или да замълча завинаги. Да гледам отдалеч как щяха да отглеждат децата си, стараейки се да си държа езика зад зъбите, знаейки върху какво той „работеше до късно“.
	По някакъв начин аз трябва да поднеса на Мишел необоримото доказателство, че Патрик има любовница. Последната от много други, макар че няма как да докажа това. В един идеален свят бих могла да изложа този факт пред Мишел, без да разкрия, че любовницата на Патрик е Беа. Брилянтната асистентка, за която й бях продънила ушите през последната година. Жената, с която тя се запозна преди един час и която намери за прекрасна. Мишел щеше да поиска да разбере как пътищата на Патрик и Беа са се пресекли и аз не бях готова за подобно признание.
	Можех просто да кажа на Мишел какво знам, пропускайки част от най-инкриминиращите аспекти, но се страхувах, че тя щеше да убие вестоносеца. Че щеше да отиде директно при Патрик и той пак щеше да успее да я оплете в лъжите си. Трябва ми доказателство.
	Не съм говорила с Адам от нощта на грабежа. Тоест, разменихме си съобщения и той ми остави няколко гласови съобщения. Нещо се промени в нашите отношения — поне от моя гледна точка — и аз не знам дали можех да приема това. Нали помните онази ситуация, когато си тийнейджърка и харесваш някое момче и вече не можеш да го погледнеш в очите? За това говоря.
	Мисля, че харесвам Адам. Адам, който се съгласи с мен, че не изпитвахме никакво привличане един към друг. Господин Картоф. Супер.
	Но той е моят единствен вариант. Трябва да събера кураж и да му се обадя. Да се постарая да се държа така, сякаш всичко е нормално. Нуждая се от помощта на Адам.


>>	53
>>	Беа

	Света Мишел. От плът и кръв. Нетърпимо сладка и красива точно каквато е на снимките, пък макар и по един леко небрежен начин, който се проявяваше с напредването на възрастта. Косата й плаче за балсам. Кожата й вече не е толкова свежа. Според мен красивото остаряване изисква страшно много грижи. Човек трябва да се поддържа, иначе пукнатините започват да си личат. Фигурата й е окей. Облича се като учителка от неделно училище.
	Всъщност, моята злоба е просто средство за самосъхранение. Трябва да се утеша с нейните недостатъци. Трябва да намеря недостатъците на Мишел, за да си помогна да повярвам, че Патрик ще ме погледне и ще предпочете мен.
	Тя беше дружелюбна. Мила. Хрисима, предполагам. Съпруга за лесен живот. Предполагам, че двамата са хубава двойка. Господин и госпожа Идеално семейство.
	Интересно дали Мишел ще се прибере вкъщи и ще каже: „Днес се запознах с асистентката на Тамсин, Беа“? И какво ще каже Патрик? Дали лицето му ще го издаде? Реших да не споменавам за нейната визита. Искам тази вечер да не е белязана от драми. Не искам да тласкам Патрик към съмнения и опасения, че нашата история става прекалено опасна.
	За първи път ще сме в хотел „Кларидж“ и аз съм малко объркана къде да изчакам Патрик. Вълнувам се. Винаги съм искала да дойда тук. Макар че във фантазиите си вечерях в елегантния ресторант, а не се спотайвах във фоайето като престъпник.
	Накрая се настанявам на един стол далеч от рецепцията, но с добра видимост към нея. Десет минути по-късно Патрик влиза. Изглежда добре (както и аз, въпреки че съм с немита от два дни коса и дънки. Не ме разбирайте погрешно. Аз никога не съм смятала, че Патрик ме превъзхожда като външност). Носи сако от туид — стилно, а не демоде. Раиран пуловер без ръкави върху небрежно-елегантна риза. Черен панталон. Хипстър, но без брада и глупава шапка. Преметната през гърдите кафява кожена чанта за лаптоп. Патрик изглежда съвсем на място тук. Уверен. Сякаш той притежава този хотел.
	Забелязвам как ме оглежда на минаване от рецепцията към асансьора.
	Той отваря вратата на стая 1206 почти, преди да почукам. По лицето му се разлива доволна усмивка.
	— Ела тук.
	Патрик ме притегля към него и ме притиска към затворената врата. Долепя длани до лицето ми и отмята назад косата ми. Притиска устните си до моите и се доближава плътно до мен.
	Сещам се за неговата сладка мила женичка в нейната демодирана рокля, която сега яде пица с Тамсин. Без нищо да подозира. В неведение.
	_Майната й._


	Отивам на работа в прекрасно настроение. Но то изфирясва, след като прекарвам пет минути с Тамсин. В десет без петнайсет вече съм кълбо от нерви, въпреки че външно се опитвам да изглеждам като безпристрастен наблюдател.
	— О! — възкликвам аз и успявам да добавя: — Колко мило.
	Мисля, че не ми достига въздух. Като риба, която се мята безпомощно на брега.
	Тамсин се усмихва.
	— Тя отдавна го искаше, но накрая той се е съгласил, че му е дошло времето.
	— Ясно.
	— Радвам се, че ти успя да се запознаеш с Мишел. Тя е прекрасна, нали?
	— Ммм. Значи според теб Патрик наистина иска да има дете? Ъ, аз си мислех, че той още й кръшка.
	— Аз наистина смятам, че това ще промени всичко. Той се опитва да се реваншира на Мишел.
	— Че кога бебето е спасявало нечий брак? — Не знам дали успях да скрия огорчението си.
	— Нямах предвид това. Искам да кажа, че той е толкова въодушевен от идеята, че скоро ще зареже онази жена — ако изобщо продължава да се вижда с нея. Сега той бърза да се прибере след работа и влиза направо в спалнята, ако ме разбираш. Аз съм посветена във всички подробности. А Мишел казва, че сексуалният им живот никога не е бил толкова удовлетворяващ.
	Мисля, че ще припадна. Аз, разбира се, не съм толкова глупава да си въобразявам, че те никога не правеха секса. Но по думите на Патрик не звучеше да намира жена си неустоима. Сякаш във вечерите, когато не беше с мен, той разиграваше Камасутра с жена си.
	_Ами ако тя забременееше? Къде оставах аз?_
	— Звучи ми като последен опит за спасяването на умиращ брак. — Знам, това беше отчаяно.
	— Не — рече Тамсин. — Аз наистина мисля, че той се е променил.
	— Аз не вярвам, че хората се променят толкова кардинално.
	— Направи ми услуга! — Тамсин качи крака на бюрото си. — Умирам за лате и киткат.


>>	54
>>	Тамсин

	Добре, малко преувеличих. За свое собствено забавление. Какво друго искате да кажа?


>>	55
>>	Тамсин

	— Аз виждам само два варианта — казва Адам. Двамата пием бира в един пъб в Тюдорски стил на Южния бряг на Темза. Имам чувството, че седя в тематичен парк. Почти очаквам някой дебел, останал без работа актьор в костюм на Хенри VIII да излезе и да запее „Зелени ръкави“*. Аз избрах мястото, защото беше на неутрална територия. Опитвам се да се държа сякаш между нас всичко е нормално. Такова е, поне що се отнася до Адам. Приятелска делова среща.
	[* Greensleeves — английска фолклорна песен от XVI век. — Бел.пр.]
	Колкото до мен, аз не знам какво да кажа. Изведнъж езикът ми се връзва с човека, пред когото доскоро нямах никакви тайни. Единственият човек в света, който знае всичко за мен. Освен, разбира се, факта, че съм развила едностранчиво увлечение към него.
	— Искаш ли да го запиша на дъската?
	Адам ме поглежда „шеговито“. Сигурно гледа по същия начин неговите седмокласници, когато започват да правят магарии. Но при мен се получи, защото замълчах и се заслушах.
	— Можеш да опиташ да разбереш къде ще бъде следващата им среща — макар че не ми е ясно как ще го направиш. Патрик няма да те допусне близо до телефона си…
	— Телефонът на Беа? — питам аз.
	— Знаеш ли й паролата?
	Аз клатя глава.
	— Освен това не мисля, че те си изпращат уличаващи съобщения. Не и след последния път. Но дори да успееш да достигнеш до тази информация, какво ще направиш? Ще вземеш Мишел и ще ги заловите на местопрестъплението? Представяш ли си колко унизително ще бъде за нея? Вярно, че разкритието ще бъде шокиращо, но според мен е прекалено жестоко.
	— Знам. Ти си прав. — Мислила съм за това. Ако смятах да правя нещо, то трябва да стане по най-безболезнения начин за Мишел.
	— Значи това отпада. Можеш да направиш нещо анонимно. Да й изпратиш писмо или нещо подобно, но то също е безсърдечно.
	— Освен това тя няма да му повярва. Защо да му вярва?
	— Можеш да кажеш на Беа и Патрик, че знаеш за тях, но няма да кажеш на Мишел, ако те скъсат.
	— Той просто ще си намери друга. Патрик няма да се промени.
	— Съгласен съм. Добре, моят предпочитан, зрял, приятелски вариант е ти да й кажеш. По най-деликатния възможен начин. А после ще си понесеш последствията.
	Въздъхнах толкова тежко, че двойката на съседната маса се обърна да ме погледне.
	— Първото, което ще направи Патрик, ще бъде да й разкаже за мен и него.
	— Е, ти винаги си го знаела. Просто трябва да решиш дали да кажеш истината, или да не го правиш.
	— За нищо на света! Ако й кажа, всичко ще е било напразно. Според теб защо изтърпях толкова мъки, за да изтрия онзи есемес?
	— Тогава отричай.
	— Страхувам се — признавам аз. — Ще бъде грозна история.
	— Виж, няма как това да завърши с хепиенд за всички — рече Адам. — Ти не си виновна. Виновен е Патрик.
	— Ох, иска ми се да не се бях забъркала в това.
	— Всъщност той е единственият виновник.
	— Благодаря ти — казвам аз. — Задето ме караш да се чувствам по-добре. Или по-скоро ми помагаш да не се чувствам толкова гадно.
	— Правя го само защото не издържам да те гледам как хленчиш. Все едно да пиеш бира с магаренцето Йори.
	Аз успях да се засмея.
	— Все пак ти благодаря. Дори да го правиш от чисто егоистични подбуди.
	— Стига сме говорили за теб — казва Адам с потайно изражение. — Утре вечер ще ходя на среща.
	— О… — В стомаха ми се образува мъничък възел. — С някоя жена от „Втора половинка“?
	— Не. С истинска жена от плът и кръв. Тя е майка на един от моите осмокласници. Трябваше да го оставя на поправителен. Тя дойде в училище да се оплаче. Така се запознахме.
	— Чудесно — казвам аз и осъзнавам, че прозвуча саркастично. — Искам да кажа, че жената е проявила достатъчно загриженост, за да дойде и да проучи какво се случва.
	— В началото аз се изплаших, честно казано. Тя е много бойна. Синът й явно го е наследил от нея.
	— Не е ли против правилата? Учители и родители да излизат на среща? — Бях се уловила за сламка, както сами виждате, но аз не исках Адам да си намери приятелка точно когато започвах да си мисля, че бих могла да го задържа за себе си.
	Той сумти.
	— Едва ли. Поне аз не смятам така. Досега не ми се е случвало.
	— И как стигна от „Синът ви е невъзможен“ до „Искаш ли да излезем да пийнем по нещо“?
	— Всъщност, тя ме покани. Аз не посмях да й откажа, за да не ме удари.
	— Няма ли да е малко странно да гледаш малкия Джони в класната стая, когато той те е виждал по пижама в дома си?
	— Чакай малко! Ние излизаме да пийнем. И момчето се казва Джордан.
	— Това не е ли женско име?
	Адам ме поглежда сериозно.
	— Какво пък, поне знаеш какво да очакваш. Няма да се тревожиш дали жената си прилича с образа си на снимката.
	Виждате ли накъде бия? Опитвам се да изкопча подробности за външността на дамата на Адам. Знам, че е патетично, просяшко и неприемливо, но аз вече нямам достойнство. Трябва да знам.
	— Точно така. Без неприятни изненади, както се случи с теб.
	Засмях се както се очакваше, но в действителност ме заболя.
	— Значи тя е хубава? — Помъчих се да попитам с шеговит тон аз.
	Адам се замисля за секунда. Това ми вдъхва надежда. Макар че не знам на какво се надявах. Аз и Адам щяхме да сме комична двойка, дори ако той се интересуваше от мен.
	— Да. Всъщност, тя малко прилича на теб, което е странно.
	— Е, в такъв случай ти не трябва да я харесваш.
	— Защо не? В твоя случай ме отблъсна комбинацията от твоята външност и ужасния ти характер.
	Знам, че Адам се шегува и знам, че не трябва да приемам сериозно думите му, но се почувствах наранена и явно ми пролича, защото неговата усмивка посърна.
	— Ти нали знаеш, че се шегувам? Засегнах ли те?
	— Не. Не, разбира се. Добре съм — казах аз точно когато две едри сълзи капнаха върху масата. Какво ставаше с мен, по дяволите?
	Потресен, Адам сложи ръка върху моята.
	— За бога, Тамсин, толкова съжалявам. Държах се глупаво. Аз очаквах, че ще се разсмееш.
	— Знам. Наистина беше смешно. Просто аз съм в някакво странно настроение.
	— Дали не е заради грабежа? Аз мога да те изпратя по-късно.
	— Недей да говориш глупости. Аз живея в другия край на Лондон. И не се тревожа за това. Ще взема такси и ще помоля шофьора да изчака да си вляза вкъщи.
	— Тогава какво?
	— Нищо. Не ми обръщай внимание. Чувствам се много глупаво.
	— Трябваше да се цензурирам. Дори не ми хрумна, че на теб няма да ти се стори смешно.
	— Напротив! Смешно беше. Моля те, не започвай да се чувстваш длъжен да си мериш думите.
	— Да не е заради историята с Мишел? Дошло ти е в повече?
	— Да — казах аз, избирайки пътя на най-малкото съпротивление. Макар че честно казано, ако се задълбаех сериозно в ситуацията с Мишел и Патрик, вероятно щях да се разплача.
	— Слушай, ти изобщо не си длъжна да говориш с нея. Можеш да решиш просто да забравиш всичко. Да ги оставиш да се оправят сами.
	— Знаеш, че не мога да го направя. И пак ще загубя Мишел, защото вече не издържам да ходя у тях. Ако й кажа истината, може най-малкото да не допусна тя да прекара целия си живот, омъжена за човек, който нехае за нея.
	— Тогава го направи. Иначе стресът ще те убие. — Адам сложи ръка на рамото ми. Аз погледнах месестите му, къси пръсти с неравни нокти и от окото ми се изплъзна още една сълза.
	— Знам.


>>	56
>>	Тамсин

	Това е.
	Избрах да го направя в дома на Мишел една вечер, когато знаех, че Патрик отсъства. Измъчих се с избора на място. Накрая стигнах до извода, че няма да е красиво да пусна тази бомба на обществено място. Няма да е красиво.
	Нарочно избрах вечер, когато Патрик щеше да отсъства цялата нощ. Нямах представа къде отиваше. Според официалната версия в Манчестър. Но аз знам, че той ще се скрие в някой хотел в Лондон с Беа. Може би дори в нейния апартамент. Далеч от хорски очи. И дори ми хрумна, че Мишел можеше да проведе кратко разследване. Да го издебне, преди той да е започнал да прикрива следите си.
	Надявах се, че тя ми има достатъчно доверие, за да повярва на онова, което ще й съобщя. Каква ирония.
	Обаждам се на Адам, докато пътувам с такси към Хайгейт. Имам нужда някой да ме увери, че постъпвам правилно. Плюс това трябва да пресека разказа на таксиметровия шофьор за неговото семейство. Което е многочислено. Аз още в началото изключих, но дори усилието да маркирам с неясни междуметия всяка негова пауза, ме изтощаваше. Отне му известно време да отрази факта, че разговарям по телефона, затова когато казах „Здравей, аз съм“, той рече:
	— … с някакъв дъртак, който живее на Олд Кент Роуд…
	— Ти да не си на концерта на Час и Дейв? — попита Адам.
	— Ще ми се. Пътувам.
	— Както ти казах снощи, просто отиди и й разкажи. Оттам нататък тя ще реши какво да прави.
	Адам ми се беше обадил на прибиране от срещата си с майката на Джордан, която се казваше Мел. Не знам дали той знаеше, че щях да вися като паяк над телефона си в очакване на подробности. Надявам се, че не се издавах чак толкова.
	През по-голяма част от вечерта се опитвах да си представя какво се случваше между обекта на моето тайно увлечение и моето алтер его. Измъчвах се с въображаеми картини, за да проверя дали наистина щеше да ме заболи. Заболя ме. Не много. Само малко. Колкото да се уверя, че моите чувства към Адам се бяха трансформирали от приятелски в нещо съвършено различно. Представих си го как я разсмиваше, как я дразнеше по същия начин, както се закачаше с мен. Как я разпитваше за нея, защото той искрено се интересуваше от другите хора. Как я изпращаше до дома й, защото вече имаше обица на ухото.
	Как тя го канеше да влезе вътре.
	Когато той ми се обади в десет и петнайсет, аз въздъхнах с облекчение, че нищо прекалено значимо не се беше случило. Освен ако не я беше съблазнил светкавично в паркинга на кръчмата. Но Адам не ми приличаше на мъж, способен на такива неща. Но не беше изключено да не й беше отказал, воден от добро възпитание.
	— Е, как мина? — попитах аз без предисловие.
	— Добре — рече той. — Тя е симпатична.
	— Охо! Не си търси работа като репортер, чу ли? Ти не преподаваше ли английски?
	Адам се засмя.
	— Добре, вечерта беше приятна. Тя обича да поучава събеседниците си.
	— Така е по-добре. Така, а сега ми разкажи всичко стъпка по стъпка.
	— Не сега. Сега трябва да преговорим какво ще кажеш ти утре.
	— Ще излезете ли отново?
	— Да. Вероятно. Така… изчакай малко, точно слизам от автобуса…
	Чух в слушалката отварянето на вратите на автобуса и свиренето на вятъра. Значи вече се беше върнал в Клапхам? Пресметнах бързо наум. Срещата явно беше завършила най-късно в десет без петнайсет. Това не беше благоприятен знак, нали?
	— Така… — продължи Адам. — Остава за утре, нали?
	— Да. Патрик ще прекара нощта в Манчестър.
	— Повтори ми какво смяташ да кажеш.
	Адам и аз бяхме отработили това в подробности. Аз дори си бях водила бележки, които можех да преговарям. Цялата история беше минно поле, което изискваше внимателно договаряне. Първо, аз трябваше да измисля причина, поради която знам какви ги вършеше Патрик. Бяхме се спрели на комбинация от натрапчиви слухове в бранша и това, че Адам и аз бяхме видели Патрик да излиза с някаква жена от хотел „Ковънт Гардън“ вечерта, когато трябваше да тренира с Бен. Което не беше далеч от истината. Единствената неточност беше, че в моята версия Патрик и Беа си тръгваха заедно, а не поотделно.
	Големият въпрос беше дали да кажа на Мишел, че жената беше Беа? Аз присъствах на нейното запознанство с Беа преди няколко дни. Бях ги наблюдавала да си бъбрят (и Беа да се надсмива над Мишел) и не бях казала нищо. Плюс това не исках да се доближавам до въпроса как Патрик и Беа се бяха запознали. Накрая решихме да не казвам нищо. Да спомена, че Адам я беше видял, докато аз само я бях зърнала. И да завоалирам нещата.
	Разчитах, че Мишел щеше да е прекалено съсредоточена върху голямата картина, за да се вглъбява в детайлите.
	После щях да чакам. Да подкрепя приятелката ми и да се скрия, когато Патрик се разбеснееше. Надявах се, че дотогава Мишел щеше да е толкова убедена в неговата вина, че нямаше да повярва на нито една негова дума.
	В общи линии планът не се отличаваше с гениалност.
	— Така, добре — рече Адам, след като повторих цялата история. — Важното е да се придържаш към аргументите. Без да се отклоняваш.
	— Гади ми се — рекох аз. — Не знам дали мога да го направя.
	— Ще ти се обадя утре. Опитай се да поспиш.
	— Ще опитам. Значи… ти определено ще се видиш с нея отново… с Мел?
	— Мисля, че да. Да.
	— Супер. Къде ще отидете следващия път?
	— Стига си отлагала часа за лягане. Ще ти се обадя утре. Лека нощ, Тамсин.
	Днес той ми се обади отново в обедната си почивка. Аз бях в кабинета на Ан Мари и обсъждахме бюджета, но знаех, че ако не го чуя сега, шансовете да го хвана по-късно бяха минимални. Адам щеше да дежури в столовата или занималнята, или щеше да въдворява немирни ученици. Затова аз се извиних на Ан Мари и отидох в собствения си кабинет, като затворих вратата след себе си.
	— Позвъни ми веднага щом си тръгнеш оттам. На секундата. Няма значение колко е късно.
	— Аз мислех да остана да спя там. Ако момичето, което разхожда кучетата, се съгласи да вземе Рон.
	— В такъв случай ме предупреди. Цяла вечер ще бдя нащрек до телефона.
	— Добре, обещавам. Пожелай ми успех.
	— Всичко ще бъде наред. Тоест, не, няма, но поне ще приключи.
	Цяла сутрин избягвах Беа. Не можех да я погледна в очите. Знаех, че според нея се държах странно, но не можех да направя нищо. След поредния инструктаж от Адам, дадох на Ашли един куп документи за завеждане и излязох да си взема салата.
	— Нали нямаш нищо против? — попитах, когато оставих грамадата върху бюрото й. — Не е спешно.
	— Не, разбира се.
	— Благодаря — извиках през рамо и заслизах по стълбите, бързайки да изляза преди моята асистентка да ме хване, че възлагах задълженията й на друг човек.
	— Тази нощ ще спя у Дани — обясни Беа, когато ме видя да оглеждам малкия сак, с който си тръгваше от работа. Аз се бях изморила да избягвам да й говоря през последните осем часа.
	— Охо! Това е голяма крачка, нали? — възкликнах аз, опитвайки се да скрия факта, че знаех, че ме лъжеше в лицето.
	— Епично — рече тя със самодоволна усмивка.
	— Е, приятно прекарване.
	— Ти добре ли си? — попита тя и ако не знаех истината, щях да приема нейната загриженост за чиста монета.
	— Да. Просто… ПМС. Утре ще съм окей.
	Сега седя в кухнята на Мишел и Патрик. Където съм седяла безброй пъти през годините. Моят втори дом. Изведнъж се запитах кой щеше да задържи къщата. Помня деня, когато Мишел я видя за пръв път. Тя ме взе със себе си за второ мнение, още преди да каже на Патрик. И двете се влюбихме в тази къща от пръв поглед. Уютен мезонет, плюс приземна кухня с тераса и малка уединена градина отзад. „Истински“ газов огън, който гореше в автентичната викторианска камина. Огромен портал към вътрешния двор. Съвършената комбинация от старинен и модерен дух. Две спални. Можех да прочета мислите на Мишел — това беше идеалното място да създадеш семейство.
	Когато тя доведе Патрик на оглед, сделката вече беше сключена. Спомням си как си помислих, че беше трогателно, че той беше готов на всичко, за да я направи щастлива. Помислих си, че може би не беше чак толкова ужасно, че моята приятелка се омъжваше за него.
	Мишел слага пред мен чаша зелен чай със солен карамел. Тя още следва ревностно здравословния режим за зачеване, а аз не искам да рискувам с алкохол. Тя сяда на стола срещу мен.
	— Всичко наред ли е?
	Поемам въздух и издишам бавно. И се хвърлям в пропастта.
	— Всъщност не. Мич… трябва да ти кажа нещо.


>>	57
>>	Беа

	Цяла нощ заедно. Това се случва едва за четвърти път. Малко е да се каже, че е нещо значимо, повратна точка, все едно да се определи дупето на Ким Кардашян като закръглено.
	Цяла нощ заедно означава десет пъти по-голяма интимност. Под което нямам предвид секс, а миене на зъби и сутрешен дъх и събуждане без никакъв грим. Зряла връзка. Хлябът и солта на сериозните отношения.
	Аз настоях за тази нощ. Не беше ефектен романтичен жест от страна на Патрик. Няма да лъжа, след нашето скарване, когато му поисках да ми намери работа, аз се чувствах малко несигурна. Осъзнах, че никога нямаше да съм основният приоритет в неговия живот. Затова захленчих. Тропнах с крак и казах, че се чувствах използвана. Известно време се опасявах, че го бях притиснала прекалено много и Патрик щеше да реши, че му създавам твърде много трудности. Че връзката му с мен трябваше да му носи удоволствие, а не напрежение. Затова се спотаих, а после разбрах, че той беше резервирал стая в хотел — тоест луксозен апартамент — в историческия Лангхам.
	Това беше победа. Победа, която можех да споделя само с Али, на която накрая се доверих, защото въпреки настояването на Патрик да държа нашата връзка в строга тайна, аз отчаяно се нуждаех от душеприказчик, за да се уверя, че случващото се не е моя фантазия. Мислех, че Али ще ме осъди — тя е склонна да държи лекции за женската солидарност, но откакто имаше ново гадже, тя бе омекнала малко. Докато не съсипе и тази връзка. Тя дори се засмя и се зарадва, че се чувствам щастлива.
	Аз наистина се чувствах щастлива, докато Тамсин не ми каза, че Патрик и Мишел правеха опити за бебе.
	Така… вижте, аз не съм глупава. Знам, че той трябва да се държи сякаш всичко си е постарому и това вероятно включва да спи от време на време с жена си. Но „те работят за бебе“ е съвършено различна история. Опитите да си направят бебе означават, че те си представят бъдещето заедно. Означават щастливо семейство. Означават отдаденост.
	И по думите на Тамсин излиза, че те са като девствена двойка през първата седмица в университета. Нямат спиране. А на мен ми прилошава при мисълта за това.
	Сега аз се качвам на четвъртия етаж на хотел „Лангхам“, но не тръпна в очакване, не припкам задъхана към неговата стая, изпълнена с нетърпение и страх да не ме видят. Чувствам се разгневена, използвана и недооценена. Искам да знам къде е моето място. Искам отговори.
	— Хей — казва Патрик, когато открехва вратата само няколко милиметра, за да се увери, че наистина съм аз.
	— Здравей.
	Той ме пусна да вляза. Забелязах, че при последните две срещи ние не прекарвахме цялата вечер в леглото. Разговаряхме. Тогава го отдадох на факта, че нашата връзка прерастваше в нещо по-сериозно. Ние държахме един на друг. Не ни свързваше само сексът, споделяхме емоционална връзка. Каква заблуда! Навярно Патрик бе толкова изтощен от секс маратона с Мишел, че нямаше сили. Може би аз трябваше да предложа да пропуснем кревата и да седнем на чаша чай и интелектуален разговор.
	Патрик сякаш долови настроението ми. Нищо чудно, около мен се носеше гневна аура като ектоплазма около призрак.
	— Окей ли си? — пита той и аз за първи път се дразня от тази негова склонност да използва американски изрази и акцент. Преди намирах това за секси. Сега ме дразни. Както и хипстърските дрехи. Изведнъж ми се видяха прекалено превзети, заучени. Прииска ми се да извикам: „Ти не си от Бруклин, скъпи. Ти си свръхпривилегирован отличник от Епсом“.
	— Добре съм — процеждам аз.
	Патрик върти очи. Усеща накъде вървят нещата. На една вълна сме.
	— По дяволите, какво има сега, Беа?
	— Нищо — казвам намусено аз, с което несъмнено издавам, че има проблем.
	— О, не. Няма да играя на тази игра. Ако си ядосана за нещо, кажи си, но недей да влизаш в ролята на мъченица, на която „всичко й е наред“.
	Той сяда на ръба на леглото. Тапата на шампанското си остава в бутилката. Аз умирам да пийна няколко глътки. Хрумва ми да отворя бутилката, но ми се вижда неуместно точно в момента. Срещата не върви добре. Имам две опции: да се примиря както обикновено и да приема своя второкласен статут или да му кажа всичко. Крайно време беше.
	— Добре. — Аз сядам на стола срещу Патрик. — Тамсин ми каза, че ти и Мишел правите опити за бебе.
	Облегнах се назад, оставяйки го да поеме цялата тежест на думите ми — но той ги прие бързо и леко, дори се засмя. Не очаквах такава реакция.
	— Това ли е? Това ли е причината да си в такова скапано настроение?
	— Вярно ли е?
	— И какво, ако е вярно? Вече ти казах, че тя винаги е искала да има деца.
	— Как така „и какво, ако е вярно“? Ти се прибираш вкъщи всяка вечер за секс маратон и очакваш аз да го приема спокойно?
	Патрик отново се засмя, но това беше кух, гаден смях.
	— Глупости. Но дори да беше така, тя е моя жена. Ти какво искаш да й кажа? „Извинявай, дано да не възразяваш, но моята приятелка ще се разстрои, ако правя секс с теб?“
	— Знаеш какво имам предвид.
	— Знаеш ли какво, Беа? Не знам.
	— Наистина ли ще имаш дете?
	— Ах, значи ти си ядосана, защото си мислиш, че Мишел и аз правим секс като зайци, или заради факта че може да имаме бебе? Объркан съм.
	Опитах се да игнорирам саркастичния тон. Ненавиждах когато хората се опитват да спечелят спора с технически похвати.
	— Ако ти се роди бебе, какво ще стане с нас?
	— Нищо няма да стане. Ще си продължим както обикновено.
	Не знаех какво да мисля. Но знаех какво чувствах към моята роля в тази картина. И макар да си казвах, че трябваше да замълча, аз заговорих.
	— Значи… тоест… Тамсин на практика каза, че Мишел й е казала, че двамата сте ненаситни…
	— А Тамсин е най-надеждният източник на информация.
	— Но защо да си го измисля? Мишел сигурно й го е казала.
	— Може да ти се вижда странно, но аз наистина не искам да говорим за това.
	— Ами ако аз искам? Не е честно да ме държиш в неведение за всичко…
	— Искаш да ти разкажа за моя сексуален живот с Мишел?
	Заболя ме от тези думи. Те не просто правеха понякога секс, а имаха сексуален живот.
	— Не. Ти знаеш какво имам предвид.
	— Добре. Да, Мишел и аз правим опити за бебе. Да, това означава, че трябва да осъществим полов акт, за да го постигнем. Доволна ли си?
	— Но защо правите опити за бебе? Защо сега?
	— Защото тя иска дете от години и аз изчерпах всички причини да не бързаме. Освен това, знаеш ли какво? Аз реших, че искам дете. Съди ме, ако щеш.
	Това не беше признание на мъж, който обмисля да изостави жена си някой ден и да свие гнездо с приятелката си.
	— Аз си мислех… — заекнах аз, но не можах да го изрека.
	— Какво си мислеше? Винаги си знаела, че аз няма да напусна Мишел. Освен всичко друго, баща й е мой шеф.
	— Значи ще останеш с жена, която те прави нещастен, защото раздялата може да се отрази зле на кариерата ти?
	Той ме изгледа студено. Стомахът ми се преобърна.
	— Кога съм казвал, че тя ме прави нещастен?
	Вярно, Патрик никога не го е казвал. То е мое предположение, предвид всичките му изневери. Той не се държи като мъж, който цени брака си.
	И тогава аз направих нещо, за което се кълнях, че никога няма да направя. Паднах до лични нападки.
	— Как може да те прави щастлив? Погледни я! Тя е толкова… демоде.
	Още докато изричах думите, разбрах, че правя огромна грешка. Урок номер едно: _никога не критикувай съпругата_. Патрик ме прониза с поглед, който можеше да замрази дори живак.
	— Откъде знаеш как изглежда жена ми?
	Ах, да, това също. Аз не му бях казала за моята среща с Мишел в офиса. Страхувах се, че той може да се изплаши, че нещата ставаха прекалено лични.
	— Тя дойде в службата, за да се види с Тамсин.
	— Ти си се срещала с нея?
	— Само за секунда. Не се тревожи, не те издадох.
	— Исусе Христе! Защо не ми каза?
	— Не знам. Не ми се видя важно.
	Ако Патрик повярва в това, значи ще повярва във всичко.
	— Мишел е един от най-милите, най-прекрасните хора, които съм срещал в живота си. Навярно най-прекрасният човек. За нищо на света не бих искал да я нараня.
	— Но ако аз я нараня, щетите ще са двустранни, така ли?
	— Не ставай глупава. Ти нямаш нищо общо. Аз просто искам да съм сигурен, че Мишел е защитена. Тя няма вина.
	— Тогава защо чукаш мен? — Не можах да се сдържа, думите излетяха сами. Почти ги изкрещях.
	Патрик притихна. Честно казано, предпочитах да се беше развикал. Да покаже някаква страст. Да покаже, че го беше грижа.
	— Това между нас е без значение. То е отделно от брака ми.
	— Колко удобно. Питам се дали Мишел би възприела ситуацията по същия начин.
	— Да не си посмяла! — Той изрече думите отчетливо, като наблягаше на всяка една.
	— Няма… не казах това.
	Патрик стана.
	— Знаеш ли, Беа, изгубих желание да стоя тук.
	По дяволите. Това не е очакваното развитие на нещата. Макар че не знаех какво точно очаквах да се случи.
	Аз също станах.
	— Не! Съжалявам… аз просто… трябваше да помисля, преди да си отворя устата.
	— Можеш да останеш тук, ако искаш, но аз си отивам у дома.
	— Не, Патрик…
	— Може би се нуждаем от малко пространство.
	— Съжалявам за онова, което казах.
	Той взе сакото си.
	— Ще ти се обадя. Шампанското е платено. Можеш да го изпиеш.
	— Не, моля те, недей…
	Вече го молех. Много привлекателно, няма спор. Но аз дори нямах време да се запитам какво беше станало със силната, независима жена, която бях някога, защото бях впрегнала цялата си енергия да се опитам да му попреча да излезе от стаята.


>>	58
>>	Тамсин

	Толкова пъти съм репетирала тази сцена наум (и на глас с Адам), че би трябвало да я знам наизуст, но когато видях разтревоженото изражение на Мишел, ме обхвана сценична треска. Забравих си репликите.
	— Какво? Какво ти има?
	Знам, че първото предположение на Мишел ще е, че съм сериозно болна или че ще емигрирам в Нова Зеландия. Знам, че трябва да разсея страховете й и да я тласна в още по-страшни мъки. По дяволите. Така!
	— Нали помниш, когато ти смяташе, че Патрик има любовница? Вярно е. — Изрекох всичко на един дъх, преди думите да заседнат в гърлото ми. Върху лицето на Мишел се изписа объркване, последвано от съмнение и мъка. Тя знаеше, че аз не бих я излъгала. Колко иронично, нали?
	— Много съжалявам, Мич. Иска ми се да не трябваше да го научиш от мен.
	Първата й реакция е да се разсмее нервно. Но моето лице явно издава, че не се шегувам.
	— Не разбирам…
	Мишел изглежда толкова уязвима, че аз протягам ръка и хващам нейната.
	— Аз го видях… с нея. Вечерта, когато Патрик трябваше да е на футболна тренировка с „Бен“ — тогава аз бях с Адам и ти ми се обади, спомняш ли си? Бяхме седнали срещу хотел „Ковънт Гардън“ и Патрик излезе с една жена.
	— Оттогава минаха седмици…
	— Знам. Просто събирах кураж да ти кажа. И исках да се уверя, че е вярно. Че не си въобразявам разни неща. Но това май е публична тайна в нашия бранш…
	Тя се спаружва.
	— Не, Там…
	— Съжалявам.
	— Коя е тя? — Мишел ме поглежда.
	Опитвам се да запазя самообладание.
	— Не знам. Аз не можах да я видя, Адам я видя…
	Мишел се вкопчва в това като в спасително въже.
	— Значи той може да се е объркал. Или пък да е била Вик…
	Вик е по-голямата сестра на Патрик. Която е с къдрава червена коса и по нищо не прилича на Беа.
	— Не беше Вик. Жената имаше дълга тъмнокестенява коса, това поне го видях.
	— Адам откъде знае как изглежда Патрик?
	— Не знае. Аз видях Патрик, когато излезе и си спомних, че не трябваше да е там, затова заподозрях, че става нещо. Обърнах се с гръб, за да не ме види и помолих Адам да погледне. Той видя как излезе жената и е било очевидно, че те не са просто колеги. Адам ми каза, когато можех да се обърна, така че аз я видях в гръб. Те се държаха за ръце.
	Моля те, Господи, нека никой да не записва показанията ми за делото в съда. Никога не бих издържала кръстосания разпит.
	Мишел въздъхна.
	— И всички онези хора, които очевидно са в течение с историята, нямат представа коя е жената?
	— Така изглежда. Според мен е вярно, Мич. Иначе нямаше да ти кажа.
	— Значи всички вечери, когато той работи до късно…?
	Аз кимнах.
	— Мисля, че да.
	— Мислиш ли, че той е с нея тази вечер? Цяла нощ?
	— Не знам. Така изглежда. Къде би трябвало да е днес?
	— В Манчестър.
	— Знаеш ли в кой хотел ще отседне?
	Мишел поклати глава.
	— Не мога да повярвам, че той би направил това. Сигурно има някакво невинно обяснение.
	— Той се прибра вкъщи онази вечер, нали? Вечерта, когато ти ми се обади, когато аз бях с Адам?
	— Да.
	— Значи можем да позвъним в хотела и да проверим дали е имал запазена стая. Мисълта ми е, защо му е да резервира стая, ако ще бъде там само два часа?
	— О, боже мой — промълви Мишел, осмисляйки всичко чуто. — Мислиш, че правят секс там?
	— Не знам. Но си струва да проверим.
	— От хотела няма да ми дадат такава информация.
	— Можем да измислим нещо — да кажем, че той си е забравил нещо там…
	— Чакай малко — ами какво стана онзи път, когато аз се бях усъмнила и ти се обади в офиса на Патрик. Оказа се, че грешахме. Как си го обясняваш?
	_Наистина, как?_
	— Тогава сигурно е било наистина. Както и в някои от нощите, когато наистина е в командировка.
	— Ние щяхме да си имаме бебе. — По лицето на Мишел потекоха едри сълзи. Аз стиснах ръката й.
	— Знам. Ужасно е, но щеше да е още по-лошо, ако беше научила истината след като забременееш.
	Моля те, съгласи се с мен. Моля те, зарадвай се, че ще се измъкнеш. Нищо подобно не се случи.
	— Може да е инцидентна грешка. Може би се е стреснал от идеята да имаме деца. Той тъкмо преживя някаква криза на средната възраст. Може причината да е това, нали?
	По дяволите. Тя се опитваше да намери начин да му прости.
	— Според мен аферата продължава от доста време. И… това нямах намерение да ти го кажа, но според мен тази не му е първата.
	— Тогава защо се съгласи да си имаме бебе? Няма логика.
	— Така е. Не знам.
	— Аз ще му се обадя — рече Мишел и посегна към телефона си. Трябваше да я убедя, че моето твърдение беше абсолютната истина, преди Патрик да започне да я трови с истории за мен.
	— Изчакай. Хайде първо да потърсим някакво доказателство. Имаш ли извлечения от кредитните му карти?
	Тя подсмръкна. И остави телефона си на масата.
	— Струва ми се, че той ги получава онлайн. Не му знам паролата. Никога не съм имала основания да му я поискам.
	— Тогава ще се обадим в хотела. В най-лошия случай няма да ни кажат нищо, нали така? Струва си да опитаме.
	— Добре. Обаче ти се обади. Аз не мога.
	Аз намерих телефонния номер в гугъл и го набрах, като включих телефона на високоговорител. Вече знаех какво щях да кажа, защото това беше част от плана. На второто позвъняване се обади женски глас.
	— Хотел „Ковънт Гардън“.
	Поколебах се, защото не знаех дали съм способна да го направя.
	— Здравейте. Моят съпруг беше отседнал при вас преди няколко седмици и мисли, че е забравил нещо в стаята. Има ли някакъв начин да проверите?
	— Разбира се. На коя дата е бил тук?
	— На 24 септември. — Тази дата беше гравирана в мозъка ми.
	Чу се щракане по клавиатурата.
	— Как се казва съпругът ви?
	— Патрик Мичъл.
	— А, да, господин Мичъл — каза служителката, сякаш го беше видяла вчера. Чух как Мишел пое рязко въздух. Изглеждаше така, сякаш щеше да припадне.
	Отново се чу щракане.
	— Той беше в стая 424 и няма бележка, че камериерките са ни предали нещо, след като си е тръгнал. Каква вещ е загубиш?
	— Часовника си. Но той забеляза чак след няколко дни, така че може и да го е забравил някъде другаде…
	Сега исках да се откача от телефона и да се погрижа за приятелката си.
	— Благодаря ви за помощта.
	Но отзивчивата рецепционистка отказваше да се предаде толкова лесно.
	— Аз ще попитам камериерките дали не помнят да са видели нещо. На кой номер да ви потърся, ако открия нещо?
	— О… аз заминавам за няколко дни… на санаториум, където не мога да взема телефона със себе си… не се безпокойте… — Замълчи, Тамсин.
	— Добре, ние имаме телефонът на господин Мичъл, така че мога да му се обадя. О, сега виждам, че той е резервирал стая при нас за понеделник. Ще оставя бележка да му кажат, ако намерят нещо.
	Погледнах Мишел, която ме гледаше с разширени очи. Трябваше да затворя телефона по най-бързия начин.
	— Чудесно. Благодаря.
	Затворих, без да изчакам отговора на служителката. Мишел се разплака с глас. Аз заобиколих масата и се наведох да я прегърна. Тя се разрида, скрила лице в пуловера ми.
	— Той ще я заведе там в понеделник — изхлипа тя, когато вдигна глава. — А на мен ми каза, че ще играе футбол. Не мога да го понеса.
	— Той е негодник. Извинявай, но наистина е негодник.
	— Какво ще правя сега?
	— Аз имам идея — казах аз. В главата ми вече се оформяше план. — Дръж се за мен.


>>	59
>>	Беа

	Ако никога не сте опитвали да тичате след мъж в хотелски коридор, като същевременно плачете и го молите, не ви го препоръчвам. Не се отразява добре на самочувствието.
	Патрик вече е до асансьора, когато го настигам.
	— Моля те, върни се.
	Той се оглежда нервно.
	— По дяволите, Беа. Какво правиш?
	— Моля те, недей да си тръгваш по този начин.
	— Няма смисъл. Прибирам се вкъщи — процеди той едва чуто. — Ще ти се обадя утре.
	— Не. Не е честно.
	— Шшшт! Господи! Няма да водя този разговор на обществено място.
	Камбанката на асансьора звънва. Не се съмнявам, че ако той си тръгне сега, ако се прибере при старомодната си съпруга и семейния дом, аз няма да го видя повече. Патрик ми е сърдит. Ядосан ми е. Тревожи се, че целият му свят ще се срути заради мен.
	— Точно затова трябва да се върнеш в стаята. Само за една минута. Моля те.
	Патрик пухти.
	— Добре. Но няма да остана.
	Той тръгва след мен по коридора. Добре, че се сетих да взема ключа с мен, така че го доближих до сензора и вратата се отвори.
	— Можем да го отворим — казах аз, като взех бутилката. Шампанското може би щеше да го отпусне.
	— Няма смисъл, ако ще продължим да се караме — рече Патрик, когато му подадох една чаша.
	— Знам. Съжалявам. Просто… за мен беше такъв шок, когато чух. Не трябваше да казвам нищо.
	— Би трябвало да си прекарваме добре. Нямам нужда от допълнителен стрес в живота си.
	Е, с тези думи той ме сложи на мястото ми. Аз бях източник на приятно прекарване. Нищо повече от малко разнообразие. Не исках да подхващам нов скандал, но не можех да подмина думите му.
	— Така беше. Така е. Но сигурно е неизбежно след време да започна да искам нещо повече.
	— Но аз не мога да ти дам повече. Знаеш го.
	— Повече не означава задължително да напуснеш жена си и да свиеш нов дом с мен. Никога не бих поискала такова нещо. — Кого заблуждавах, аз исках, разбира се, просто сега не му беше времето. — Но все пак нашата връзка е нещо повече от бърз, удобен секс в хотелска стая? Или се заблуждавам?
	Той сложи ръка на рамото ми. Това ми се видя като добър знак.
	— Не. Аз държа на теб. Не искам да те загубя.
	— Честно, само това исках да чуя. Просто понякога се чувствам недооценена. Сякаш ти е все едно дали си с мен, или с някоя друга…
	— Наистина ли мислиш, че щях да продължа да се виждам с теб и да рискувам да се привържа към теб, ако ми беше все едно с коя съм? Тогава щеше да е много по-лесно да не се задълбочавам.
	— Знам. Съжалявам.
	Той се усмихна. _Алилуя._
	— Спри да се извиняваш.
	— Съжалявам — казах аз. — Ха-ха.
	Патрик остави чашата си на масата.
	— Ела тук.
	Аз на практика припаднах от облекчение. Ситуацията не беше намерила решение. Той пак можеше да стане баща всеки момент и да започне да си играе на щастливо семейство. Но аз нямаше да отстъпя. Още бях в състезанието. Просто трябваше да измисля как да го спечеля.


>>	60
>>	Тамсин

	— Мисля, че няма да мога — рече Мишел.
	Още седим в кухнята, аз вече съм плътно до нея и я прегръщам през рамената. След като плака известно време, сълзите й вече започваха да пресъхват.
	— Само за няколко дни.
	Аз разбирам, че с всяка своя фибра иска да се втурне към Патрик и да го обвини. Аз бих направила същото. Мишел иска отговори.
	— Той просто ще продължи да те лъже. Така няма да може да го направи. Помисли само — как ще обясни факта, че излиза от някакъв хотел с жена, когато би трябвало да е на съвсем друго място? И дори ако се опита да каже, че е имал работна среща или че тя е колежка, ние можем да попитаме, служителката на рецепцията за стаята. Пред него.
	Аз знам, че е малко вероятно Патрик и Беа да си тръгнат заедно. Те са твърде предпазливи, за да го направят. Ако последният път ги е научил на нещо — а според мен те имат отработен и отрепетиран план — тя ще си тръгне първа, а той ще излезе след няколко минути.
	Макар да се притеснявах, че Мишел ще открие, че Патрик ходи с Беа, това беше единственият начин да ги разоблича, без да се замесвам пряко. Беа ще види мен и Мишел да чакаме на рецепцията. Тя ще е принудена да спре и да ни поздрави. Аз ще я задържа — щях да измисля нещо — така че да не може да предупреди Патрик. Той ще слезе няколко минути по-късно и бинго! Лицето поне на единия от двамата ще ги издаде. Не се съмнявам. И тогава аз мога да се престоря на не по-малко шокирана от Мишел от откритието, че моята асистентка е любовница на съпруга й.
	Те сигурно ще се опитат да ме хвърлят на лъвовете, но аз ще блъфирам. И ако те не кажат в един глас, че са се запознали, когато аз изпратих Беа да подмами Патрик, или че аз самата имам вземане-даване с него, аз щях да убедя Мишел, че лъжат.
	— Няма начин да се държа сякаш всичко е нормално. Просто не мога.
	— Патрик ще ти позвъни ли довечера?
	Тя поклати глава.
	— Той винаги казва, че се прибира в хотела прекалено късно и не иска да ме безпокои. Обикновено по някое време ми изпраща есемес. Когато отива до тоалетната или…
	Мишел замълча, защото си даде сметка, че всичко, което Патрик й бе разказвал за неговите командировки, включително за тази, беше лъжа.
	— … както и да е…
	Тя изтри още една сълза. Издуха си носа в кърпичката, която бях намерила в един от джобовете си.
	— Значи остава само утре вечер и четвъртък сутрин. Предполагам, че в работно време не разговаряте често?
	Тя тръсна глава.
	— Ако направим това, ти ще знаеш със сигурност. Тогава зависи от теб да решиш какво ще правиш. Иначе винаги ще те измъчват съмнения. В двете посоки.
	— Права си. Ще опитам. Но не знам дали ще се справя. Как може той да постъпва така? Не разбирам. Значи в неговия офис всички ми се присмиват? Горката Мишел. Тя изобщо не подозира, че зад гърба й всички й се присмиват.
	— Никой не ти се присмива.
	— Дали Верити знае? О, боже, толкова е унизително.
	— Не знам. Може би подозира… Недей да се измъчваш с такива мисли.
	— Чувствам се толкова глупава.
	— Ако те интересува какво мислят хората, то е, че Патрик е голям негодник и не те заслужава.
	— Бедната глупава малка женичка си стои вкъщи, докато мъжът й хойка с някоя млада мацка. Тя млада ли е?
	— Не знам. Казах ти, че я видях в гръб.
	— А какво каза Адам? Той сигурно ти я е описал. Хубава ли е?
	— Не я описа. Аз не го попитах. Бях в шок.
	— Виж в какво клише съм се превърнала. Обаче има значение.
	Ако тя е по-млада… ако е красива… това влошава нещата.
	Аз се замислих за манекенската външност на Беа.
	— Или пък е по-добре. Той се е хванал за външността. Типично поведение на мъж в криза на средната възраст, което не отразява истинските му чувства към теб.
	— Как ще кажа на мама и татко?
	— Ще мислиш за това по-късно. Сега дай да изкараме следващите няколко дни.
	Накрая аз успях да я убедя да си легне и седнах до нея, като я галех по косата, докато тя плачеше неутешимо.
	— Не знам какво щях да правя без теб — каза по едно време Мишел и аз се опитах да забравя за възела, който се стегна в стомаха ми.
	— Гледай да поспиш — казах аз и се почувствах като най-лошият човек в света. — Аз ще съм тук, ако ти потрябвам.


>>	61
>>	Тамсин

	Ето ни тук. Аз, Мишел и Адам седим в ресторанта на хотел „Ковънт Гардън“ сякаш сме на тайната вечеря. Не си представях, че двамата ми най-добри приятели ще да се запознаят при такива обстоятелства.
	Адам организира всичко. Той поиска масата с най-добра видимост към рецепцията и за наш късмет я получихме. Сега той и аз седим с лице към вратата, ако Патрик или Беа решат да си тръгнат по-рано. Мишел седи с гръб, защото няма сили да погледне натам.
	Тя е изтощена. Около очите й има дълбоки тъмни кръгове. Но е положила усилие. Русата й коса изглежда по-лъскава и лек бронзер добавя цвят към лицето й. Мишел ми каза, че иска да срещне достойно съперницата си.
	Сутринта след разкритието аз се събудих в семейното им легло с Патрик, просната върху завивките. Мишел не се виждаше. Слязох на долния етаж и я открих да седи до кухненската маса по пижама и да пие чай. Изглеждаше смазана.
	— Откога си будна?
	Мишел вдигна рамена.
	— Аз изобщо не можах да заспя. Накрая се отказах да стискам очи и слязох тук преди един час.
	Аз погледнах часовника на стената. Беше шест без десет.
	— Трябваше да ме събудиш.
	Тя се усмихна тъжно.
	— Ти спеше като бебе. Не можех да прекъсна съня ти.
	После лицето й се сгърчи и тя отново се разплака. Видях няколко смачкани на топка носни кърпи на масата.
	— Моля те, кажи ми, че не е вярно — промълви тя, заровила лице в тениската ми.
	— Не мога.
	Добре, че Патрик щеше да се прибере чак довечера. Виждаше се, че Мишел нямаше да може скрие душевното си състояние, ако той се беше прибрал снощи.
	— Защо не си легнеш за няколко часа? Аз ще те събудя за работа.
	— Не. Ще се почувствам по-зле. Не мисля, че мога да се появя в офиса.
	Аз не смятах, че щеше да й се отрази добре да остане цял ден сама и да мисли за положението си. Тя трябваше да го потисне по някакъв начин. И без това й предстоеше да прекара цяла вечер с Патрик.
	— Според мен трябва да отидеш на работа. Трябва да се разсееш с нещо…
	— Няма да съм в състояние да работя… погледни ме само.
	— Когато отидеш кажи, че си настинала. Никой няма да се усъмни. Просто трябва да избуташ деня, Мич.
	— Не мога.
	— Знаеш ли какво. И двете ще си вземем болнични. Аз ще остана при теб.
	Мишел се пресегна и стигна ръката ми.
	— Толкова си добра! Не мога да поискам такава услуга. Знам, че презираш болничните.
	Аз се насилих да се усмихна.
	— Ще направя изключение.
	— Не — каза тя, изправяйки гръб. — Ти си права, трябва да отида на работа.
	— Ще приготвя закуска. — В този ранен час ми се повдигаше при мисълта за храна, но ми се видя важно да подкрепим силите си.
	— Ще изляза да потичам, за да си проветря главата — рече Мишел. — Идваш ли?
	— Не си нося екип и твоите крака са по-малки от моите, иначе…
	Мишел успя да се засмее.
	— Пошегувах се. Но аз наистина ще изляза. Понякога ми помага да мисля по-ясно.
	Когато Мишел се върна, аз бях оправила леглото, бях се изкъпала, бях облякла дрехите си от вчера, бях устояла на изкушението да преровя вещите на Патрик с надеждата да намеря улики, и приготвях бъркани яйца.
	— Сигурна ли си, че постъпваме правилно? — попита Мишел, докато закусвахме — по-точно аз ядях, а тя побутваше храната в чинията си.
	— Надявам се. Така мисля. Тоест… ще бъде ужасно, но поне ще пресече агонията.
	— Добре — каза тя и най-сетне преглътна една хапка. Между другото, аз съм ненадминат майстор на бърканите яйца. Само казвам. Двете пътувахме с метрото заедно чак до Юстън.
	— Обади ми се по всяко време — рекох аз. — Няма да намалявам звука. И ако Патрик случайно ти позвъни, не вдигай.
	— Добре.
	Когато стигнахме до нейната спирка, аз я прегърнах и веднага съжалих, защото от очите й отново потекоха сълзи.
	— Благодаря ти още веднъж. — Искаше ми се Мишел да спре да ми благодари. От това ми ставаше още по-тежко, ако изобщо беше възможно.
	— Ще ги размажем.
	Аз пристигнах в офиса толкова рано, че се отбих в кафенето на спирка Хамърсмит, поръчах си двойно кафе и се обадих на Адам. Очаквах да ме прехвърли на гласова поща, но той отговори още на първото позвъняване.
	— Е?
	— Мъка — рекох аз.
	— Ох, аз цяла нощ кръстосвах стаята напред и назад като баща пред родилното отделение.
	Аз му бях изпратила кратко съобщение, за да му съобщя, че бях казала на Мишел и че имахме план, но не се реших да му се обадя и да му разкажа подробности. Не ми се виждаше уместно да обсъждам брака на Мишел в нейно присъствие с човек, когото тя дори не познаваше.
	Сега му разказах как се бях обадила в хотела.
	— Отличен резултат! — възкликна той и аз се запитах дали не прекарваше прекалено много време в компанията на дванайсетгодишни деца. — Тоест, не… така излиза, че се радвам… аз просто се развълнувах…
	— Знам. Дано да успеем. Те няма да имат време да напасват версиите си и ще изглеждат като двойка отчаяни лъжци, когато ги спипаме.
	— Горката Мишел — въздъхна Адам и аз си спомних защо го харесвах толкова много.
	— Да. Тя е съсипана. Естествено.
	— Естествено.
	— Нали си свободен в понеделник вечер? Май ще ми трябваш за морална подкрепа.
	— Шегуваш ли се? За нищо на света няма да го пропусна.
	— Нямаш ли романтична среща с Мел?
	— Ще вечерям с Мел в събота.
	— О, чудесно.
	— В едно малко бистро до училище.
	Не знаех какво да кажа, затова рекох:
	— Супер.
	За миг се зачудих дали Адам щеше да отмени срещата, ако тя противоречеше с моите планове.
	Планът за тази вечер е следният. Аз ще взема Мишел от работа и ще се срещнем с Адам в хотел „Ковънт Гардън“ в седем и петнайсет. Не искаме да рискуваме Патрик или Беа да ни видят на влизане вътре.
	Когато заемем позиции, Адам, Мишел и аз ще вечеряме — или поне ще се престорим, че вечеряме, защото не знам дали някой от нас ще има апетит — като същевременно няма да изпускаме от очи фоайето, в случай на ранно излизане. Патрик беше казал на Мишел, че ще се прибере в девет и половина, което означаваше, че щеше да си тръгне най-рано в девет без десет. Нашият план е да се настаним близо до фоайето в осем и половина — ако дотогава не се случи нещо — и да чакаме. Ако ни попитат, ще кажем, че чакаме наши приятели.
	Мишел малко се притесни от това, че поканих Адам да дойде с нас. Вероятно се чувстваше неудобно. Измамената съпруга се опитваше да улови неверния си съпруг. Но аз я убедих, че Адам ни трябваше за морална подкрепа, за съвет, за численост. За да ни развлича и занимава, докато чакахме, защото ние двете щяхме да се тресем от нерви. Накрая тя се съгласи с неохота. Мисля, че не искаше да спори. Поне не с мен.
	Сега седим тук. Опитваме се да пийнем колкото да ни дойде смелост, но не толкова, че да превърнем вечерта в сцена от криминален сериал. По-скоро съзерцаваме храната, вместо да я ядем.
	— Значи ти си я видял добре? — изрече накрая Мишел, обръщайки се към Адам. Тя започва да се отпуска пред него. Което е закономерно. Той е мил като кученце, което тика влажното си носле в ръката ти, за да му обърнеш внимание. За момент Адам се смути. От страх да не каже нещо, което не трябва.
	— Беше тъмно, но да, видях я доста добре.
	— И?
	Той преглътна. Надявам се, че Мишел не забеляза.
	— Ами… тя има дълга тъмнокестенява коса. И е доста висока.
	— На каква възраст е? — тихо попита Мишел.
	— О, ами, мен не ме бива в тези неща, но бих казал около трийсет. Трийсет и няколко…
	— Хубава ли е?
	Той се изчерви. Искаше ми се да му кажа, че се справя отлично.
	— Мисля, че да.
	— Е, той не би кръшкал с някоя харпия. — Мишел се помъчи да се засмее, но от гърлото й излезе само задавен стон.
	— Съжалявам — деликатно прошепна Адам.
	— Не. Недей. Искам да си честен с мен. Аз трябва да приема истината.
	— Няма смисъл да се измъчваш с подробности — рекох аз и я погалих по ръката.
	— Добре съм. И… ти какво точно видя, което те убеди, че те са двойка. Тоест, ако изключим факта, че той беше на място, на което не би трябвало да е.
	Това го бяхме отрепетирали. Адам знаеше какво да каже.
	— Те се хванаха за ръце, само за момент, когато смятаха, че никой не ги гледа. А после се огледаха, сякаш да се уверят, че не са ги видели.
	Мишел кимна.
	— Трудно е да се обясни. Просто беше… очевидно.
	— Ако ти не ги беше видял, аз никога нямаше да разбера — каза Мишел. — Тоест, какви са шансовете да разбера?
	Хиляда към едно. Един милион към едно.
	— Но то щеше да се случва — намесих се аз. — Въпреки че е ужасно, навярно е по-добре, че ти разбра.
	— Знам. Но в момента не ми се струва така.
	Около минута мълчахме. Нямаше смисъл да водим любезен разговор, защото не ни беше до това. Но по едно време Мишел направи опит:
	— Значи ти си учител? В кой курс?
	— Прогимназия — рече Адам. И толкова.
	В осем и половина ние отговорихме на тревожното питане на сервитьорката дали има някакъв проблем с храната. (Не. Много вкусно. Просто не сме гладни.) Поръчахме си по още едно питие, което да пием във фоайето, докато чакахме, и платихме сметката.
	— Можете да останете тук и да си ги изпиете — предложи сервитьорката. — Ако някой не поиска масата.
	— Няма проблем — казах аз, опитвайки се да измисля някакво правдоподобно извинение. Не успях. — Благодаря, все пак.
	Настанихме се на креслата във фоайето, аз и Мишел от едната страна, Адам от другата. С отличен изглед към асансьора. Пиле не можеше да прехвръкне, без да го видим. По едно време ми хрумна, че трябваше да проверя дали господин Мичъл е дошъл както е планирал и не е отменил гостуването в последния момент. Но вече не си струваше.
	Аз хванах Мишел за ръката. Тя трепереше.
	— Скоро всичко ще свърши — казах, макар че изразът не беше най-уместният в този случай.
	Погледнах часовника си. Времето се влачеше невъобразимо бавно. Напомняше ми за детството, когато чаках службата в църквата да свърши. Струваше ми се, че стрелките на часовника ми се движеха на обратно. Единственият начин да ги спра беше като не гледам.
	След известно време, което се проточи безкрайно, вратите на асансьора се отвориха. Ние тримата скочихме прави като войници. Оттам излезе възрастна двойка. Аз им се ядосах заради фалшивата тревога. Изгледах ги злобно, когато минаха покрай нас.
	Ние се облегнахме отново. Зачакахме.
	Дзън.
	Този път останахме седнали, вторачили поглед във вратите на асансьора. И тя се появи. Моята асистентка. Любовницата на Патрик. Беа.
	В първия миг тя не ме видя. Излезе от асансьора и отметна косата от лицето си. Уверена.
	И тогава очите ни се срещнаха. Беа реагира като зайче, заслепено от фаровете на летящата срещу него кола. Тя се огледа, сякаш обмисляше дали да не се шмугне в асансьора, но вратите вече се бяха затворили.
	Тя беше в капана.
	Започваше се.
	— Беа! — възкликнах аз с моя най-радушен глас. Напомних си, че все още не трябваше да показвам, че я подозирах.
	— Тамсин?
	— Какво става…? Мишел, ти познаваш Беа, нали?
	Очите на Беа отскочиха към Мишел. Бузите й пребледняха. Тя се опита да се усмихне. Не успя.
	— О, а това е Адам. Разказвала съм ти за него.
	Адам пристъпи напред и протегна ръка. На лицето му изгря усмивка.
	— Беа! Най-после! До гуша ми дойде да слушам Тамсин как те хвали!
	Това е отработено. Адам е единственият, който може да разпознае Беа като жената, която е била с Патрик. Сега той трябва да я задържи, без тя да усети какъв е неговият план. Аз не трябва да играя прекалено активна роля, защото иначе Мишел може да се усъмни в мотивите ми. Адам разтърси ръката на Беа и аз отново си помислих, че е сбъркал призванието си. Трябваше да играе Макбет на голяма сцена.
	За момент Беа се успокои. Моят час още не е настъпил.
	— Всъщност аз малко бързам — рече Беа. — Приятно ми беше да ви видя.
	— О, не — рече Адам, без да пуска ръката й. — Няма да се измъкнеш толкова лесно. Аз умирах от любопитство да се запознаем и сега настоявам да седнеш да пийнеш с нас.
	— Наистина не мога. — Паниката отново сграбчи Беа.
	— Съвсем набързо.
	— Ще закъснея.
	Тя дръпна рязко ръката си. Видях, че има опасност да я изпуснем. Беа искаше да отиде някъде, от където да позвъни на Патрик и да го предупреди.
	— Разбира се. Между другото, къде е Дани? Нали каза, че имаш среща с него.
	Беа се опита да пристъпи към вратата.
	— Така е. Той отмени срещата, така че аз… — Тя махна с ръка. Не успя да измисли нищо. Аз смених тактиката. Влязох в ролята на шефа.
	— Всъщност, бих искала да поговорим за Ашли.
	Тя ме погледна с недоумение.
	— Сега ли?
	Адам небрежно застана между Беа и вратата, защото явно смяташе, че тя може да побегне. Мишел гледаше объркано. Оглеждаше се, сякаш се питаше не трябва ли да държим под око асансьора.
	— Ще отнеме само две минути. Няма да те забави толкова… припомни ми, с кого имаше среща?
	— С Али. Ще ходим на кино и прожекцията започва в девет и десет, така че аз наистина трябва да побързам.
	— Пуснете горкото момиче да върви — обади се Мишел, мила както винаги. — Съжалявам, Беа. Нали я знаеш каква е Тамсин, когато й хрумне нещо. Не исках да те обидя.
	— Няма да имам възможност утре сутрин — казах аз, търсейки някакво обяснение за необходимостта от този разговор. Очевидно бях готова да тръшна Беа на пода, но не и да я оставя да си тръгне, преди да обсъдим въпроса.
	— Тогава ела да ме изпратиш донякъде — рече Беа. — Можеш да ми разкажеш по пътя.
	Това вече е патова ситуация. Не мога да се съглася и да напусна мисията. А ако се откажа, Беа ще си тръгне.
	— Не. Няма проблем. Ще изчакам.
	— Добре, тогава до утре — рече тя и отново се обърна към вратата. Нямах никаква идея какво да направя. Ако не изненадах Беа и Патрик на едно място, оставах без аргументи. Но ако настъпех по-агресивно, Мишел никога нямаше да повярва, че не съм знаела, че любовницата на мъжа й е Беа. Нуждаех се от намесата на Адам.
	Той още се спотайваше до вратата. Добре, че портиерът беше навън. Сигурно викаше такси за някой гост, без да подозира, че на неговия пост се разиграваше пълен хаос. Беа тръгна към Адам.
	— Лека нощ на всички — каза тя. Видях как бръкна в чантата си, за да извади телефона си.
	— Лека нощ, Беа. Прекрасно е, че най-после се запознахме. Много жалко, че не остана при нас по-дълго. — Адам театрално отвори ръце и понечи да я прегърне. Успя да избие телефона, който тя държеше в лявата си ръка. Последваха ругатни и извинения. Беше почти комично да го гледам как й се пречкаше, докато Беа се опитваше да вдигне апарата. Как се преструваше, че й помага. Видях го как по едно време „случайно“ ритна телефона по-далеч.
	— Божичко, толкова съм непохватен — чух го да казва. Адам взе чантата й, която Беа беше оставила на пода, уж да потърси телефона под нея. Хвана я здраво.
	Беа вече не можеше да скрие раздразнението и паниката си.
	— Нямам нужда от помощ. Оставете ме да го вдигна.
	Тя на практика изблъска Адам от пътя си, взе телефона си от прашния ъгъл и изтръгна чантата си от ръцете му.
	— До утре — каза ми Беа, опитвайки се да си възвърне достойнството.
	Нямах представа какво да направя, за да й попреча да си тръгне и да провали целия план.
	— Лека нощ — успях да кажа. Погледнах умолително Адам. Направи нещо!
	Той отново застана между Беа и вратата. Протегна ръка, за да й препречи пътя. О, боже. Аз погледнах Мишел, която изглеждаше напълно объркана и местеше поглед от асансьора към централния вход.
	— Сетих се коя си! — възкликна Адам с тон, достоен за Убийства в Мидсъмър. Пригответе се за голямата развръзка.
	Беа беше в паника. Блъсна ръката му. За миг изпитах възхищение от неговото самообладание.
	— Ще се махнете ли от пътя ми. Тамсин, не искам да съм груба, но твоят приятел се държи странно.
	Видях я да се оглежда над рамото на Адам, опитвайки се да привлече вниманието на портиера.
	— Какво става тук? Не разбирам — тихо промълви Мишел.
	— Аз ви видях заедно — каза Адам. — Тук. Преди две седмици.
	Беа не му обърна внимание. Отново се опита да се добере до вратата.
	— Извинете! — извика тя на портиера, който за наш късмет помагаше на едно семейство да се качи в таксито. Цялата ситуация приличаше на фарс. Никой не влизаше на сцената в точното време и всички не бяха отрепетирали добре ролите си.
	— Това е тя — съобщи ми Адам с вдигнати вежди. — Помогнете ми!
	— Беа? — попитах аз поради липса на вдъхновение. — Ти се шегуваш, нали?
	— Нямам представа за какво говори — обади се Беа. — Но ако не ме пусне да мина, ще го ударя в лицето и ще повикам полиция.
	— Давай тогава — рече Адам и аз едва не се разсмях, защото на лицето му се изписа ужас.
	— Тамсин… — възкликна Мишел. — Какво става?
	Аз отворих уста, за да кажа нещо. Но не знаех какво. Беа блъсна за последен път Адам и успя да го отмести. Преди да можем да направим нещо, тя вече тичаше по улицата. А ние тримата се спогледахме, без да знаем какво да правим.
	— Беа е любовницата на Патрик? — изрече накрая Мишел.
	— Адам? — казах аз. Трябваше да се преструвам, че съм в неведение.
	— Това е жената, с която го видях, така че ако тя е Беа… съжалявам, Мишел.
	— Но те откъде се познават? — попита тя и в този момент аз чух камбанката на асансьора.
	Главите ни се обърнаха като по команда и тогава аз чух:
	— Мишел?
	Всички застинахме на място. Патрик стоеше с пребледняло лице, шокиран да види жена си. После видя мен и в този миг аз почти загубих самообладанието си.
	— Какво правиш тук? — Гласът на Мишел потрепери. Тя знаеше какво трябва да каже, но разкритието за Беа я бе разтърсило. — Не трябваше ли да играеш футбол?
	От джоба му се чу бръмчене, защото телефонът му започна да звъни. Това несъмнено беше Беа. Патрик се обърка за секунда. И реши да се заеме с проблема, пред който беше изправен.
	— Отмениха тренировката. Затова се отбих тук да пийна набързо — изрече той с равен глас. — А вие защо сте тук?
	— Горе? — намесих се аз и той ме погледна с раздразнение.
	— Какво?
	— Защо си се качил да пийнеш горе, в една от стаите? Ти току-що слезе от асансьора.
	— Какво е това? Разпит ли? Изобщо не я слушай, Мич.
	— Защо не? Тя е наша приятелка.
	— Вече не мисля така.
	Мишел подмина тази реплика.
	— Тогава ти защо беше горе?
	— Мишел, Тамсин води някаква вендета срещу мен. Тя ме обвинява в най-различни неща…
	— Тогава защо имаш запазена стая на твое име? — намеси се Адам.
	Патрик за първи път го погледна.
	— Ти пък кой си?
	— Това е Адам — казах аз. — Мой приятел.
	— Беа ли е? — Мишел продължаваше да гледа Патрик с непроницаемо изражение. Видях го как преглътна.
	— Кой? Нямам представа за какво говориш.
	— Беа е — триумфално обяви Адам. Еркюл Поаро от плът и кръв. — Само че аз едва сега осъзнах, че е Беа. Но това беше жената, с която го видях онази вечер.
	— Не разбирам — казах аз, като се постарах да прозвуча убедително.
	Патрик прикова поглед в Мишел.
	— Не ги слушай. Не знам какво става, но това е някаква постановка. Този човек изобщо не ме познава, как може да твърди, че ме е видял с някаква жена?
	— Беа е твоя любовница? — рече Мишел.
	Аз трябваше да изразя шок.
	— Какво става? Ти ходиш с моята асистентка? — Добре, никога не съм смятала, че съм добър сценарист.
	— Защо просто не ми кажеш истината? — рече Мишел. Единственият искрено объркан човек в сцената.
	— Не, разбира се. Аз дори не познавам Беа — каза Патрик.
	— Тогава защо си тръгнахте заедно онази вечер? — попита Адам.
	Патрик ме изгледа свирепо.
	— Не, наистина, кой е този човек? Защото всеки момент ще го просна на земята.
	Хората вече започваха да се обръщат. Една от рецепционистките ни гледаше разтревожено; мъж и жена, които вечеряха в ресторанта, ни наблюдаваха без никакъв срам.
	— Всичко наред ли е, господин Мичъл? — Любопитната рецепционистка тръгна към нас, почуквайки с токчетата си по дървения под.
	— Да. Благодаря — процеди троснато Патрик.
	— Добре. — Жената се усмихна. — О, между другото, камериерките не са намирали вашия часовник.
	— Какво? — каза той, объркано и почти грубо. Предполагам, че искаше да я прогони. По най-бързия начин. Погледнах Мишел. Тя го наблюдаваше напрегнато.
	— В нашата система има бележка, че според вас е възможно да сте си забравили часовника в стаята при последното ви гостуване в хотела. Но камериерките не са намерили нищо.
	— Последният път? — рече Мишел, пронизвайки с очи Патрик.
	— Хайде да поговорим за това вкъщи — каза той, като обърна гръб на рецепционистката и хвана Мишел под ръка. Тя се отскубна от него.
	— Не. Хайде да поговорим за това тук. Ти си отсядал тук и преди, нали?
	Патрик се огледа. Рецепционистката се беше снишила зад бюрото, осъзнала, че се беше намесила не на място. Но все пак искаше да остане наблизо, за да чува репликите. Сцената беше прекалено занимателна, за да бъде пропусната.
	— Аз често идвам тук на работни срещи или да пийна с колеги в бара. Тя сигурно ме е объркала с някой друг.
	— Затова ли те нарече господин Мичъл? — попита Адам.
	— Може ли поне да се освободим от самозвания детектив? Това не е негова работа. Нито пък нейна. — При тези думи Патрик ме посочи с палец.
	— Всъщност Патрик, ако не бяха те, аз изобщо нямаше да разбера. Щях да си остана глупавата измамена съпруга. Обект на всеобщи подигравки.
	Патрик изглеждаше съкрушен. Престори се на обиден.
	— Не… Мич… Ти трябва да ми повярваш. Аз никога не бих ти изневерил.
	— Просто си резервираш стая и си седиш там, за да гледаш телевизия на спокойствие, така ли?
	— Аз те обичам. Никога не съм се интересувал от друга жена.
	— Щом ме обичаш, значи ще ми обясниш. Имаш ли представа колко унизително е това?
	Той вдиша дълбоко. Избърса крокодилските си сълзи. Или може би бяха истински. В крайна сметка, перспективата за блестяща кариера се изплъзваше пред очите му.
	— Тамсин ми има зъб. Казах ти. Тя си измисля разни неща…
	— Защо й е да го прави?
	— Не знам. По някаква причина тя е решила да ме намрази. Или да ти намери по-достоен от мен. Тя винаги е бдяла над теб като орлица.
	— Тя е моята най-добра приятелка.
	— Как е възможно да е твоя приятелка, щом ти пълни главата с такива глупости?
	— Тя е единственият човек, на когото мога да се доверя, че ми казва истината.
	Патрик изсумтя.
	— Така ли мислиш?
	— Трябва да говорите по-тихо, господин Мичъл. — Портиерът сложи ръка на гърба му. — Защо не проведете този разговор във вашата стая?
	Патрик трепна.
	— Разбира се — рече Мишел. — Ти имаш стая. Хайде да се качим там. Умирам да я видя.
	Нямаше смисъл да отрича. Патрик знаеше, че Мишел знае.
	— Само ние — тихо казва той.
	— Не — отсече Мишел и макар да се страхувах какво щеше да последва, изпитах гордост от нейната сила. — Ще се качим всички заедно. Ако наистина искаш да дадеш обяснение, ще го направиш пред нас тримата.
	— Без него.
	— Всички. Или аз си тръгвам.
	— Хайде да се приберем вкъщи.
	— Искам да видя стаята, Патрик.
	— Мишел… не.
	— Престани да ме командваш. Искам да видя стаята, която си запазил.
	— Добре — каза той и се завъртя.
	Наложи се да потисна желанието си да побягна. Знаех какво щеше да й разкаже Патрик и знаех, че трябваше да съм там, за да направя така, че Мишел да не му повярва. Умиращият хвърляше гранати, за да се увери, че всички щяха да загинат заедно с него. Но аз не знаех дали бях способна да се справя. Можех ли да изиграя всичко докрай.
	Адам хвана ръката ми и я стисна.
	Добре. Започва се.


>>	62
>>	Беа
	По дяволите. Проклятие. Божичко. Нямам представа какво да направя. Къде да отида. Само се радвам, че се измъкнах оттам. Но те знаят. По някакъв начин онзи недодялан глупак Адам се е досетил. Остава да се надявам, че Патрик ще следва изпитаната си линия на поведение. Да отрича. Да отрича. И пак да отрича.
	Няма как да разбера какво ставаше. Остава само да го чакам той да ми се обади. Да позвъня на втория му телефон утре, ако дотогава не ми се обади.
	Междувременно трябва да реша дали да отида на работа утре.
	По дяволите.


>>	63
>>	Тамсин

	Не мога да не огледам разхвърляното легло. Завивките бяха отметнати от разгорещени тела. Стаята миришеше на секс. Върху нощните масички от двете страни на леглото имаше по една чаша шампанско. Празната бутилка бе оставена върху масата за кафе. Приличаше на декор за блудкав еротичен фарс.
	Мишел трепна и аз я прегърнах през рамената.
	— Добре, сега знаеш — рече Патрик. — Но това не означава нищо, чуваш ли? Беше грешка, която излезе от контрол. Много съжалявам. Никога не съм имал намерение да го правя.
	— Откога продължава? — попита Мишел.
	— Защо не попиташ Тамсин. Тя е тази, която ни запозна.
	Мишел ме погледна. Това беше моят голям момент.
	— Какво?
	— Знаех си, че няма да искаш да признаеш твоето участие в тази история.
	Така, започваше се. Аз се опитах да забравя факта, че в действителност лъжех Мишел.
	— Ако имах някаква представа за какво говориш, щях да ти отговоря.
	Той се обърна към Мишел.
	— Тамсин изпрати Беа да се опита да ме съблазни. Уж защото била чула слухове, че спя, с когото ми падне, и тя решила, че това я засяга пряко.
	Аз издадох нещо средно между сумтене и ръмжене.
	— Какво? Мишел, нямам абсолютно никаква идея за какво говори Патрик. Защо ми е да правя нещо подобно?
	— Тя ще се опита да отрече. Но така или иначе не сработи, защото Беа ми разказа за плана.
	— Той не е на себе си — казах аз. — Говори несвързано.
	— Вече няма какво да губя — рече Патрик, обгръщайки с жест стаята. — Защо ще лъжа?
	Тук Патрик имаше право.
	— Защото смяташ, че можеш да отклониш вниманието на Мишел от случващото се, като ме блъснеш под колелата на автобуса, знам ли?
	Мишел ме погледна.
	— Има ли нещо вярно в онова, което той казва?
	Насилих се да издържа нейния поглед.
	— Не. Не, разбира се. Защо ще вярваш на неговите твърдения, след като знаеш на какво е способен?
	— Откога продължава това? — обърна се тя към Патрик. — Недей да ме лъжеш.
	— Не много. И ние наистина се запознахме така, както ти казах.
	— Не ти вярвам. Но дори да ти вярвах, какво от това? Дори Тамсин да го е направила, тя просто се е опитвала да ме защити.
	— Но аз не съм — възкликнах аз с най-убедителния си глас.
	— Знам, че не си. Просто казвам, че не е важно как са се запознали.
	— Ти си гадна кучка — изсъска Патрик в лицето ми.
	— А ти си подъл негодник.
	— Всъщност Тамсин винаги те е защитавала. Когато намерих онази фактура от нощувка в хотел, тя каза, че сигурно има някакво невинно обяснение.
	— За което си има причина — рече Патрик и моето сърце се сви. _Дали щеше да й каже?_ Адам, който мълчеше с достойнство, сложи ръка на гърба ми в знак на подкрепа.
	Аз заговорих бързо.
	— Защото онзи път имаше невинно обяснение. Аз позвъних в неговия офис и се престорих, че се обаждам от хотела за някаква загубена вещ и човекът, с когото говорих, каза, че резервацията е била за друг човек, помниш ли?
	Наложи се да изрека тези думи, защото това беше единственото парченце от пъзела, за което Патрик не би трябвало да знае, освен ако не казваше истината. Ако той разкажеше за това преди мен, Мишел щеше да се досети, че в историята имаше нещо нередно.
	— Но ти не си го направила, нали? — попита ме той. — Само си казала на Мишел, че си се обадила, защото аз те помолих да ме прикриеш.
	— Ха! Ти се хващаш като удавник за сламка.
	— Можеш да попиташ Верити — каза той на Мишел.
	— Тамсин не е говорила с Верити — намеси се Мишел и на мен ми се прииска да я прегърна, задето беше запомнила лъжата ми в такива подробности. — Тя още тогава ми каза, че е разговаряла с някой друг.
	— С кого? — обвинително попита Патрик.
	— Не попитах за името. Защо да го правя?
	— Колко удобно.
	— Наистина ли смяташ, че аз ще повярвам как Тамсин се е съгласила да те прикрие? Че тя ще разбере, че ти имаш любовница и няма да ми каже веднага?
	— Не би могла.
	— Защо правиш това, Пат? — Мишел се разплака. — Не стига, че имаш… любовница… ами искаш и да унищожиш приятелството ми с Тамсин? Как може да си такъв садист? Ти явно наистина ме мразиш.
	— Не! Мишел, чуй ме. Не казвам това от жестокост. Просто смятам, че трябва да разбереш какъв човек е Тамсин.
	— И ти смяташ, че трябва да ти повярвам, както ти вярвах за всички онези вечери, когато уж работеше до късно или играеше футбол, когато си ми изневерявал?
	— Повечето пъти наистина беше така, кълна се. Това с Беа се случи само няколко пъти. Знам, че е непростимо. Но не позволявай Тамсин да те убеди, че е било някаква голяма любовна афера.
	— Тя не се опитва да ме убеди в нищо. Тя просто ми каза какво е видял Адам, това е всичко.
	Патрик се обърна с убийствен поглед към Адам.
	— И какво точно е видял Адам, който не познава нито мен, нито Беа?
	— Видях ви двамата заедно — спокойно отвърна Адам. — Тамсин беше с мен, така разбрах, че си ти.
	— Чист късмет в девет милионен град, така ли?
	— Не точно — обадих се аз. — Аз бих предпочела да не знам какво вършиш.
	— Не допусках, че си толкова добра актриса.
	— Ти си говори, Патрик. Никой не те слуша. Ти си като удавник, който се е вкопчил в спасителен сал.
	— Аз мисля, че трябва да си вървим — обърна се Мишел към мен и Адам. — Мисля, че чух достатъчно.
	Тя погледна Патрик.
	— Моля те, не идвай вкъщи довечера. Можеш да минеш утре, докато съм на работа, за да си събереш багажа. Имам нужда да остана сама за известно време.
	Патрик протегна ръка към нея.
	— Мишел… недей… моля те.
	— Аз ще ти се обадя. Просто трябва да осмисля това.
	Мишел излезе от стаята и ние с Адам я последвахме. Патрик процеди нещо към мен, но аз не долових какво точно каза.
	Питах се дали ми се беше разминало. Можех само да се надявам, че Патрик не разказа какво се беше случило между мен и него, защото все още се надяваше, че може да си върне Мишел. Когато тя научеше цялата истина, такъв шанс нямаше да има. Но рано или късно Патрик щеше да й разкаже. Когато станеше ясно, че Мишел не възнамерява да го приеме обратно — в което аз бях убедена — лъжите и изневярата щяха да убият доверието й в него и тогава той щеше да нанесе най-тежкия удар. Ако той не можеше да я има, тогава и аз трябваше да я загубя.
	Но сега вече не смятах, че Мишел щеше да му повярва. Каквото и да й кажеше.


>>	64
>>	Тамсин

	Адам и аз се качваме в метрото за Хайгейт заедно с Мишел. Аз й казвам, че ще остана да спя при нея и той казва, че ще остане при нас, макар че аз се опитвам да го убедя, че не е длъжен. Смазана от реалността на случилото се, Мишел мълчи през целия път.
	Адам и аз оставаме в хола дълго след като Мишел си е легнала. Съмнявах се, че тя ще заспи, но навярно иска да остане насаме с мислите си.
	— Мислиш ли, че постъпих правилно? — питам аз, когато тя затвори вратата на спалнята.
	— Не знам. Не виждам какво друго можеше да направиш. Тя трябваше да знае.
	— Иска ми се да нямах вина. Чувствам се омерзена. И лицемерка.
	Адам протяга ръка и ме погалва по коляното.
	— Нищо не можеш да промениш. Все пак ти остава Мишел. Останалото скоро ще бъде история.
	— Досега не бях я лъгала за нищо. Сега не спирам да лъжа.
	Той посяга към бутилката вино, която сме извадили от хладилника и аз поднасям чашата си.
	— Трябва да спреш да се самобичуваш.
	Поглеждам го. Адам е толкова мил. Толкова добър човек. Цяла вечер се грижеше за Мишел, стараеше се да направи преживяването възможно по-безболезнено. В гърлото ми заседна буца.
	— Благодаря ти, че си тук. Не знам как щяхме да се справим без теб.
	— О, не. Не изпадай в сълзливи откровения, иначе ще ти взема чашата.
	— Казах го искрено.
	Той вдига ръка.
	— Стига толкова.
	За миг се питам какво ли ще направи, ако го целуна. Всъщност изведнъж осъзнах, че искам да го целуна. Искам да се хвърля на врата му и да го съблазня на дивана на Мишел. Е, последния път когато съблазних мъж на дивана, нещата не се развиха много добре. Ами ако той се изплаши? Ако каже, че повече не можем да бъдем приятели, защото няма да се чувства свободно, след като съм признала истинските си чувства?
	Или пък ако аз го целуна и той ми отвърне и аз се събудя на сутринта с угризения? След Патрик се заклех, че повече никога няма да правя пиянски секс. С никого.
	Наложих си да стана.
	— Добре, лягам.
	— Вече се страхувах, че ще ме държиш на крак цяла нощ — рече той с шеговита усмивка…
	— Ха-ха.
	Аз тръгнах към вратата. Махнах му с ръка.
	— Лека.
	— Лека нощ — извика след мен той. — И недей да се терзаеш цяла нощ, Тамсин.
	На сутринта на закуска, която Адам е настоял да приготви, Мишел казва:
	— Искам да говоря с Беа. Искам да чуя нейната версия.
	— Те вече ще са съгласували версиите си. Каквото и да ти каже, то ще е предварително договорено с Патрик. — Аз трябва да продължа да подчертавам факта, че на никого от двамата не може да се вярва, че казва истината.
	— Мислиш ли, че са се срещнали, след като ние си тръгнахме снощи? — тъжно пита тя. Адам слага на масата чиния с препечени филийки.
	— Не знам. Но със сигурност са се чули.
	— Онова, което Патрик каза за поставения капан. Той ли си го измисли? Защо ти е да направиш нещо такова?
	Аз замълчах, колкото да се овладея, но не прекалено дълго.
	— Нямам представа. Според мен той ме обвинява, задето ти разбра и просто искаше да ме нарани.
	Мишел клати глава.
	— Имам чувството, че изобщо не го познавам.
	— Сигурна ли си, че си в състояние да отидеш на работа днес? — пита Адам, като сяда до нас.
	— О, да. Ще полудея, ако остана вкъщи.
	— Тогава хапни нещо. — Той й подава препечената филийка, после маслото. Донякъде очаквах да й я нареже на хапки и да я нахрани. — Трябва да имаш сила.
	— Личи си, че е учител — рекох аз и Адам ми направи физиономия.
	— Благодаря и на двама ви — промълвява Мишел и една сълза капва върху препечената филийка, която тя маже с масло.
	— Ще се оправиш — казвам аз. — Обещавам ти.


>>	65
>>	Беа

	Днес аз ще се обадя в офиса, за да кажа, че съм болна, и цял ден ще се крия в апартамента с наведена глава и подвита опашка. Докато се опитвам да измисля как да огранича размерите на щетите.
	Снощи, след като бях висяла дискретно пред хотела около петнайсет минути под дъжда, накрая се примирих и тръгнах към станцията на метрото, преди някой да ме е хванал. Докато вървях от метрото, Патрик ми се обади. Почти безпрецедентен, реален разговор по телефона. Но щом чух сигнала на моя таен мобилен телефон, аз не почувствах радостно вълнение. Само ужас. Знаех, че той не ми се обаждаше, за да си поиграем на секс по телефона.
	— По дяволите! — процеди той. — Тя се прибра вкъщи с Тамсин. Каза ми да не я доближавам. Какво ще правя сега?
	— Искаш ли да дойдеш при мен?
	— Не! Трябва да остана тук, ако тя реши да се върне. Не мога да допусна да си помисли, че съм с теб.
	_Ах. Ясно._
	— Мислиш ли, че ще се върне.
	— Не знам. Съмнявам се, че Тамсин ще й позволи. Не разбирам как са се усетили.
	В гласа му имаше обвинителна нотка, сякаш смяташе, че аз може би бях подшушнала на някого нашата тайна.
	— Нямам представа. Адам каза, че ни е видял заедно, но ние никога не сме били заедно извън хотелските стаи, така че това не може да е вярно.
	— Проклетницата Тамсин — изсъска Патрик. — Трябваше да сме по-внимателни.
	— Искаш ли да се върна в хотела? Ще опитаме да измислим какво да правим.
	— Ти луда ли си? Ами ако Мишел реши да се върне тук?
	Нямах желание да се срещна отново с Мишел. Никога. Но започвах да се нервирам, че единствената грижа на Патрик беше как да оправи отношенията си с нея.
	— Аз не мога да отида на работа утре — казах аз. Бях стигнала до ъгъла на моята улица. Още няколко крачки и сигналът щеше да изчезне, преди да успея да стигна до стаята на Сара.
	— Ако тя каже на баща си, с мен е свършено — рече Патрик, без да обърне внимание на онова, което бях казала току-що. — Той никога няма да ми даде работата в новия канал. И ще намери начин да ме изхвърли от канал „Интериорен дизайн“. По дяволите!
	— Поне имаш достатъчно опит, за да те вземат някъде другаде.
	Той се изсмя. По-скоро изпръхтя. Подигравателно.
	— Да, ако собственият ми тъст — човекът, който според половината гилдия ме тегли на буксир години наред, — ме смята за некадърен, другите сигурно ще се изтрепят да ми предлагат работа.
	— Тогава можеш да направиш своя продукция. — Неговото самосъжаление започваше да ми лази по нервите.
	— Не е толкова лесно, Беа.
	— Остава да се надяваме, че Мишел ще размисли и ще те прибере, а? Щом нямаш желание да си пробиваш път в света.
	Той подмина сарказма.
	— Не й казвай за мен и Тамсин. Тя може да ти се обади…
	Значи това беше причината за обаждането му.
	— Защо не? Аз мислех, че това беше идеята, че ти искаше да я завлечеш със себе си под летящия влак.
	— Засега не. Не и преди да се уверя, че с Мишел всичко е свършено. Ако тя научи, никога няма да ми прости.
	_Стига толкова._
	— Аз трябва да затварям. Ще се чуем отново.
	— Обещай ми — настоя той.
	— Аз нямам желание да разговарям с нея. Но ако го направя, ще се постарая да ти спася кожата.
	— Сърдиш ли ми се?
	— Лека нощ, Патрик — казах аз и прекъснах разговора. Нека да се поизпоти.


>>	66
>>	Тамсин

	— Някакви новини от Беа? — питам аз Ашли, когато става десет без двайсет и тя още не е дошла. Разбира се, аз не очаквам Беа да дойде, но трябва да давам такъв вид.
	— Не. Искаш ли да й позвъня?
	— Изчакай още десет минути. Може да е заседнала в метрото.
	— Искаш ли да направя нещо за теб? — пита с усмивка Ашли.
	Поколебах се.
	— Бих изпила едно кафе.
	— Разбира се. — Тя се изправя. — Обезмаслено дълго лате без захар, нали?
	— Идеално.
	Още съм в състояние на шок. Предишната вечер изглежда сюрреална. Лош сън. Но вече няма връщане назад. Аз се превърнах в доживотен враг на Патрик Мичъл, а отношенията ми с Беа са обречени. Приятелството ми с Мишел може да увисне на косъм. Това ме плаши, честно казано. _Много._
	Изключено е да се съсредоточа, затова затварям вратата на кабинета си и забивам поглед в пространството, в очакване бурята да се разрази.
	На вратата се чука и Ашли наднича притеснено в стаята.
	— Току-що говорих с Беа — казва тя. — Не се чувства добре, затова ще си остане у дома. Ходила е на лекар, затова не се е обадила. Изглежда, че докторът я е посъветвал да си остане няколко дни вкъщи.
	За малко да се разсмея. Ето каква ще е стратегията на Беа. Да се спотайва.
	— О, боже. Е… благодаря…
	— Аз мога да поема неотложните задачи.
	— Благодаря ти. Вярвам, че Луси ще се справи.
	Ашли пристъпва от крак на крак. Покашля се.
	— Всъщност, Тамсин, аз много бих искала шанс да поема повече работа, ако е възможно. Разполагам с много свободно време, докато седя на рецепцията, и ми се вижда лудост да не ме използваш, когато се нуждаеш от помощ.
	Това май е най-дългото изречение, което съм чувала от устата на Ашли. Замислям се за момент. Какво толкова страшно може да се случи? Най-много да обърка нещо и тогава ще помоля Луси да поеме нещата.
	— Добре. Чакай да помисля какво трябва да се свърши.
	— Благодаря — каза тя и в очите й проблесна радостно пламъче.
	Иън, Ан Мари и аз седим в кабинета на Иън. В чиния на ниската маса пред нас се мъдри селекция от смъртоносни наглед браунита. С чили и морска сол, както ни обясни Ан Мари.
	— Човек трябва да експериментира с ярки вкусове — казва тя с убеденост, сякаш цитира десетте Божи заповеди.
	След много мислене аз реших, че трябва да им кажа какво става — как току-що съм открила, че Беа има връзка с Патрик Мичъл и предвид това, че той е съпруг на най-добрата ми приятелка, нашите служебни отношения ще са подложени на сериозно предизвикателство.
	— Беа? — Ан Мари изглежда шокирана, което е съвсем нормално. През последната една година аз не спирах да възхвалявам качествата на Беа. Иън само се сконфузи. Той е човек, който иска да вярва, че всичко в света е наред и не обича да го убеждават в обратното.
	— Знам. Голям шок.
	— Но не мисля, че това е достатъчно основание да я уволним.
	— Надявам се, че тя ще постъпи достойно и ще напусне сама. Иначе не виждам как ще работим заедно.
	— Не можем да отровим атмосферата в колектива — отбелязва Иън.
	— Ще се постарая да се държа добре — казвам аз. — Може би тя изобщо няма да се върне на работа.
	— Ако се върне, може тя да отиде при Иън, а Луси да работи за теб? — предложи Ан Мари като роден дипломат.
	— Не — изрекохме едновременно Иън и аз. Бих предпочела да рискувам с Беа, отколкото да се боря със самомнението на Луси. Предположих, че Иън просто иска да остане встрани от драмата.
	— Твоята приятелка как го приема? — пита Ан Мари.
	— Съсипана е, нормално. Дори не подозираше.
	Тя потапя една курабийка в кафето си, която се разпада наполовина.
	— Да ти кажа честно, открай време се носят слухове, че той е женкар.
	Не е за вярване.
	— Защо само аз не знаех за това?
	Ан Мари свива рамене.
	— Ти щеше ли да ми кажеш, ако смяташе, че Иън кръшка?
	— Да!
	— Чакайте малко, не ме замесвайте — обади се Иън.
	— Добре, тогава не Иън. Някой, с когото знаеш, че сме приятели?
	Тя има право.
	— Знам, знам. Просто се чувствам като идиот.
	— Е, в случая всички сме в ролята на идиоти, по отношение на Беа.
	Аз въздишам.
	— Сигурна ли си, че не мога да я уволня, защото това би ме направило много, много щастлива.
	— Напълно. — Ан Мари играеше по правилата. Аз лично не смятах, че Беа щеше да ме изправи в арбитражния съд, ако я изгонех, но й обещаех препоръка. Всъщност това не беше лоша идея. Сигурно можех да й предложа този вариант: напускаш веднага = добра препоръка; оставаш тук = лоша препоръка. Но какво щях да правя, ако тя решеше да остане при нас завинаги? Може би не.
	— Хайде да видим дали тя изобщо ще се върне — рекох аз. — Не вярвам, че ще иска да е близо до мен.


	Следващите два дни преминаха като в мъгла. Беа се криеше, като казваше на Ашли — която аз накарах да й се обади отново — че докторът й беше заръчал да стои в леглото до събота. Ашли пое деловодството ми и подреди по азбучен ред дивидитата ми.
	След работа аз отивах директно при Мишел. Първия следобед я намерих обляна в сълзи, защото Патрик дошъл — както тя бе поискала — докато нея я нямало и взел част от дрехите си. Той я бомбардирал с обаждания, каза ми, но тя не му отговаряла. Беше й оставил съобщения, че е отседнал в хотел, че е скъсал с Беа, че е готов на всичко, за да си върне Мишел.
	— Наистина ли смяташ, че е имало други преди нея? — попита ме тя, когато си отворихме бутилка вино.
	— Да. Освен това мисля, че историята с Беа е започнала по-рано, отколкото той признава.
	— Откъде знаеш?
	— Не знам. Но в гилдията се носят такива клюки.
	— Все пак трябва да говоря с него. Да му дам шанс да ми каже цялата истина.
	— Не вярвам, че това ще се случи. Тоест, ти говори с него, естествено, но не му вярвай безрезервно.
	— О, боже — промълви Мишел и отново се разплака. — Не издържам повече.
	Аз я погалих по ръката.
	— Накрая всичко ще се оправи. Ти ще се почувстваш по-добре.
	— Никога няма да си имам детенце — прошепна тя.
	Аз се питах дали Патрик нямаше да използва бебето като аргумент. Знаех, че Мишел щеше да пресмята наум. Да изчислява, че докато срещнеше някой друг — ако изобщо срещнеше нов човек, и двамата решаха да създадат семейство и да имат деца, за нея можеше да е твърде късно.
	— Слава богу, че вече не си бременна. Представяш ли си какво е цял живот да си прикована към него, след като знаеш на какво е способен.
	— Не знам. Може би бебето щеше да го накара да се промени…
	Аз я срязах.
	— Не! Не, не и пак не. Знаеш, че в живота не става така. Ти ще отглеждаш детето, докато той ще тича след фусти и ще прави каквото си иска.
	Струва ми се, че разпалената ми реакция малко я стресна. Но аз не можех да спра.
	— Помисли си какво ще му бъде на бебето. Наистина ли искаш да отгледаш дете в нещастен брак?
	— Там е работата, че ние не бяхме нещастни. Или поне аз така си мислех.
	— Но сега знаеш…
	— Права си. Знам, че си права. Ох.
	В този момент телефонът й започна да звъни. Отново Патрик.
	— Няма да вдигна — рече Мишел и изключи звука.
	Тръгнах си към десет часа и помолих таксиметровия шофьор да се отбием първо през дома на момичето, което разхождаше кучетата, за да си прибера Рон. Той ме посрещна все едно не ме беше виждал не четиринайсет часа, а четиринайсет дни и аз се почувствах още по-виновна. Платих на Шарън за допълнителната услуга, проверих дали тя можеше да гледа Рон и следващата вечер и продължих към дома.
	Знаех, че тази вечер Адам е на трета среща с Мел. Откакто си тръгнах от къщата на Мишел, гледах нервно часовника. Вече е по-късно от часа, когато те се бяха разделили миналата седмица. Не знам защо смятах, че той ще ми позвъни веднага щом изпратеше Мел, но фактът, че не го бях чула, ме караше да се страхувам от най-лошото. Изкушавах се аз да му се обадя. Да кажа „О, извинявай! Ама ти с Мел ли си? Бях забравила!“ и после някак между другото да попитам как е, но знаех, че това е абсурдно. Той каза, че тя е симпатична. Аз трябваше да се радвам за него. Но аз не се радвах.
	На другата вечер, когато отивам в Хайгейт, Патрик вече е там. Стои в хола и ме гледа свирепо, когато Мишел ми отваря вратата. Инстинктивно понечвам да се обърна и да избягам. Втората ми мисъл е да се обадя на Адам, който трябва да се присъедини към нас по-късно и да ни донесе готово индийско къри, и да му кажа да се скрие някъде навън, докато теренът се освободи. Знам, че Патрик ме мрази, но няма да ме нападне със сила. Адам, от друга страна, можеше да пострада. Макар че не съм виждала Патрик да упражнява насилие. Но като имам предвид колко неподозирани способности на Патрик бях открила през последните няколко месеца…
	— Ти какво правиш тук? — изсъска той.
	— Мога да те попитам същото.
	— Да, но тогава ще влезеш в ролята на идиота, защото това е моята къща.
	— Мишел ме покани. Съмнявам се, че ти можеш да кажеш същото.
	Той се обърна към Мишел.
	— Мич, ние трябва да поговорим. Може ли да останем за малко насаме, без нея?
	— Не знам дали има за какво да говорим — рече Мишел. — Освен ако не искаш да ми разкажеш защо ти се носи славата на женкар от години.
	Това сякаш го жегна.
	— Предполагам, че тя ти е казала?
	— Не е ли вярно?
	— Не, разбира се! Това с Беа… е за първи път, честна дума.
	Аз изпръхтях подигравателно.
	— Патрик, престани да ме лъжеш — възкликна Мишел. И макар да знаех какво имаше предвид, имаше една лъжа — или най-малкото едно премълчаване, което аз бих одобрила.
	— Не те лъжа. — Той вече не можеше да ме погледне. Или не искаше.
	— Няма смисъл да стоиш тук — рече Мишел с разтреперан глас. — Мисля, че трябва да си вървиш.
	Патрик протегна ръка към нея и тя отстъпи назад, за да избегне докосването му.
	— Мишел, моля те…
	— Ако не искаш да говориш пред Тамсин, тогава аз не искам да говорим изобщо. Ти само ще се опитваш да ми замажеш очите.
	Патрик погледна злобно в посока към мен.
	— Тя ли ти каза това? Ти знаеш, че тя се интересува само от себе си, нали?
	— Не е нужно да ми казваш какво да мисля.
	— Не я слушай. Не вярвай на нито една нейна дума.
	Мишел се облегна на малката странична масичка, където те държаха ключовете си, откакто живееха тук.
	— Защо й е на Тамсин да ме лъже? Тя е най-добрата ми приятелка. Познавам я от много по-дълго, отколкото познавам теб…
	— Мислиш, че я познаваш? Ти нямаш представа каква е тя всъщност. — Патрик ми хвърли още един мръсен поглед и аз успях да не отместя очи.
	— Как смееш да измисляш такива неща за Тамсин? — възкликна Мишел с такава сила в гласа, че аз се почувствах едновременно горда и още по-засрамена. — Само това ли те интересува? Някаква глупава жалка вендета? Ти държиш Тамсин отговорна за разпадането на брака ни, тъй като тя ми показа какъв си в действителност? Ти не мислиш какво си направил, нито за това, че те хванахме?
	— Ти ли ще й разкажеш, или да го направя аз? — процеди Патрик към мен. Стомахът ми се преобърна. Започваше се.
	Аз се престорих на учудена.
	— Какво да й разкажа?
	— Знаеш какво. Наистина ли искаш да разкажа онова, което се случи, или предпочиташ да ни оставиш насаме, за да мога да поговоря с жена си на четири очи?
	Аз го погледнах в очите. Заповядах си да спра да треперя.
	— Нямам представа за какво говориш.
	— Добре. Мишел, когато ти разкажа това, ти ще разбереш, че съм искрен, защото след като научиш, повече няма да се върнеш при мен. Но аз трябва да ти покажа истинското лице на Тамсин.
	Объркана, Мишел местеше поглед от Патрик към мен и обратно.
	— Нямам търпение да чуя — казах аз. Сърцето ми блъскаше като лудо и ушите ми писнаха. Напомних си да се престоря на изумена от думите му. Напомних си да се престоря, че намирам историята за абсурдна и смешна.
	— Тамсин и аз правихме секс.
	Патрик погледна Мишел с очакване, сякаш казваше: „Хайде да видим какво мислиш сега?“
	Аз хлъцнах високо.
	— Е, това вече е брилянтно.
	— Тя ще го отрече, естествено, но е вярно.
	— И кога точно трябва да е станало това? — обадих се аз. — Да не сме правили тройка с Беа?
	— В апартамента ти. Преди около четири месеца.
	— Това е пълен абсурд — рече Мишел.
	— Вярно е — настоя Патрик. — Тя дори ми изпрати есемес, в който казваше, че трябва да си мълчим, но го изтри онази сутрин, когато дойде тук в ранни зори. Помниш ли?
	— Колко удобно — казах аз.
	— Питай Беа. Тя дори разказа на Беа за нас.
	— Стига толкова — отсече Мишел с леден тон, какъвто не я бях чувала да използва. — Вече можеш да си вървиш.
	— Тя знаеше за мен и Беа от самото начало, но ме прикриваше, защото се страхуваше какво щях да й разкажа за теб в противен случай.
	— Дори не споменавай името на онази жена. Да не мислиш, че ме интересува какви лъжи сте… скалъпили… заедно?
	— Как бих могла да знам от месеци? — намесих се аз. — Ти вече няколко пъти каза, че си се виждал с нея само два пъти. И онова с мен кога би трябвало да е станало — преди или след като съм изпратила Беа да ти заложи капан? Историята ти не звучи правдоподобно.
	— От колко време си с Беа? — Мишел го прониза с очи.
	Патрик заби поглед в пода.
	— Около четири месеца.
	— Значи ти продължи да ме лъжеш дори след като те разкрих? Как очакваш да повярвам, на каквото и да е, което излиза от твоята уста?
	— Вярно е — рече той. — Заклевам се.
	— Щом си спал с мен — обадих се аз, — как тогава твърдиш с такава увереност, че Беа е била единствената? Или това също беше лъжа?
	Патрик ме игнорира. Обърна се към Мишел.
	— Наистина ли мислиш, че за нас има някакъв шанс? — попита Мишел. — Ти или си ми изневерил с най-добрата ми приятелка…
	— Това е пълна лъжа — бързо изрекох аз.
	— Знам. Или си скалъпил история, че си ми изневерил с най-добрата ми приятелка, за да унищожиш нашето приятелство? И в двата случая ти си болен човек.
	Патрик не каза нищо, а се обърна да си върви. Беше изиграл най-силната си ръка и беше загубил.
	— Не идвай повече тук — извика след него Мишел. — Не ме търси. Край.
	Чух как той отвори вратата, а после рече:
	— Ти пък какво правиш тук, по дяволите?
	— Нося храна — отвърна гласът на Адам. Нервен.
	Вратата се затръшна. Адам се появи на прага с найлонови торби в ръка.
	— Боже мой, какво изпуснах?
	Отидох да разопаковам кърито в кухнята, макар че нито на Мишел, нито на мен ни беше до ядене. Ръцете ми трепереха толкова силно, че се затруднявах да отворя пластмасовите кутии. Чувах как Мишел разказваше на Адам за твърденията на Патрик и той старателно ги обявяваше за абсурдни.
	— Предполагам, че на този етап той може да каже всичко. Отчаян е.
	— Точно това ме накара да взема решение — рече Мишел. — Край. Безпредметно е дори да обмислям дали да му дам втори шанс. Фактът, че той е измислил нещо такова… не, повече не мога да му имам доверие.
	— Много съжалявам, Мишел. Бих искал нещата да се бяха развили по друг начин.
	Аз се подадох в коридора.
	— Храната е сервирана, ако някой иска да хапне.
	— Аз никога не отказвам храна — рече Адам. — А ти трябва да хапнеш нещо, Мишел, иначе ще се обидя.
	— Аз ще дойда и ще седна с вас. Но не мисля, че мога да ям.
	Накрая тя хапна, защото Адам постоянно й предлагаше разни вкусни парченца и тя нямаше силата всеки път да отказва.
	— Ти никога ли не си искал да имаш деца, Адам? — попита Мишел, докато той я хранеше като малко дете с един лучен крокет.
	— О, да. Години наред копнеех за деца.
	— Така ли? — възкликнах аз, удивена. — Никога не си споменавал това.
	— Защото ти никога не си ме питала.
	Мишел не се отказа.
	— Жена ти ли не искаше?
	— Просто не се получаваше, а после осъзнахме, че бракът ни поначало беше грешка.
	— Значи ако се получи сега с Мел, ти ще получиш готово семейство.
	— Не! Моля те, не ми позволявай да се нагърбя с отговорността за онзи малък лигльо. Той е чудовище.
	— О — казах аз, сякаш едва сега си бях спомнила. — Как мина твоята среща снощи?
	Адам направи физиономия.
	— Ходихме на кино. Аз я оставих тя да избере филма.
	Адам вдигна вежди в очакване и аз се разсмях.
	— И…
	— От глупав по-глупав.
	— Ха!
	— Страхувам се, че нашият съюз не е сключен в рая.
	— Не можеш да я зарежеш само защото е избрала глупав филм! — възрази Мишел и се засмя за първи път от дни. Аз се почувствах признателна, че Адам беше тук. Харесваше ми да има жив, говорещ източник на утеха в стаята. Той беше толкова прекрасен другар.
	— Но показва по-съществени неща. Елементарно чувство за хумор. Невникване в сюжета. Липса на емпатия. Плюс това аз реших, че не я харесвам. И тя май също не ме харесва. Не аз я зарязах, а двамата си намерихме извинения да не се срещаме повече.
	Аз положих усилие да не разцъфна в усмивка.
	— Той е толкова мил човек — каза Мишел по-късно, когато Адам отиде до тоалетната. — Срамота е, че не го харесваш като мъж.
	Аз завъртях очи. _Как ли пък не._


	— Аз взех решение. — Вече бяхме изпили по две чаши вино. Мишел се държеше забележително добре. Несъмнено ободрена от опитите на Адам да я разведри. Запитах се дали, след като чух онова, което Патрик каза за мен, не бях почувствала облекчение. Всичко беше станало черно и бяло. Сивата зона на „може би трябва да опитаме отново, ако той обещае да се държи прилично“ беше изчезнала. Иронията беше, че единствената истина, която той бе изрекъл, беше убедила Мишел, че той е лъжец. Не се гордеех с този факт. Как бих могла? Но важен беше крайният резултат.
	— Аз ще се изнеса оттук — каза тя. — Ще го оставя да вземе къщата.
	— Какво? Недей, Мишел, ти обичаш тази къща.
	— Вече не я обичам. И така няма да водим дълга и мъчителна битка. Аз просто ще си събера вещите и ще си наема жилище. Той може да поеме ипотеката.
	— Тази къща сигурно струва два пъти повече от времето, когато се нанесохте тук. Не можеш да му я подариш.
	— Не ме интересува. Ако той иска да постъпи почтено, ще изкупи моя дял, но аз няма да водя съдебни спорове. И без това нямам тези пари и цените на имотите могат да паднат отново другата седмица. Нали ще ми помогнеш да си събера багажа?
	— Да — казах аз. — Ако наистина си сигурна. Помисли си още два дни.
	— Добре. Но едва ли ще променя решението си.
	— Знаеш, че можеш да останеш при мен колкото дълго искаш.
	Мишел сложи ръката си върху моята.
	— Благодаря.
	— Браво на теб — намеси се Адам. — Продължавай напред и не поглеждай назад.
	— От къде беше това? Не беше ли песен на Ес Клъб Севън? — попитах аз и той ме възнагради с насмешливо сумтене.
	— Божичко, как ще кажа на родителите ми?
	— По най-бързия начин, преди Джулиан да му е предложил новия документален канал. Няма да го понеса.
	— Ще дойдеш ли с мен за уикенда? — попита ме Мишел и аз се съгласих, разбира се. Бях готова на всичко.


>>	67
>>	Беа

	Когато към седем и половина на вратата се позвъни, аз предположих, че беше за някое от другите момичета. Не очаквах никого. Аз бях тъжна малка Пепеляшка, която си стоеше вкъщи сама и си ближеше раните. Затова, когато Али надникна в стаята ми, водейки Патрик, аз бях меко казано шокирана.
	Първата ми мисъл беше, по дяволите, аз съм по пижама, която носех от 48 часа, без грим и с грамаден сандвич за утеха. Със сирене, майонеза и масло дебело един сантиметър. Сигурно имах полепнали листа маруля по зъбите.
	Неведнъж си бях фантазирала как той щеше да ме изненада, идвайки неочаквано вкъщи. Да ми каже, че е напуснал жена си. Че не може да живее без мен. Почаках да ме обземе въодушевление, нервна еуфория, но не почувствах нищо.
	— Извинявай, трябваше първо да се обадя — каза той, когато ме видя. Али се позабави в коридора. Надяваше се да види нещо драматично.
	— Няма проблем — каза аз и оставих настрана сандвича.
	— Може ли да вляза?
	— Разбира се.
	Той затвори вратата под носа на Али. Стаята сигурно миришеше на стара храна, застоял въздух и кой знае какво още, затова открехнах леко прозореца и потреперих под нахлулия студен вятър.
	Патрик се доближи зад мен, плъзна ръце около кръста ми и ме целуна лекичко по шията. За секунда загубих решимостта си, а после се отдръпнах на няколко крачки.
	— Е, какво става? — попитах аз.
	— За какво говориш?
	— Ти знаеш за какво говоря. Последният път, когато говорихме, ти беше отчаян да си върнеш жена ти. Следователно присъствието ти тук означава, че не си успял.
	Патрик наклони главата си на една страна и присви очи в привичен жест. По-рано намирах това за секси. Дори сега, честно казано. Но бях твърдо решена да устоя. Беше време да възвърна самоуважението си.
	— Просто бях в паника. При мисълта да загубя всичко, с което съм свикнал. Да се хвърля в неизвестното.
	— Тоест, излиза, че това е твое решение, така ли? Аз мислех, че тя те е изхвърлила.
	— Отначало тя ме изгони. Но после ме покани една вечер и ми даде да разбера, че ми е простила. Тогава аз осъзнах, че не това искам.
	Божичко, този мъж лъжеше, без да му мигне окото.
	— Тя знае ли за теб и Тамсин?
	Той кимна.
	— Аз й казах. Когато осъзнах, че трябва да сложа край, реших да призная всичко. И да направя така, че Тамсин да си получи заслуженото.
	— И тя повярва ли ти?
	— Тамсин ще я убеди, че не е вярно. Но мен вече не ме интересува.
	_Как не._
	— Значи, бракът ти приключи просто ей така? И ти точно това искаш?
	— Можем да заживеем заедно — рече Патрик.
	— Ами твоят тъст? Ами твоята работа? — Нямаше начин в тази вселена Патрик доброволно да е отхвърлил шанса да оглави нов, амбициозен канал. Нямаше начин.
	Той сви рамене.
	— Както ти каза, аз мога да се отделя и да започна нещо мое.
	Той протегна ръка и ме притегли към себе си.
	Погледнах го в очите.
	— Заклеваш ли се, че това е твое решение? Че не идваш при мен само защото знаеш, че с Мишел всичко е свършено?
	— Не, разбира се. Аз те обичам, Беа. Това е, казах го.
	— Ти си такъв лъжец — казах аз и го отблъснах. — Не можеш да се отнасяш към мен като към ловен трофей. Ти беше готов на всичко, за да оправиш брака си и изобщо не ти пукаше за мен, докато Мишел не те изгони.
	— Бях объркан…
	— Не. Омръзна ми да съм втора цигулка.
	— Ти няма да си втора цигулка. Аз се опитвам да ти кажа… за бога, Беа, защо правиш всичко толкова трудно?
	— Съжалявам. Знам, че щеше да ти е много по-лесно, ако се съгласявах с всяка твоя дума, но това просто няма да стане.
	— По дяволите, аз изгубих жена си заради теб.
	— А аз загубих работата си заради теб. Няма връщане назад. Плюс това, за протокола, ти загуби жена си заради теб. Ти си й се заклел във вярност, не аз.
	— Това е глупаво — рече Патрик със зрелостта на тригодишно хлапе, на което му бяха отказали шоколадче. — Ако си тръгна сега, няма да се върна повече. Няма да ти дам втори шанс.
	— Аз не искам втори шанс. Не искам да съм жена, чийто приятел е с нея само защото съпругата му отказва да го приеме обратно. Унизително е, не разбираш ли?
	— Какво да направя, за да те убедя, че не е така?
	— Нищо — казах аз. — Вече е късно.
	— Но аз какво да правя сега?
	— Не знам. Прибери се там, където си отседнал. Опитай да останеш сам за известно време. Потърси си друга работа. Стани свещеник. Не ме интересува.
	— Изобщо не трябваше да се забърквам в това — рече той, ядосан.
	— Вероятно си прав. Аз също.
	Той остана така за секунда, сякаш не знаеше какво да направи, а после излезе и затръшна вратата след себе си.
	Бих искала да кажа, че почувствах облекчение и гордост от моята позиция. Но не стана така. Върнах се в леглото и плаках, заровила лице във възглавницата, докато не дойде Али с две големи чаши вино, след което двете решихме да се напием.
	Сега седя в офиса. Дойдох първа и вече няколко пъти с усилие на волята си налагам да не си събера нещата и да избягам. Нямам представа какво да очаквам. Никаква.
	Отначало изобщо не възнамерявах да се върна в офиса. Очевидно не е възможно да продължа да работя за Тамсин. Но после си казах, защо трябва да загубя всичко? Тя не може да ме уволни, това поне знам. Затова днес смятам да подам предизвестие за напускане (което е един месец), да си пусна останалия отпуск (осем дни) и да прекарам останалото време с наведена глава, в търсене на нова работа. Ако Тамсин откаже да ми даде препоръка, мога да помоля Иън или Ан Мари. Може би на потенциалните работодатели ще им се стори странно, тъй като аз съм асистентка на Тамсин, но все пак ще е по-добре от нищо. Четири седмици. Тоест двайсет работни дни. Минус осем. Дванайсет дни да търпя униженията, на които тя ще ме подлага.
	Чувам тропване на вратата и после стъпки по стълбите. Сърцето ми се разтуптява. Ашли подскача, щом ме вижда, което на свой ред ме кара аз да подскоча. Двете изпискахме, сякаш сме на влакче на ужасите.
	— Така ме изплаши — каза тя, смеейки се. — По-добре ли си?
	Тя явно нищо не знае. Отдъхнах си мъничко.
	— Да, благодаря. Надявам се, че няма да го прихванете. — По телефона бях казала на Ашли, че имам някакъв стомашен вирус. Норовирус.
	— Е, не си изпуснала нищо. Всичко е под конец.
	— Страхотно. Благодаря.
	Следващата е Луси. Тя е загрижена само за себе си, разбира се. Показва го недвусмислено, като отваря прозореца и си вее пред лицето всеки път, когато аз си отварям устата.
	При третото отваряне на вратата аз съм се поуспокоила. Колкото и да ме мрази Тамсин, тя няма да направи скандал пред двама свидетели. Може би тя дори не е казала на Иън или Ан Мари, мисля си, но бързо отхвърлям тази заблуда, когато виждам как Иън влиза в приемната, вижда ме и бърза да се качи на горния етаж. Напразни надежди.
	Ан Мари успя да ме поздрави с леден глас, а после дойде и Тамсин. Чух как Ашли съобщи радостно „Беа се върна“ и забих очи в монитора на компютъра, като се престорих на погълната в работата.
	— Чудесно — каза Тамсин. С периферното зрение видях, че тя дори не ме погледна. — Би ли телефонирала на онзи режисьор, когото очаквам днес, за да го помолиш да дойде половин час по-късно, Ашли? Сигурна съм, че Беа трябва да навакса с материала.
	Бяха настъпили известни промени. Тамсин възлагаше на Ашли да се обади от нейно име. Значи тя не искаше да има никакво вземане-даване с мен. Добре. Колкото по-далеч стоеше от мен, толкова по-добре.
	И тогава тя застана на вратата.
	— Беа, можеш ли да се качиш в кабинета ми за минута?


>>	68
>>	Тамсин

	Не очаквах да я видя в офиса. През уикенда се убеждавах, че Беа никога няма да се върне. Можехме просто да й изпратим последния фиш за заплатата й — значително орязана заради напускането й без предизвестие — и аз можех да се заема с трудоемката задача по намирането на нова асистентка. Този път по-възрастна, омъжена, с лице на износена боксова ръкавица.
	Вече се чувствах добре. Олекна ми, сякаш от плещите ми беше паднал огромен товар. Мишел прекара почивните дни у нас. В събота сутринта в продължение на няколко часа изнесохме всичко, което тя искаше да запази от къщата. Това бяха удивително малко вещи за жена на 38, но все пак напълниха колите ни. Мишел реши да си тръгне само с личните си вещи. „Багажът“, който съпружеската двойка натрупва беше заменяем. За щастие аз я убедих да не се отказва от нейния дял от къщата. Патрик можеше да изкупи нейния дял или да продаде къщата и да си разделят парите, това бяха двата варианта, които тя щеше да му предложи.
	Сега всичките й притежания са струпани в моята стая за гости и тя вече започна да преглежда обявите за апартаменти под наем. Адам, който тактично отклони моя опит да го въвлека в пренасянето, защото смяташе, че би било нетактично човек, когото Мишел познаваше толкова отскоро, да рови сред гаснещите въглени на нейното семейно гнездо, предложи да ни помогне при нанасянето, когато тя си намереше ново жилище.
	— Аз съм много сръчен — каза той. Не знам защо, но това ми се видя смешно. Беше толкова посредствена хвалба.
	— Чудесно. Да се надяваме, че новият апартамент ще се нуждае от основен ремонт.
	В неделя следобед Мишел и аз отидохме на гости на Джулиан и Мириам в Мейдънхед. Те се зарадваха да ни видят. За тях неочакваното посещение от тяхната родна и сурогатна дъщери беше чудесна изненада. Но един поглед към Мишел им беше достатъчен да разберат, че нещо не е наред.
	— Какво е станало, миличка? — попита Мириам още преди да си съблечем палтата.
	Мишел въздъхна и се разплака като малко дете пред майка си.
	— Патрик си има любовница — изплака тя.
	Излишно е да казвам, че Джулиан и Мириам бяха шокирани, разстроени и страшно ядосани. Всъщност Джулиан побледня от гняв, че неговото протеже се отплащаше на семейството им по този начин. Аз видях как перспективата за работа в документалния канал се изплъзна от ръцете на Патрик и тупна на земята.
	— Можеш да се върнеш да живееш при нас — каза Мириам, когато Мишел им разказа всичко.
	— Не му позволявай да задържи къщата — намеси се Джулиан. Той вече беше заплашил да отиде да набие Патрик и дори Мишел се беше опитала да не се разсмее.
	— Няма. Засега ще остана у Тамсин, докато си намеря апартамент.
	— Е, твоето легло си е тук, ако го поискаш. — Стаята на Мишел беше почти непокътната от времето, когато бяхме излезли от тази къща на осемнайсет. Нашите две еднакви легла бяха все така едно срещу друго. Същите бели кувертюри и завеси на бледозелени цветенца. Само безпорядъкът вече го нямаше. И моят плакат на Бекстрийт Бойс.
	— Грижи се за нея — прошепна в ухото ми Мириам, когато си тръгнахме, след като ни бяха нахранили до пръсване със сандвичи и сладкиши. В чантата ми имаше парче пандишпанов сладкиш „за по-късно“. В това време Джулиан уверяваше Мишел, че щеше да й намери добър адвокат.
	— Обещавам.
	Майка й ме прегърна.
	— Добре, че Мишел има теб.
	— Да — казах аз, надявайки се майка й да не може да усети вината, която се излъчваше от мен. Мириам не трябваше да се безпокои. От сега нататък главният приоритет в живота ми щеше да е щастието на Мишел.


	— Затвори вратата и седни. — Беа е пребледняла. Аз нямам идея какво ще й кажа. Знам само, че не мога да се преструвам, че нищо не се е случило. — Малко съм учудена, че си тук.
	— Ти не можеш да ме уволниш — каза тя и аз се запитах дали разговорът няма да е по-труден, отколкото се надявах.
	— Знам. Просто смятах, че ще си вземеш по-дълъг болничен.
	— Не се безпокой. Днес ще подам молба за напускане. И имам неизползван отпуск. Няма да ти се мотая в краката.
	— Няма ли да се извиниш?
	— Защо трябва да ти се извинявам? Твоето държание не беше по-добро от моето.
	Подминах тази реплика. Трябваше да изтикам в сенките на ума си онова, което бях направила. Да се престоря, че никога не се е случило.
	— Аз ти се доверих. Ти знаеш колко бях разтревожена за Мишел. Божичко, Беа, ти знаеш колко добро мнение имах за теб.
	Тези думи я жегнаха. Тя отпи бавно от бутилката си вода.
	— То не стана нарочно. Просто се случи и после стана неуправляемо. Нямаше как да ти кажа. И нека да не забравяме, че ти ме изпрати там да го съблазня.
	— Да се престориш! Беа, как стигна от „моля те, не ме карай да го правя“ до това да правиш секс с него?
	— Както и ти, предполагам.
	— Ние не… както и да е… онази нощ ли се случи? Тогава ли започна?
	Тя кимна.
	— Ако ще се почувстваш по-добре, аз скъсах с него.
	— Можеш да се омъжиш за него, ако искаш. Най-лошото вече се случи.
	— Виж, аз се чувствам ужасно заради Мишел, наистина. Но ако не бях аз, щеше да е някоя друга.
	Тук Беа имаше право.
	— Може би.
	Нямах какво друго да кажа. Нямаше да я помоля да остане, защото повече никога нямаше да мога да й се доверя. Но не изпитвах и омраза. В крайна сметка Патрик беше единственият виновен, Беа и аз идвахме след него.
	— Аз ще ти дам препоръка.
	Видях, че очите й се напълниха със сълзи и погледнах встрани. Напускането на Беа все пак си оставаше единственият възможен изход.
	— Благодаря.
	— Съветвам те да отидеш да съобщиш на Ан Мари, че напускаш. Депозирай официална молба.
	— Добре. Да. — Тя стана и подсмръкна. — Кафе?
	— Да, благодаря.
	А сега трябваше да започна да си търся нова асистентка.


>	Пета част

>>	69
>>	Тамсин

	Аз седя в спалнята на Мишел в нейния апартамент в Мейда Вейл и я гледам как се приготвя за първата си среща с мъж след раздялата с Патрик. Красива е. Запуснатият, леко немарлив вид е заменен от нещо, което прилича на нейния някогашен образ. През последните няколко седмици тя започна да изглежда щастлива. По-щастлива отпреди. На път към щастието.
	Следващата седмица тя ще завърши обзавеждането на новото си жилище — едностаен апартамент с отделна спалня, баня и тоалетна близо до улица „Сейнт Джонс Ууд“. Заедно с Мишел и/или Адам през повечето време огледахме около трийсет апартамента — от големи и красиви в опасни райони до ателиета с големината на кибритена кутийка в най-търсените квартали. Този тук е компромис. Намира се на една от не толкова престижните улици, но на няколко крачки от най-красивите места в центъра. Сградата е добре поддържана и безопасна, но без добавени екстри като портиер и 24-часов фитнес салон, които биха вдигнали цената до невъзможност. С помощта на нейния дял от продажбата на къщата, която се продаде за дни, след като Патрик проумя, че на хоризонта нямаше никакви изгледи за хепиенд. Той не можеше да изплати дела на Мишел и да задържи къщата, предвид новата мрачна перспектива пред кариерата му и огромната ипотека. А Мишел успя да очарова възрастния собственик на апартамента да приеме нейната оферта. Тя се нанесе тук още на следващата седмица след раздялата. По някакъв начин успя да придаде на апартамента домашен уют, въпреки безвкусния декор и утилитарните мебели.
	— Не е ли прекалено? — каза сега тя, като попи бледорозовото си червило със салфетка.
	— Прекрасна си! Освен това той не те вижда за първи път.
	— Много се притеснявам. Много глупаво, нали?
	— Просто забрави, че това е среща. И недей да се притесняваш.
	— Не е ли глупаво, че го правя? — Мишел се обърна да ме погледне.
	— Не! Според мен е страхотно.
	Последните две седмици в службата с Беа можеха да се нарекат интересни. Въпреки че аз знаех, че тя се чувстваше виновна, вече беше късно. Аз не можех да се отърва от мисълта, че тя още можеше да е с Патрик, ако бе сметнала, че той наистина се интересуваше от нея. Но от друга страна, нямах желание да я накажа. След преживяната истерия и вълнения, копнеех за спокоен живот.
	Междувременно Беа не се набиваше на очи и си вършеше работата. Не знам какво точно вършеше, защото сега предпочитах да възлагам задачите си на Ашли или да си ги върша сама, вместо да влизам в ненужни контакти с Беа.
	Тя се яви на няколко събеседвания, докато работеше за нас и аз я пусках с готовност. Дори не знам за какви позиции кандидатстваше. Не я питах.
	В последния й ден Иън и Ан Мари я изпратиха с почести, както трябваше. Беа не беше допуснала никаква професионална грешка, само лична. Аз се помотах в приемната, докато те вдигаха тост с пенливо вино и торта, и й подариха ваучер за подарък и картичка. Беа дойде в кабинета ми точно когато си обличах палтото. Надявах се да избегна сбогуването. Не знаех какво да кажа.
	Тя затвори вратата, което моментално ме изнерви.
	— Аз само исках да ти кажа — започна тя, преди да имам време да я попитам какво иска. Тя изрече думите толкова бързо, сякаш ги беше репетирала и искаше да ги изговори, преди да си е забравила репликите. — Недей да си мислиш, че ще разнасям сплетни или че ще разкажа на някого за онова, което се случи. Не искам да смяташ, че ще отида на някое ново място и ще започна да говоря лошо за теб или за… ти знаеш.
	Тя замълча. Трябва да призная, че ми падна камък от сърцето. Въпреки че Беа не обичаше да злослови, аз се бях питала дали нямаше да се изкуши да очерни името ми. Не че някой щеше да й повярва — най-вероятно щяха да направят аналогия с киселото грозде — но хората разнасяха клюки и без да вярват в тях.
	— Благодаря. Същото важи и за мен. Ще ти дам препоръка и ще сложа точка.
	— Съжалявам, че се изложих. Не се гордея с постъпката си.
	— Знам. Ти ще се оправиш. Някой ще те грабне.
	Тя пристъпи неловко от крак на крак, сякаш не знаеше какво да направи или да каже. Усетих, че в гърлото ми заседна буца. Заповядах си да не плача.
	— Добре. Ъм… аз трябва да вървя. Благодаря ти, Тамсин. Наистина…
	Почувствах идиотски порив да я прегърна. Но се сдържах. Хубаво беше, че се държахме като възрастни хора, но аз не исках тя да си мисли, че съм й простила, защото не бях.
	— Късмет в търсенето на работа — рекох аз. — Ако чуя нещо…
	На лицето й се появи предпазлива усмивка.
	— Благодаря.
	Две седмици по-късно получих молба за препоръка от един от големите независими канали, който си търсеше секретарка за едно от предаванията им, което се канеха да възложат на външен изпълнител. Дълго шоу за реновиране на домове. С участието на големи строителни предприемачи. Вървеше от години. Може би му се виждаше краят, но те искаха да предложат деветмесечен договор, което беше нещо нечувано в света на фрилансерите. Горещо им препоръчах Беа и казах, че тя ще бъде страхотен актив в техния екип.
	Два дни по-късно получих картичка от Беа, която ми съобщаваше, че я бяха взели на работа. Аз дадох картичката на Ашли, за да я сложи в приемната.
	Междувременно ние пуснахме обява за нова асистентка.
	— Какви качества търсиш? — попита ме Ан Мари. Двете седяхме, треперейки пред кварталното кафене, с две чаши на масичката. Тя се беше въоръжила с тефтер и химикалка.
	— Някой, който няма да съблазнява продуцентите — казах аз и тя ме погледна с ирония. Много смешно.
	Много мислих за това. Дали ценях ефективността повече от лоялността? Дали бих простила няколко правописни грешки, ако знаех, че моята асистентка нямаше да спи със съпруга на приятелката ми? Макар че тя вече нямаше съпруг, но вие разбирате за какво говоря. Дали имаше значение, ако не бяхме приятелки, ако не се шегувахме и ако не излизахме да пийнем от време на време? Не. Никак даже.
	— Да приема, че не мога да имам всичко? Човек, на когото мога да се доверя.
	— Хъм, хайде да не изхождаме от това, че не можеш да имаш всичко. Сигурно има стотици добри кандидатки.
	— Ох — изохках аз. — Само като си помисля, че трябва да обучавам някой от нулата.
	— Знам, че няма да проявиш интерес, но Ашли иска да кандидатства за мястото.
	Първата ми реакция беше да се намуся. Преди няколко месеца сигурно щях да кажа „Коя Ашли?“ Но сега се замислих за миг. През последните четири седмици Ашли в общи линии вършеше работата на Беа. Без да бие на очи, тихо и кротко, като в същото време обслужваше приемната. Все още не беше объркала нищо, доколкото знаех. И с нищо не ме беше ядосала.
	— Всъщност това е гениална идея.
	Ан Мари сякаш се изненада.
	— Нали не го казваш само защото тя е по-малката злина? Мислех, че не я харесваш особено.
	— Просто не я забелязвах. Което може би е било за добро.
	— Все пак трябва да пуснем обявата, така че не си длъжна да решиш веднага.
	— Така ли?
	Тя кимна.
	— Обаче това е добре, защото ако избереш Ашли, няма да е защото това е най-лесният вариант.
	— Добре. Освен ако не се появи някой блестящ талант, аз смятам, че тя е най-правилният избор.
	— Е, много се радвам — каза Ан Мари и се усмихна. — Кажи сега какво да напиша в обявата?
	Е, вие знаете какво ще кажа. След два дни затъпяващи събеседвания, ние назначихме Ашли. Тя е трудолюбива, амбициозна и лоялна асистентка. Чувствах се спокойна в нейно присъствие. Не се затваряхме в кабинета ми, за да бистрим световните дела, но това ми харесваше. Аз не й разказвах за моя любовен живот и не я карах да ходи да ми купува стягащо бельо. Имахме нормални граници между шеф и асистентка. Работата вървеше.
	В началото аз се постарах да й обясня на какво държах.
	— Първо ги сортирай по опит, но после разделяй купчините по местоживеене — казах аз, като й подадох едно тесте сивита на оператори.
	— Знам — рече тя, без да се надува. — Правех това за Беа.
	Оказа се, че Ашли беше вършила много неща за Беа. Аз през цялото време си мислех, че единствено моята асистентка умееше да изпълнява задачите правилно, а сега се оказваше, че тя беше делегирала половината си задължения на своя собствена асистентка.
	Все пак кафето, което ми носеше Ашли, не беше вкусно колкото онова, което ми носеше Беа, но можех да преживея този недостатък.
	След продажбата на къщата Патрик и Мишел прекъснаха всякакви връзки. За да съм честна към него, той я остави на мира, след като осъзна, че нямаше надежда за помирение. След като разбра, че тя е казала на баща си, той навярно бе заключил, че вече нямаше смисъл да прави опити за сдобряване. Мисля, че Патрик я обичаше, но не чак толкова много. Мишел го устройваше — тя беше мила и доверчива и не се оплакваше — но ако не вървеше в комплект с апетитна длъжност, той не виждаше смисъл да се бори за нея.
	Между другото, Патрик още се крепеше на позицията си в канал „Интериорен дизайн“, макар да знаех, че Джулиан му е казал недвусмислено, че трябва да напусне. Той беше наредил на финансовия отдел да прегледат под лупа разходите на Патрик. Да проверят прецизно подробностите около всички командировки с нощувка. За Патрик нямаше обещание за добра препоръка. Всъщност Джулиан явно го плюеше наляво и надясно. Така че шансовете на Патрик да го поканят в друга телевизия ставаха все по-малки. Предполагам, че той щеше да се крепи на мястото си, докато не станеше непоносимо тежко. И тогава щеше да направи крачка назад. Да се търколи по обратния път от върха към низините.
	Той ми звъня няколко пъти след гафа. Първия път по невнимание вдигнах и после бързо го отрязах, когато той започна да сипе обвинения срещу мен. Оттогава бях по-внимателна. Имаше и есемеси. Винаги намекващи за онова, което се беше случило между нас. Аз ги игнорирах. Усещах, че бяха капан, който той се опитваше да заложи, подмамвайки ме да се инкриминирам с отговора ми.
	Напоследък нямах никакви новини от него и не исках да имам. Засега „Касъл“ нямаше да кандидатства да продуцира нови предавания за канал „Интериорен дизайн“. Все щяхме да оцелеем.


>>	70
>>	Беа

	Секретарка съм на продуцентския екип на серия 8 на Героични самоуки майстори. По-вълнуващо е, отколкото звучи. Всъщност не точно, освен ако не смятате, че повече никога няма да си намерите работа в телевизията. В моя случай беше Светият Граал. Бях благодарна. Това беше повече отколкото заслужавах.
	Епизодите се снимат в Манчестър и ми казаха, че трябва да съм в Манчестър (което означава, че не им пука къде живеех, тъй като няма да поемат разходите ми за настаняване), така че аз реших да напусна апартамента, който делях с Али и Сара и си наех стая там. Нищо не ме задържаше в Лондон, а в този бранш се ценеше да си гъвкав. Сега живеех в стая в къща край Салфорд, със съквартирантки на име Катя и Линдзи. Още не ми беше останало време да ги опозная.
	Моето ново кредо е работа, работа и пак работа. Да направя добро впечатление. Да получа повишение. Да не се забърквам в нищо, което ще изгърми. Работното време беше дълго, но аз бях благодарна. Не исках да прекарвам твърде много време, забила поглед в стените на моето ново жилище.
	Патрик най-накрая спря да ми се обажда. Вторият телефон отдавна беше в историята, но седмици наред моят редовен телефон бръмчеше с пропуснати (разбирайте „игнорирани“) повиквания от „Бен“. Аз не отговарях. Триех съобщенията. Той беше част от моята история, в която не исках да се връщам. Мъжете във всякакъв вид и форма не влизаха в моя дневен ред за известно време. Трябваше да се съсредоточа върху мен и моята кариера. Всичко друго можеше да почака.
	Не мислех, че някога ще го кажа, но Тамсин малко ми липсваше. Най-сетне осъзнах, че тя не беше лош шеф. Може би беше една от най-добрите.


>>	71
>>	Тамсин

	През този период разчитах изцяло на Адам. Мишел остана при мен две седмици, докато си търсеше да наеме апартамент. Сякаш се бяхме върнали във времето, когато бяхме двайсетгодишни, само че сега освен всичко друго и плачехме.
	Всяка вечер Адам кръстосваше Лондон, носеше бутилки вино и готова храна. Неговото присъствие беше като онези освежители за въздух, които човек включваше в контакта, за да му дадат душевен покой. Или това май се отнасяше за котките?
	Тъй като аз бях изнервена, а Мишел — разбираемо — беше разнебитена, между нас възникваха търкания. На няколко пъти почти се скарахме, когато бяхме сами, което беше нечувано досега. Нищо значимо, просто дребно раздразнение, сякаш не можехме да се ориентираме как да общуваме помежду си в толкова тясна квартира. Мисля, че и двете започнахме да очакваме посещенията на Адам, защото той разведряваше обстановката. Сякаш ни трябваше позволение да се смеем, да разпуснем и да се престорим, че всичко беше наред.
	Няма да крия, че моето увлечение нарастваше всеки ден. На кого му трябваха изсечени скули, когато можеше да има връзка, основана на дълбоко приятелство? Изведнъж идеята да съм с някой толкова добър, грижовен и открит човек ми се видя най-привлекателното нещо в света. Дори се бях примирила с факта, че той искаше цяла орда деца. Бях започнала да обичам онези, които бях създала във фантазията си. Щастливи, бузести, палави умалени копия на Адам със заразително чувство за хумор и много добро сърце.
	Опитвах се да обуздая чувствата си, но започнах да се чувствам неловко край него, притеснявах се. Хващах се да бленувам в най-неподходящи моменти и при следващата ни среща се изчервявах, сякаш той можеше да прочете мислите ми.
	В това време той си оставаше същият. Забавен, нетактичен, драка, съобразителен. Нищо в неговото поведение не подсказваше, че Адам отговаря на моите чувства. Аз знаех, че рано или късно трябваше да се изправя лице в лице с положението, но толкова се боях да не го изплаша, толкова се страхувах от перспективата да загубя приятелството му, че се отказвах в последната минута.
	Не споделих за моите чувства дори с Мишел. Толкова дълго време й бях разказвала — тогава искрено — как изобщо не харесвам Адам, че сега, когато вече го харесвах, не можех да го призная. Освен това той беше толкова неподходящ за мен, толкова нетипичен избор за мен, че Мишел можеше да се изсмее. Макар че това нямаше да е лошо. Тя имаше нужда от поводи да се смее.
	Горе-долу по същото време се случи и друго нещо, което отвлече ума ми. Налегна ме чувството за вина. Не че досега не се бях чувствала виновна. Разяждах се от вина. Но изведнъж вината се превърна в моята основна идея фикс. Не вината за онова, което се беше случило — макар че тя също присъстваше — колкото за това, че аз продължавах да мамя Мишел. Тя нямаше представа какво й бях причинила, на какво бе способна най-добрата й приятелка. Не беше честно тя да ми вярва и да разчита на мен, когато в действителност аз изобщо не заслужавах доверие. Желанието да й кажа истината ме беше обсебило. Беше като непримирим глас в главата ми, който се обаждаше при всяко споменаване на Патрик. Знаех, че това щеше да е ужасна грешка. Знаех, че признанието щеше да сложи край на приятелството ни. Но не виждах и как можехме да бъдем приятелки, ако аз не й кажех. Приятелите не се отнасят помежду си по този начин.
	— Това пък откъде дойде? — попита ме Адам, докато пиехме бира в „Дъ Джордж“ и чакахме да ни приготвят поръчаната китайска храна в „Уенгуа Хаус“.
	— Не знам. Просто е толкова неправилно, че не й казвам и сега не мога да се отърся от тази мисъл. Страхувам се, че някой ден ще й призная всичко.
	— Това ще я съсипе.
	— Знам. Но дали това е основателна причина да не й кажа?
	Адам побутна подложката на масата.
	— Аз мислех, че всичко, което направихме дотук, целеше Мишел никога да не разбере за теб и Патрик.
	— Така беше. Но сега смятам, че беше егоистично. Че целях да защитя колкото нея, толкова и себе си.
	— Каква е разликата?
	— Мисля, че не е правилно. Тя е моята най-добра приятелка. Не трябваше да я лъжа.
	— Но ако й кажеш, ти не само ще я загубиш, но и ще й разбиеш сърцето.
	Знаех, че Адам имаше право, но вече не ми се виждаше толкова просто.
	— Не знам дали мога да мълча. Непрекъснато ме обзема непреодолимо желание да се изповядам.
	Той ме погледна в очите и колената ми омекнаха. Мисля, че се изчервих. Чудесно.
	— Ето какво мисля аз. Ще бъде егоистично да й признаеш. По някакъв извратен мазохистичен начин ще ти помогне да се почувстваш по-добре. Съвестта ти ще е чиста. Но Мишел ще се почувства по-зле. Много по-зле.
	— Но тя заслужава да знае истината.
	— Това, което определено не заслужава, е да загуби съпруга си, а след няколко седмици да загуби и най-добрата си приятелка. Най-достойната постъпка е да запазиш истината за себе си.
	— Наистина ли? Така ли мислиш?
	— Знам го.
	— Ами ако не мога?
	— Длъжна си. Чувстваш се гадно и какво от това? Тук не става дума за теб. А за възстановяване на нормалния ход на нещата.
	— Как може да си толкова умен?
	Адам вдигна вежди.
	— Аз съм учител, знам всичко.
	Той погледна часовника си.
	— Трябва да ставаме. Крокетите със скариди ще изстинат. Ще ти бъде по-лесно, когато Мишел се нанесе в новия си апартамент, повярвай ми. Сега прекарвате прекалено много време заедно, затова реакциите ти са изострени.
	— Иска ми се да си бил мой учител. Тогава сигурно щях да слушам повече.
	— Хъм — рече Адам и стана. — Това е доста странно изказване.
	— Сигурна съм, че децата те обичат.
	— Наричат ме Мишлен. Убеден съм, че това е признание за обич и уважение.
	Аз изпръхтях.
	— Наистина ли?
	— Да. Не ми го казват в лицето. Наричат ме така зад гърба ми, но достатъчно високо, за да ги чуя. Много е обидно. Това е направо тормоз. Трябва да осъдя инспектората.
	— Ха! Може ли и аз да те наричам така?
	Адам направи измъчена физиономия.
	— В никакъв случай! И без това нося белези за цял живот.
	По пътя към вкъщи си помислих колко хубаво би било да плъзна ръка в неговата. Колко сигурна щях да се почувствам.
	И почти го направих.


>>	72
>>	Тамсин

	— Трябва да ти кажа нещо.
	Това беше миналия уикенд, два месеца след раздялата на Мишел и Патрик.
	Мишел имаше емоционални подеми и спадове, но постепенно доброто настроение надделя. Сякаш настъпи момента, когато тя успя да загърби Патрик и проваления си брак. Аз все така се разяждах от вина, но се вслушах в съвета на Адам. Нищо нямаше да спечеля, ако Мишел откриеше истината. Колкото и силно да исках да прогоня този призрак, аз трябваше да се науча да живея с него. С течение на времето ми се отдаваше по-лесно. Понякога минаваха дни, без да си спомня за онова, което се беше случило.
	Пак бяхме в спа центъра. Този път тя ме беше поканила на нейни разноски, несъмнено, защото знаеше, че така нямаше да мога да откажа. Седяхме в сауната, зачервени и потни. Мишел беше изчакала другите две жени там да излязат.
	— Какво?
	— Чувствам се глупаво.
	Не понасях, когато хората ме дразнеха с трейлъра, вместо да минат директно към най-интересната сцена.
	— За какво? Хайде, кажи ми.
	— Добре. Обещай, че няма да ми се смееш. Или да кажеш нещо.
	— Мишел, ще те убия, ако просто не ми кажеш за какво става дума.
	Тя се поизправи и ме погледна.
	— Мисля, че харесвам Адам.
	В първия миг не проумях какво точно ми казваше Мишел. Естествено, че харесваше Адам. Адам беше страхотен. И тогава ме осени. Тя го ХАРЕСВАШЕ. По същия начин както аз го ХАРЕСВАХ. Това беше моят шанс да призная, че аз също го харесвах. Да заявя позиция.
	— Кажи нещо — рече тя. Аз я погледнах и видях, че очите й блестяха. За първи път от месеци тя изглеждаше оживена.
	— Еха! — рекох аз. — Кога се случи?
	— Не знам. Смешно ли е? Смешно е, нали?
	Да, помислих си аз. Дано Мишел да не говореше сериозно.
	— Не. Тоест… аз не очаквах. Аз дори не предполагах, че го възприемаш по този начин.
	— Аз също. Станало е постепенно. Просто той е толкова… прекрасен.
	И добър. И мил. И съобразителен. И забавен.
	— Ти харесваш ли го?
	Мишел се изчерви.
	— Да. Безумно много.
	— Той знае ли?
	— Не! Божичко, не. Не казвай нищо.
	— Няма. — Та аз не знаех какво да кажа.
	— Знам, че навярно ме мислиш за глупава. Знам, че според теб той е напълно лишен от чар…
	— Не съм казала това.
	— Каза почти същото след първата среща с него.
	Защото той се разкриваше постепенно, помислих си аз. Адам не можеше да те порази с външността си, но лека-полека ти влизаше под кожата със силата на своя характер и обаяние. Това беше много по-коварно, по-дълбоко привличане.
	— Доколкото помня, аз просто казах, че той не е мой тип…
	— Както и да е. Мисълта ми е, че той не е неустоим красавец, но аз го харесвам. Това е. Сега можеш да ми се смееш.
	Не исках да се смея. Исках да плача.
	— Не. Аз… не знам какво да кажа…
	— Знам, че той всъщност е твой приятел, така че не бих искала да смяташ, че се опитвам да се вклиня…
	С цялото си същество аз исках да извикам: Моля те, недей, аз още не мога да свикна със собствените си чувства към него. Събирах смелост да му призная какво изпитвах. Фантазирах си как той ми отвръщаше със същото и че ние имаме бъдеще. Защо не го бях направила преди една седмица? Преди един ден? Защо не бях признала на Мишел какво чувствах аз към Адам?
	Макар да нямах никакво доказателство, че той нямаше да побегне ужасен. Знаех, че това беше основната причина за моето колебание. Адам никога не бе направил нищо, с което да ми подскаже, че беше влюбен в мен. Или дори, че ме намираше поне мъничко привлекателна.
	И тогава осъзнах, че Мишел щеше да е много по-подходяща за Адам, отколкото аз. И двамата заслужаваха някой, който щеше да цени прекрасните им качества. Човек, който щеше да се отнася добре с тях и никога нямаше да ги измами или излъже.
	И когато се замислих, аз осъзнах, че Адам може би също я харесваше. Той беше толкова внимателен и грижовен към Мишел. Всеки път изразяваше възхищението си от нея и възмущението си от Патрик. Просто не бях събрала парченцата на пъзела.
	Аз поех дълбоко дъх. Опитах се да потисна паниката. Усмихнах се.
	— Не. Имаш благословията ми. Мисля, че вие сте създадени един за друг.


>>	73
>>	Тамсин

	Мишел не беше способна да направи първата крачка. Започваше да се поти само при мисълта за това.
	— Ами ако той ми се изсмее в лицето. Или по-лошо, ако се изплаши.
	— Няма. Просто се постарай да останеш насаме с него и действай.
	Стомахът ми се сви на топка при мисълта за това. Не можех да мисля за нищо друго, откакто Мишел ми беше признала за чувствата си. Представях си учудването на Адам, който не можеше да повярва на късмета си, докосваше лицето й, целуваше я. Моят Адам.
	Но аз не можех да я лиша от това. Сякаш ако аз се откажех от моите надежди за мен и Адам, ако се отдръпнех и дадях на Мишел моята благословия, щях да съм завършила покаянието си за онова, което бях направила. Жалко, че не ме бяха възпитали като ревностна католичка, защото бях надарена с внушителна способност за вина. В което нямаше нищо лошо. Аз заслужавах да се чувствам виновна. Но може би, ако можех да поправя нещата по друг начин, щях да си отдъхна. Да се разплатя.
	— Ти не можеш ли да го поразпиташ мъничко? Колкото да се ориентираш дали не ме мисли за напълно ужасна?
	— Не. Моля те, не ме карай да правя това.
	— Можеш да го направиш тактично. Просто да се ориентираш… на теория…
	Спомних си един път, когато Мишел ме беше помолила да направя същото. Бяхме около петнайсетгодишни. Тогава не успях да измисля какво друго да кажа, затова просто се доближих до момчето и го попитах: „Ти харесваш ли Мишел, или не?“
	За щастие, то каза „да“. Двамата бяха гаджета почти два месеца. Този път беше по-сложно. Няколко приятелства бяха заложени на карта. Сърцата на няколко възрастни хора рискуваха да бъдат разбити. Но също така имаше шанс двама човека, които обичах, да намерят щастието.
	Аз дължах това на Мишел.
	— Добре. Ще опитам. Но не обещавам нищо.
	— Нали няма да ме издадеш?
	— Не, разбира се. Ще проявя върховна дипломация.
	— Прилоша ми — каза тя. „На мен също“, помислих си аз.
	Преди да имам възможност да хвана Адам насаме, ние тримата прекарахме една вечер заедно, като хапнахме и пийнахме повечко в апартамента на Мишел. Приличаше на възстановка на Инфарктните съботи, с малка промяна в персонажите и сцената. По някакъв начин Мишел бе успяла да превърне наетия апартамент в място, където всички искахме да се събираме. Уютно, топло, домашно.
	Когато пристигнах, Адам вече беше там и аз почувствах облекчение, защото не се налагаше да разказвам на Мишел за напредъка по нейния въпрос — който беше нулев. Не бях виждала Адам два дни и ми се струваше неуместно да обсъждам тази деликатна тема по телефона. Освен това, аз все още се опитвах да осмисля ситуацията. Да се откажа от моята мечта, която от седмици беше в процес на тиха ферментация в мен.
	Когато влязох, двамата се трудеха усърдно в кухнята. Радиото свиреше. Адам, нагизден с шапка на Дядо Коледа, изпълняваше някакви танцови стъпки, докато режеше доматите. И тананикаше някаква коледна песен. Мишел — която никога не пееше — припяваше фалшиво. Като казах кухня, това беше един ъгъл от хола, оборудван с два шкафа, готварска печка, хладилник и мивка. Беше добре оформено, но семпло място. В сравнение с грижовно обзаведената къща на Мишел в Хайгейт.
	Първото нещо, което ме порази, когато ги видях един до друг, режейки някакви зеленчуци, беше, че те изглеждаха като двойка. Двойка, в която мъжът беше извадил голям късмет, но все пак двойка. Те се чувстваха комфортно заедно. Той говореше разни неща, с които я разсмиваше, а тя го гледаше с нещо, което можех да опиша единствено като обожание. Възелът в стомаха ми се затегна още повече.
	— Добър вечер — казах аз и те подскочиха. Всички се разсмяхме. Аз от нерви, те от шока да ме видят там, предполагам.
	— Добре. Сега ще изляза и ще се престоря, че не съм видяла нищо.
	— Той ме учи да пея — каза Мишел през смях.
	— О! А пък аз си помислих, че си се порязала.
	Тя ме изгледа обидено.
	— Много смешно.
	— Заповядай — рече Адам, като наля някаква зловеща червена течност от една касерола в стъклена чаша. — Приготвихме греяно вино.
	— Днес е едва втори декември — възразих аз, като взех топлата напитка.
	— Именно. Вече е декември. Значи е Коледа.
	— О, не. Ти да не си от онези хора?
	— Кои хора?
	Аз направих физиономия.
	— Бригадата на едномесечното принудително веселие?
	— Какво да кажа? Аз преливам от празнично веселие.
	— Не обръщай внимание на Тамсин — изчурулика Мишел. — По Коледа тя се превръща в чичо Скрудж.
	— Не е вярно! Обичам Коледа. Просто я обичам на Коледа. Не четири седмици по-рано…
	— Е, тогава те предупреждавам, че ще съм непоносим, защото аз не мога да й се наситя — обади се Адам.
	— Така става, когато по цял ден си заобиколен от тийнейджъри — казах аз, пресегнах се и взех една краставица, за да я нарежа. — Страдаш от забавено развитие.
	— Адам помага в подготовката на училищния хор за Коледния концерт — похвали се Мишел като горд родител.
	— Исусе Христе. Аз мислех, че повечето ти ученици са диваци.
	— Така е. Но ги освобождават от математика за една седмица, ако идват да репетират. Няма да повярваш колко много от тях откриха, че обичат да пеят. Ти също си добре дошла да се включиш.
	— Мисля, че ще съм заета въпросната вечер.
	Адам се засмя.
	— Аз още не съм ти казал кога е концертът.
	— Знам. Смятай, че ще съм заета всяка вечер. Много, много заета.
	— Аз пък искам да дойда — каза Мишел и Адам я възнагради с усмивка, която казваше повече от стотици думи.
	— Чудесно — рече той. — Мога да ти покажа моето място в учителската стая. Много е вълнуващо.
	— Ох, аз трябва да седна.
	Адам беше на фитнес вълна. Това означаваше, че се присъединяваше към мен и Рон в разходките до Примроуз Хил, и понякога тичаше в кръг, докато аз седях на някоя пейка и го гледах. Възхитен, Рон припкаше след него, изплезил език. И двамата дишаха тежко. Все едно че имах две кучета.
	Но усилието си заслужаваше. Беше отслабнал. Искаше ми се да му кажа да не се престарава. Той беше идеален такъв, какъвто беше. Но това вече не беше моя работа. Не че някога е било, освен в моите фантазии.
	От няколко дни се опитвах да намеря начин да му заговоря за Мишел. Не знаех дали отлагах, защото се страхувах да не объркам нещо, или защото се страхувах от онова, което можеше да последва.
	— Натоварваш се прекалено. Трябва постепенно да увеличаваш натоварването.
	— Каза експертът. — Той се тръшна до мен, а Рон се пльосна в краката му.
	— Всъщност напоследък свалих няколко килограма. Но не знам как. В действителност просто търсех причина ти да си починеш.
	— Аха. В такъв случай ти си авторитетът, а аз трябва да ти се подчинявам.
	— Утре вечер съм на среща — казах аз, докато гледахме в далечината. Не беше вярно. Използвах срещата като предлог, за да насоча разговора в нужната посока, но и защото смятах, че така можех да пресека нещата, ако — макар че не вярвах да е така — Адам криеше същите тайни въжделения към мен, каквито аз към него.
	След признанието на Мишел, аз се опитвах да изкореня увлечението си. Изтъквах си наум всички недостатъци на Адам. Напомнях си, че физически не изпитвах никакво привличане към него, преди да го опозная като човек. Не знам дали успявах. Все така изпитвах желание да уловя ръката му, облечена в ръкавица без пръсти, но може би по-слабо отпреди. Не бях сигурна.
	Глупавото беше, че аз дори не знаех дали той харесваше Мишел. Ако се окажеше, че той не се интересуваше от нея, може би щях да запазя надежда за себе си. Някой ден. Така че да не изглежда сякаш съм се намесила и съм го измъкнала под носа й. Но аз знаех, че Адам трябваше да я харесва. Ако знаеше какво бе добро за него.
	— „Втора половинка“?
	— Да.
	— Отлично — рече той. — Разкажи ми за него. Има ли добро чувство за хумор? Обича ли кучета?
	— Нямам представа. Той изглежда добре на снимката си. Работи в театъра. Това е всичко.
	— Как се казва?
	— Ъм… Тим. Или Том. Нещо такова. Не знам защо се съгласих да изляза с него.
	— Нали ще провериш? Защото ако го наречеш с чуждо име, няма да тръгнеш по верния път към сърцето му.
	— Ами ти? Някакви новини?
	Той поклати глава.
	— Не.
	Почувствах облекчение, а после си спомних защо бях тук. И така:
	— Чудех се дали да не предложа на Мишел да опита.
	Той се разсмя.
	— Защото ние с теб пожънахме голям успех в този сайт, нали?
	— Да. Смяташ ли, че е прекалено рано да започне да се вижда с някого?
	— Не! Макар че тя май смята така.
	— Но не мисля, че Мишел трябва да прибягва до интернет. Тя е толкова привлекателна…
	Изчаках. Опитах се да разтълкувам реакцията му.
	— Ммм.
	Браво. Много категорично.
	Опитах отново.
	— Може би трябва да й намерим някого. Ти познаваш ли някой симпатичен мъж?
	— Това никога не сработва, не мислиш ли? Нашата идея за подходящ партньор може да се окаже кошмар за нея.
	— На нея й трябва някой добър човек. Някой, който ще се държи добре с нея. Тя не държи на външния вид — добавих аз. Дали си въобразявах? Дали Адам не наостри уши при последните думи?
	— Аз бих казал, че Патрик имаше доста добра външност, нали? Макар че не съм експерт по мъжкия сексапил. Винаги съм смятал, че Джон Стейпълтън е много секси.
	— Какво? Все едно, именно. И виж какво лайно се оказа. Говоря за Патрик. Не за Джон Стейпълтън. Освен това Мишел никога не е държала на външността. Патрик беше някакво отклонение от нормата.
	Адам придърпа ръкавите на суичъра си. Беше застудяло.
	— Според мен Мишел е прекалено добра за „Втора половинка“.
	— За разлика от теб и мен, така ли?
	Той се засмя.
	— Да. Не мога да си я представя да се занимава с разни идиоти.
	— Ти също си регистриран там. Ти се оказа истински. С изключение на информацията за развода по взаимно съгласие.
	Той ме погледна изпод вежди.
	— Откъде знаеш? Можех да имам жена и шест деца, скрити някъде. Или да съм сериен убиец. Такъв, който обича да опознава жертвите си много, много добре.
	— О, винаги съм те подозирала. Но ти си прав за Мишел. Тя е прекалено доверчива. Трябва да се запознае с някой по старомодния начин.
	— Може би трябва да я насърчиш да… не знам… да се включи в група по салса или нещо такова.
	_О, за бога._
	— Ами ти? Ти си свободен. И нормален. Почти.
	Адам изсумтя.
	— Тя няма да иска да излезе с мен.
	— А ти искаш ли? Ако тя искаше?
	— Тя няма да иска.
	— Хипотетично.
	— Според мен Мишел може да избира от…
	— За бога, Адам! Ти харесваш ли я, или не, защото тя те харесва…
	Той онемя.
	— И ако не я харесваш, няма проблем, но моля те, недей да й казваш, че съм се изпуснала и съм ти казала, защото трябваше да подходя дипломатично.
	— Е, добре ти се получи. — На лицето му трептеше лека усмивка и аз разбрах, че всички надежди, че е възможно той да крие нежни чувства към мен умряха.
	— И ако ти мислиш, че я харесваш и двамата се съберете, запомни, че ако я нараниш по някакъв начин, аз ще те убия.
	— Виждал съм те на какво си способна, когато някой ти се изпречи на пътя…
	— Когато някой се изпречи на пътя на Мишел. Има разлика.
	— Тя наистина ли…? Как…
	Аз кимнах.
	— Бог знае защо.
	— Отчаяние? — предположи той и аз се разсмях.
	— Може би. Е, ти харесваш ли я?
	— Да! Тя е прекрасна. Просто никога не съм мислил, че…
	— Говоря сериозно, Адам. Недей да я каниш на среща, ако не си убеден, че между вас има нещо. Отвъд очевидното.
	— Според мен тя е просто идеална.
	— И трябва да ме приемете като част от компанията, без да се чувствам като ремарке с мазохистични наклонности.
	— Стига де! Нищо няма да се промени между нас, чу ли? Ти си най-добрата ми приятелка.
	Така ли? Аз осмислих думите му. И открих, че те ми харесваха.
	— Не и ако ние не го позволим.
	— Никога. Тоест, аз мога да си представя прекрасен живот с Мишел и деца, и щастие, но пак ще искам да имам човек, с когото да седя в пъба и да му се оплаквам от жена ми.
	— Очертава се чудно бъдеще.
	Адам ме погледна. Най-после беше спрял да се поти.
	— Това не е някаква сложна манипулация, нали?
	Аз завъртях очи.
	— Добре. Тогава какво да направя? Да я поканя на среща?
	— Мисля, че обикновено така се прави.
	— Както биха казали моите осмокласници: „Е, сега се осрахме“.
	— Защото са тринайсетгодишни малоумници. Ти, от друга страна, си грамотен 42-годишен мъж, така че моля те, не го прави.
	— Истинска среща.
	Аз изсумтях.
	— Добре, аз си тръгвам. Обади ми се, когато излезеш от пубертета.
	Изправих се и закопчах каишката на Рон за нашийника му.
	— Отивам да се изкъпя — каза Адам. — Ще ти се обадя по-късно.
	Той ме прегърна. Потупа ме по гърба. Аз на свой ред направих същото.


>>	74
>>	Тамсин

	И Мишел, и Адам настояха да се присъединя към тях по-късно, въпреки че аз се опитах да възразя, че да се изтърся на първата им среща беше малко екстремно, дори за мен. В отговор Мишел обяви, че възнамеряваха да хапнат в тапас бара на Хавърсток Хил, който беше на няколко крачки от моя апартамент, и че планираха после да дойдат у нас, независимо дали искам.
	Аз цяла вечер гледах телевизия, опаковах коледните подаръци (крем за тяло с аромат на шоколад за Ан Мари, шал за Иън) и едновременно мислех и се опитвах да не мисля за онова, което се случваше по-нагоре на нашата улица.
	Моето неуместно увлечение по Адам отслабваше, но още не си беше отишло. Не можех да се освободя от картинката за нашето общо бъдеще — как остарявахме заедно в смях и шеги — която си бях нарисувала. Просто трябва да я пригодя. Да разместя героите. Защото несъмнено, ако той и Мишел се оженят, няма начин някога да се озова полугола на дивана с Адам. Дори ако той искаше, а той не го искаше и никога нямаше да поиска. Мисля ли, че имам основания да се тревожа, че Адам може да измами Мишел? Нито за миг. Този мъж е изтъкан от принципи.
	Аз не мога да върна назад онова, което бях направила с Патрик, но сега смятам, че мога да поправя стореното. Мога да събера двамата човека, които обичам най-много в света и да ги гледам как градят щастливо бъдеще заедно. Мисълта за това ме кара да плача, но и да се чувствам добре. Постъпвам правилно.
	И да си кажем истината, в дългосрочен план Мишел ще е десет пъти по-щастлива с Адам, отколкото можеше да е с Патрик, така че може би й бях направила услуга. Макар да не вярвам, че тя би възприела нещата по този начин.
	Притеснявам ли се, че Адам някога ще й разкрие моята тайна? Нито за миг. Това би я наранило безмерно, а той за нищо на света не би искал това.
	На вратата се позвъни и Рон скочи и започна да тича в кръг. Аз им отворих входната врата и щом видях лицата им, разбрах, че всичко беше минало добре. Те приличаха на две развълнувани деца на Бъдни вечер. Уверени, че на хоризонта се очертаваха лакомства.
	Приготвих се да ме жегне завист. Вместо това ме изпълни топло сияние. Като горд родител.
	— Е? — казах аз още преди те да си съблекат палтата.
	— Ужас — рече Адам. — Забравих, че съм виждал Мишел само в твое присъствие. Когато теб те няма, тя се превръща в съвсем различен човек. Расист. Хомофоб. Нарече един от келнерите сополив малък плебей, защото изпусна салфетката й…
	Мишел изписка с престорено възмущение.
	— Това не е вярно!
	Аз се включих.
	— Ами, веднъж ти каза на един таксиметров шофьор, че е низша форма на живот, защото подкара от Фицджонс Авеню вместо по Примроуз Хил.
	— Не е вярно! — Тя се обърна към Адам, смеейки се. — Това никога не се е случвало.
	Адам цъкна с език и поклати глава.
	— Тихите води са най-дълбоки.
	Мишел се отказа.
	— Аз искам чаша вино. Някой друг иска ли?
	Тя наля на всички и ние седнахме в хола — аз във фотьойла, Адам и Мишел един до друг на дивана. По едно време единият — не видях кой — хвана за ръка другия. Изпълних се с щастие, тъга, завист и облекчение едновременно. Коктейл от смесени чувства.
	Рон се метна на фотьойла до мен, сумтейки и дишайки тежко от усилието. Намести се между мен и подлакътника, сложи глава в скута ми и почти моментално захърка. Аз го почесах по ушите.
	— О, утре след работа ще ходим с Адам на коледно пазаруване в „Селфриджис“, искаш ли да дойдеш с нас? — съобщи Мишел. — Можем да вечеряме в някое бистро на Сейнт Кристофър.
	— Ами… не съм сигурна… — Знаех, че те искаха да ме приобщят, да ми покажат, че тяхното сближаване не означаваше, че аз оставах навън, но не исках да се пречкам на тяхната разцъфтяваща любов.
	— Трябва да дойдеш — рече Адам. — Така Мич може да пазарува, а ние с теб да мрънкаме.
	Мишел го погледна строго.
	— А ти трябва да дойдеш, за да ми помогнеш да избера нещо за мама и татко.
	— Добре. Но недейте да смятате, че трябва да ме каните на всички ваши срещи, защото това ще е идиотско.
	— Само на най-интимните — увери ме Адам.
	Преди те да си тръгнат — Адам щеше да я изпрати до вкъщи, преди да се прибере у тях, тъй като имаше първи час на другата сутрин, освен това и двамата не бяха от хората, склонни да правят секс на първата среща — Мишел и аз останахме сами за няколко минути, докато той беше в тоалетната.
	— Добре ли си прекара?
	Тя ме погледна. С блестящи очи.
	— Беше прекрасно. Чувствах се толкова комфортно. Нямаше и следа от онази неловкост на първата среща.
	— Защото ти вече го познаваш.
	— Да. Толкова съм щастлива. Истински щастлива, за първи път от много време насам.
	— Ти го заслужаваш.
	— Колко странно се наредиха нещата, нали?
	— Понякога трябва да минеш през отходната яма, за да стигнеш до шоколада.
	— Декарт ли е казал това? — Тя се разсмя.
	— Един от учениците на Адам, струва ми се.
	— Много дълбокомислено.
	Двамата си тръгват във виелица от палта и шалове и обещания да се видим на другия ден. Аз си наливам още една чаша вино и се настанявам на дивана с Рон. Обзема ме спокойствие, каквото не съм изпитвала от месеци. Критичният, омразен глас в главата ми е замлъкнал. Взимам лаптопа си. Влизам във „Втора половинка“.
	Поглеждам Рон, почесвам го по главата и той въздиша в екстаз.
	Толкова е хубаво.
