P>
	Гости сме. В салона пищен
	светло, топло и уютно;
	пръхтят гласове сърдечни,
	смях избухва поминутно.

	Тежки плюшени завеси
	тежко падат пред прозори;
	вън на улицата пуста
	нощта с вятъра се бори.

	Стар часовник от стената
	чука тихо, добродушно
	и хвръкналите минути
	брои бавно, равнодушно…

	И хазяйката любезна
	носи чай и кани мило —
	нейний вид говори много,
	че сърце й е любило.

	Бял венец от бели косми
	като венец от кокиче,
	поглед умен, благ и нежен,
	лице младо — на момиче…

	Дъщеря й отдалеко
	шеги сладки ми подмета,
	аз престорено я слушам
	и си мисля за Анета.

	Де ли тя сега говори
	и с кого ли се препира?…
	Нейното сърце горещо
	дали моето разбира?…

	И кому ли сега праща
	сини погледи пролетни?…
	Ревност шавна ми в душата
	и в мечтите бързолетни…

	Старата дойде при мене,
	може би от състрадание
	и попита ме кат майка —
	шеговито и с внимание:

	— Що мълчиш така, поете,
	туй пред дами й непростимо?
	— Мисля си за греховете —
	аз казах невъзмутимо…

	Мойта глупост тях разсмея,
	мен докара в отчаяние…
	И настъпи във салона
	стилизирано мълчание.

	После някой със цигулка
	нещо весело удари,
	един офицер разправи
	анекдоти два-три стари.

	И госпожицата леко
	до пианото приседна
	и клавишите удари,
	и любовно ме погледна…

	И изсвири нещо тъжно,
	нещо старо и далечно —
	всички трогнати остаха
	аплодираха сърдечно…

	Разговори пак почнаха
	любовта беше предмета;
	аз мълчах и ужким слушах,
	но си мислех за Анета.

	— Тъй е! — Не е! — Моля, моля!
	— С вас не ще да се спогодим!
	И часът един удари,
	и тръгнахме да си ходим.

	А на улицата вънка
	буря виеше проклета…
	Аз се сгуших във балтона
	с мойта мисъл за Анета.
P$
