>	Глава 1

	От всички хора на света вярвах само на един.
	В момента той ме удряше в лицето.
	Юмрукът на Рио летеше към мен и по него пробягваха застъпващи се числа, стойностите им се сменяха с бясна скорост, изчисленията се извършваха сами пред очите ми. Копелето не се преструваше, че ще ме удари. Виждах точно къде ще попадне ударът и че ще е достатъчно силен, за да ми счупи челюстта.
	Е, стига да му позволя.
	Ъгли и сили. Векторни суми. Лесно. Притиснах гръб към облегалката на стола, на който бях вързана, напрегнах китки срещу въжето и наведох глава на косъм по-ниско от разстоянието, което ми беше нужно да превърна удара в любовно потупване. Вместо да оставя Рио да ми счупи челюстта, го оставих да ми разцепи устната.
	От силата на удара главата ми отскочи, устата ми се напълни с кръв и се задавих. Закашлях се и плюх на циментовия под. Дявол да го вземе.
	— Шестнайсет души — каза презрително някакъв глас с чуждестранен акцент на няколко крачки от мен — срещу едно грозно малко момиче. Как? Коя си ти?
	— Деветнайсет — поправих го аз, докато всичко пред очите ми се въртеше и се давех в собствената си кръв. Вече съжалявах, че бях избрала разцепената устна. — Провери пак периметъра си. Убих деветнайсет от твоите хора.
	И щяха да са много повече, ако Рио не се беше появил изневиделица и не ме беше вързал, докато се занимавах с колумбийците. Мръсно копеле, точно той ми беше намерил тази работа; защо не ми каза, че работи под прикритие в наркокартела?
	Колумбиецът, който ме разпитваше, пое рязко въздух и кимна към един от подчинените си, който се обърна и бързо излезе от стаята. Другите трима наркотрафиканти останаха на мястото си, с микроузита в ръце, и както очевидно си мислеха, със застрашителни изражения.
	Тъпаци. Завъртях китки срещу грубото въже зад гърба си — Рио ме беше вързал и ми беше оставил точно толкова хлабина, колкото да се освободя, ако имах половин секунда. Числата и векторите се разлетяха във всички посоки — от мен, към колумбиеца пред мен, към неговите трима безмозъчни подчинени, към Рио — онова шесто чувство на математически взаимодействия, което съществуваше някъде между зрението и усещането и покриваше целия свят с постоянни изчисления, което заплашваше да ме удави в информационно претоварване на сетивата.
	И ми казваше как да убивам.
	Сили. Движения. Време за реакция. Можех веднага да се справя с идиота наркотрафикант, тъй като беше застанал в линията на огъня на хората си — само че ако се заемех с колумбийците, Рио щеше да получи необходимата му секунда, за да ме убие. Съзнавах прекрасно, че не би жертвал прикритието си заради мен.
	— Ако не ми кажеш каквото искам да знам, ще съжаляваш. Виждаш ли кучето ми? — Колумбиецът кимна към Рио. — Ако го насъскам срещу теб, ще ни молиш да убием собствената ти майка. И той ще те накара да пищиш. Той… как се казва? Прави го за удоволствие.
	Той се надвеси над мен с подигравателна усмивка, сложи ръце на дръжките на стола и усетих горещия му дъх в лицето си.
	Е, сега официално ме беше ядосал. Стрелнах с поглед Рио. Той стоеше без никакво изражение, извисявайки се над мен в обичайния си светлокафяв тренчкот като някакъв закоравял азиатски каубой.
	Невъзмутим. Без да реагира на обидите.
	Но на мен не ми пукаше. Ако някой се подиграваше с Рио, бях готова да го погреба, макар и самият той да не се интересуваше от това. Макар и всичко това да беше вярно.
	Отметнах глава назад и после направих рязко движение напред, като ударих с чело колумбиеца право в носа и се чу ужасно хрущене.
	Той издаде звук като магаре, ударено от ток, квичеше и сумтеше, залитна назад и после посегна с ръка към гърба си и извади малък автоматичен пистолет. Имах време да си кажа „О, мамка му“, докато го насочваше към мен — но преди да стреля, той направи ядосано знак на Рио да се отмести и в тази секунда математиката се размести и прищрака и вероятностите разцъфтяха в прозорец, отворен за част от секундата.
	Преди Рио да направи третата крачка и преди колумбиецът да успее да натисне спусъка, освободих ръцете си от въжето и се хвърлих настрани, точно когато пистолетът изтрещя с автоматична стрелба. Свих се на кълбо и ритнах металния стол — ритникът беше идеално пресметнат да събере енергията от падането — ъглов момент, линеен момент, бам. Извинявай, Рио. Колумбиецът пак се помъчи да насочи пистолета към мен, но аз се хвърлих напред и го ударих с тяло, като хванах ръцете му и двамата паднахме на земята в дъга, изчислена да насочи огъня точно към стената зад нас.
	Главата му се удари в пода, оръжието падна от безчувствените му пръсти и издрънча на цимента. Без да поглеждам настрани, вече знаех, че тримата са се свлекли на земята, покосени от пистолета на шефа си, преди да могат да стрелят. Рио лежеше в безсъзнание до вратата, от челото му течеше кръв, столът беше паднал до него. Беше си го заслужил, задето ми нанесе толкова много удари в лицето.
	Вратата рязко се отвори. Нахлуха мъже, които крещяха нещо на испански и държаха узита и калашници.
	Количество на движение, скорости, движещи се тела. Виждах смъртоносните следи на сноповете куршуми, преди да натиснат спусъците, въртящите се линии на движение и сила, които изпълваха сетивата ми и превръщаха стаята в калейдоскоп от пробягващи векторни диаграми.
	Разнесе се стрелба, а аз се засилих към стената и скочих.
	Ударих прозореца под такъв ъгъл, че да не бъда разрязана от стъклото, но като се счупи, то все пак ме поряза — точно по ухото и звукът беше по-оглушителен от стрелбата. Паднах навън, ударих с рамо твърдата земя, направих кълбо и преди още да се изправя, вече тичах.
	Картелът си имаше собствена миниармия. Най-умното нещо би било да изчезвам оттук възможно най-бързо, отколкото по-късно, но бях дошла по работа, дявол да го вземе, и ако не я свършех, нямаше да ми платят.
	Залязващото слънце хвърляше дълги сенки между сградите. Спуснах се към един метален хангар и затворих зад себе си плъзгащата се врата.
	Поръчката, която ми създаваше тези главоболия, известна още като Кортни Полк, закопчана с белезници за една тръба, се дръпна колкото можеше по-назад, но после ме разпозна и ме изгледа свирепо. Бях я заключила временно тук, когато колумбийците ме подушиха.
	Вдигнах ключа за белезниците от мястото при вратата, където го бях хвърлила и я освободих.
	— Време е да изчезваме.
	— Махай се — изсъска тя и се дръпна назад.
	Хванах ръката й и я извих — да пресметна момента на силата беше смешно лесно. Полк се намръщи от болка.
	— Днес ми е много лош ден — казах аз. — Ако не стоиш тиха, ще те ударя, за да изпаднеш в безсъзнание и ще те изнеса оттук. Разбра ли?
	Тя пак ме изгледа свирепо.
	Извих ръката й още един-два сантиметра — на около три градуса от точката, в която щях да я извадя от ставата.
	— Добре, стига! — Помъчи се да го изрече заплашително, но интонацията й се повиши от болката.
	Пуснах я.
	— Хайде.
	Полк имаше тънки ръце и крака, виждаше ми се прекалено кльощава и не достатъчно издръжлива, но се оказа в по-добра форма, отколкото изглеждаше, и стигнахме до оградата за по-малко от три минути. Накарах я да приклекне зад ъгъла на една сграда, докато се оглеждах за най-добрия начин да се измъкнем — движенията на въоръжените мъже се превръщаха във вектори, в числа, които се нижеха и взривяваха в оградата.
	Изчисленията се въртяха в главата ми в безброй комбинации. Щяхме да успеем.
	И тогава забелязах някой, който се прокрадваше на зигзаг между две сгради, за да ни пресрещне — чернокож мъж, висок, строен и красив, с кожено яке. Значката му не се виждаше, но нямаше нужда; начинът, по който се движеше, ми казваше всичко необходимо. Изглеждаше като ченге в имение, пълно с наркотрафиканти.
	Посегнах да хвана Полк за ръка, но беше прекалено късно. Полицаят се обърна, вдигна глава, погледите ни се срещнаха от петнайсетина метра и разбра, че сме го забелязали.
	Беше наистина бърз. Щом сключихме погледи, ръката му вече беше под якето.
	Спънах се и усетих камък под ботуша си.
	От гледна точка на ченгето това сигурно е изглеждало като възможно най-лошия късмет. Едва беше пъхнал ръка под якето си, когато камъкът, който подритнах, полетя сякаш отникъде и го улучи точно в челото. Той отметна глава, залитна и се стовари на земята.
	Бог да благослови законите на Нютон.
	Полк подскочи.
	— Какво по дяволите беше това?
	— Това беше ченге — казах рязко. Само пет минути с това момиче и вече нервите ми се опънаха до краен предел.
	— Какво? Тогава защо го… той можеше да ни помогне!
	Сподавих желанието си да я ударя.
	— Ти си контрабандист на наркотици!
	— Не нарочно!
	— Да, като че ли има някакво значение. Властите едва ли ще се интересуват от това, че колумбийците вече не са много доволни от теб. Нямаш достатъчно информация за тях, която да изтъргуваш, така че след това ще трябва да отидеш на някой далечен остров. Сега млъквай.
	Оградата вече беше на един спринт разстояние и камъните щяха да свършат работа и за охраната на имението. Събрах няколко, като за секунда в ръце прецених теглото им. Траектория на летящ предмет: моята височина, тяхната височина, гравитационно ускорение и бърза корекция за съпротивлението на въздуха — и после избор на правилната начална скорост, така че отрицателното ускорение на такава маса при удара върху черепа да осигури точната сила, необходима да повали възрастен човек.
	Едно, две, три. Гардовете паднаха на добре въоръжена купчина на земята.
	Полк се задави и отстъпи с олюляване на няколко крачки от мен.
	Завъртях очи, сграбчих тънката й китка и я дръпнах напред.
	След по-малко от минута вече се отдалечавахме в безопасност от имението с откраднат джип в тъмновиолетовата калифорнийска пустинна нощ, а светлините и крясъците от все по-развълнувания наркокартел останаха далече зад нас. Направих няколко зигзага през пустинните храсталаци, за да заблудя евентуалните преследвачи, но бях съвсем сигурна, че колумбийците все още си гонят опашките. Загасих габаритите за всеки случай и оставих на лунната светлина и математическата екстраполация да ми показват скалите и храстите, докато джипът подскачаше напред. Не се тревожех, че ще се блъснем в нещо. Колите са само движещи се сили.
	В открития джип порязванията по лицето ми ме щипеха на вятъра, адреналинът ми спадаше и ме обзе гняв. Мислех си, че тази поръчка ще е като разходка в парка. Нае ме сестрата на Полк и ми каза, че Рио й се е обадил и я е убедил, че ако не ми плати да измъкна сестра й, повече няма я види. Аз самата не бях говорила с Рио от месеци, докато днес не ме беше използвал като персонална боксова круша, но можех да се сетя каква е работата: Рио е работил под прикритие, видял е Полк, решил е, че заслужава да бъде спасена и ми беше подхвърлил поръчката. Разбира се, бях благодарна да имам работа, но Рио би трябвало да ми съобщи, че действа под прикритие в картела. Проклех лошия късмет да се сблъскам с него — сами колумбийците никога не биха ме хванали.
	На седалката до мен Полк страдаше от подрусванията в нашето офроуд пътуване.
	— Няма да отида да живея на пустинен остров — каза тя изведнъж, като наруши тишината на нощта.
	Въздъхнах.
	— Не казах пустинен. И дори не трябва да е остров. Вероятно можем да те скрием в някое аржентинско село или нещо подобно.
	Беше й студено и тя обви рамене с кльощавите си ръце.
	— Все едно. Няма да ходя никъде. Няма да позволя на картела да спечели.
	Преборих се с импулса нарочно да блъсна джипа в нещо. Не че тук имаше много неща, в които да го блъсна, но бих се справила. При правилен ъгъл спрямо един от тези храсти…
	— Съзнаваш ли, че те не са единствените, които те преследват? Ако случайно нашите прекрасни наркоприятели са пропуснали да ти кажат, преди да те натикат в мазето, властите те търсят в цяла Калифорния. Доколкото разбрах, за трафик на наркотици и убийство. Кажи, всичките ти готини приятели ли го правят?
	Тя се намръщи и се прегърби.
	— Кълна се, че не знаех, че използват пратките за контрабанда на наркотици. Обадих се на шефа си чак когато ме спряха, защото ни казаха така. Не съм аз виновна.
	Да-да. Сестра й през сълзи на очи ми показа копие от полицейския доклад — водачът е спрян за минаване на червено, намерени са наркотици, появяват се още членове на бандата и застрелват ченгетата, прибират си колата и шофьора. В доклада се посочваше, че Полк е замесена във всички престъпления.
	Когато ме нае, Дона Полк повтаряше, че сестра й не би могла да убие и муха. Мен лично не ме беше особено грижа дали това момиче е виновно или не. Поръчката си е поръчка.
	— Гледай, аз искам само да си получа парите — казах аз. — Ако сестра ти каже, че няма нищо страшно в това да си провалиш живота и да отидеш в затвора, нямам абсолютно нищо против.
	— Аз само карах колата — настояваше Кортни. — Не погледнах какво има отзад. Не могат да кажат, че нося отговорност затова.
	— Ако си мислиш така, значи си идиот.
	— Все едно, предпочитам да ме задържи полицията, отколкото да съм с теб! — сърдито отвърна тя. — Поне с ченгетата знам, че имам права! И те не са някакви откачени фън шуй убийци!
	Тя замълча, като хапеше устни. Вероятно се чудеше дали не е прекалила и дали нямаше да се отнеса и към нея по моя „фън шуй“ начин.
	Тъпо.
	Поех си дълбоко дъх.
	— Казвам се Кас Ръсъл. Занимавам се с възстановяване на вещи. Което означава, че връщам разни неща на хората. Това ми е работата. — Преглътнах. — Сестра ти наистина ме нае да те измъкна. Няма да ти направя нищо лошо.
	— Ти ми сложи белезници.
	— Само за да стоиш мирно, докато се върна да те взема.
	Кортни седеше със скръстени ръце, хапеше устни и беше започнала да ги разкървавява.
	— А защо бяха всички тези неща, които направи? — попита тя накрая. — С гардовете, и камъните, и онова ченге…
	Огледах съзвездията и насочих джипа на изток, като се надявах да стигна до магистралата. Звездите горяха в очите ми, а в главата си виждах височината, азимутите и видимите магнитуди, сякаш бяха изписани в небето до всяка ярка, изгаряща точка. В полезрението ми влезе спътник и по появата му пресметнах на каква височина от Земята се движи и каква е орбиталната му скорост.
	— Много добра съм по математика — казах аз. Прекалено добра. — Това е всичко.
	Полк изсумтя презрително, мислейки си, че я пързалям, но после се намръщи и усетих, че ме гледа в тъмното. О, дявол да го вземе. Предпочитам клиентите ми да ме наемат да възстановявам неодушевени предмети. Хората са толкова изнервящи.
	На сутринта по моя откачено заобиколен маршрут бяхме едва на половината път от Лос Анджелис. Да сменям два пъти колата и трикратната драстична промяна на посоката може би, строго погледнато, не беше необходимо, но от това параноикът в мен се почувства по-добре.
	Нощем в пустинята става студено: за щастие сега бяхме в очукано старо комби вместо в открит джип, макар че отоплението на колата успяваше да пусне само тънка струя хладък въздух. Полк беше събрала кльощавите си колене и беше заровила глава между тях. Не беше казала нищо от часове.
	Аз бях доволна. Тази поръчка дотук вече имаше достатъчно неприятности, без да се налага да се обяснявам през минута на едно неблагодарно дете.
	Полк се изправи, когато слънцето изгря.
	— Каза, че възстановяваш неща.
	— Да.
	— Връщаш разни неща на хората.
	— „Възстановяване“ означава точно това.
	— Искам да те наема. — Изражението на младото й лице беше упорито.
	Прекрасно. Имаше късмет, че не съм придирчива към клиентите си. И че ми трябваше друга поръчка след тази.
	— За какво?
	— Искам да си върна живота.
	— Ъ-ъ, сестра ти вече ми плати — припомних й аз. — Но щом искаш, може да ми платиш два пъти. Няма да се оплача.
	— Не. Искам да кажа, не желая да се крия в Аржентина. Искам си обратно моя живот.
	— Чакай, сигурно искаш да ти открадна чисто досие? — Това момиче не знаеше нищо за действителността. — Момиче, това не…
	— Имам пари — прекъсна ме тя и сведе очи към коленете си. — Плащаха ми много добре за шофьор на куриерска кола.
	Изсумтях презрително.
	— Каква е текущата тарифа за муле на наркотици?
	— Не ме интересува какво си мислиш за мен — каза Полк, макар че по врата и бузите й се появи червенина. Тя наведе глава и къдравата конска опашка падна пред лицето й. — Всички правят грешки.
	Да. Следва река от сълзи. Правех се, че не чувам вътрешния глас, който ми казваше да приема поръчката.
	— Да спасявам хора, които не са имали късмет, не е моята специалност. Съжалявам, малката.
	— Няма ли поне да си помислиш? И престани да ме наричаш „малката“. Аз съм на двайсет и три.
	Изглеждаше на осемнайсет, с широко отворени очи, наивна и неопитна.
	Но от друга страна, не мога да преценявам — хората понякога все още ме мислят за тийнейджър, а всъщност съм почти колкото Кортни. Разбира се, възрастта може да се измерва не само в години. Понякога се налага да пъхна в лицето на някой един .45-ти калибър, за да му го припомня.
	Спомних си с внезапна болка, че загубих моя най-добър браунинг М1911 в наркокартела, когато ме заловиха. Дявол да го вземе. В списъка на разноските, който ще връча на Дона, ще включа и него.
	— И така? Размисли ли?
	— Мислех си за любимия си пистолет.
	— Не е нужно да си толкова гадна през цялото време — промърмори Кортни към коленете си. — Знам, че ми трябва помощ. Това попитах.
	О, мамка му. Кортни Полк беше главоболие и половина и да изчиствам досиетата на идиотчетата, които се забъркват с наркокартели, не е предметът на моята дейност. Много се надявах да я хвърля пред вратата на сестра й и да си тръгна. Макар че този тих вътрешен глас продължаваше да ми нашепва: _да си тръгнеш къде_?
	След като приключех тази поръчка, нямах други. Когато не работя, не се чувствам добре.
	_Да, така е. Ако нямаш поръчки, ти си пълна развалина._
	Заглуших гласа и се съсредоточих върху парите. _Обичам парите._
	— Колко кеш имаш?
	— Ще го направиш ли? — Лицето й светна и тя изпъна рамене. — Благодаря ти! Наистина ти благодаря!
	Измърморих нещо не особено ентусиазирано и натиснах газта по празната магистрала на разсъмване. Да измисля как да възстановя нечия репутация не беше представата ми за забавление.
	Вътрешният глас се засмя подигравателно. _Сякаш можеш да си позволиш лукса да избираш._


>	Глава 2

	Вкарах комбито в паркинга на западнал крайпътен мотел близо до Памдейл — от онзи тип, където на пукната пластмасова табела с разкривени букви пише „Свободни стаи“. Преди това направих още едно отклонение и няколко обиколки, за да влезем от северен Лос Анджелис през прашните и мръсни предградия, които са територия на бандите, специализирани в метадон. Приятелите на Кортни, от друга страна, контрабандираха кокаин, което сигурно ги правеше наркодилъри от висшето общество.
	Не ми беше нужна почивка, но подозирах, че Кортни иска да си почине, а и трябваше да помисля. Нямах представа откъде по дяволите да започна с нейния случай. Очевидният план беше да намеря достатъчно доказателства за предишните й работодатели, за да дам на Службата за контрол на наркотиците възможност за смазваща атака, да прехвърля заслугата за това на Кортни и да сключим сделка да й изчистят досието. Но това би означавало да се разправям с полицията и ми се струваше толкова привлекателно, колкото да забивам петсантиметрови бамбукови клечки под ноктите си.
	Пуснах Кортни пред мен в овехтялата рецепция на мотела; на влизане тя залитна и се прозя така, че челюстите й изщракаха. Рецепционистът заекваше на телефона. Скръстих ръце, облегнах се на стената и зачаках.
	Той продължи разговора си още десет минути и през цялото време ни хвърляше нервни погледи, сякаш очакваше да се разкрещя, че не ни е обслужил веднага. Това сигурно беше логично, ако се вземат предвид разкъсаните ми паравоенни дрехи и раните по лицето ми, които вече бяха приели всички цветове на дъгата и представляваха страхотна гледка. Или може би видя кафявата ми кожа и си помисли, че съм терорист — казвали са ми, че изглеждам малко като от Близкия Изток. И това ако не е расово профилиране.
	Направих опит да му се усмихна, но се получи повече като мръщене.
	Рецепционистът най-после остави телефона и с мъчително пелтечене ни даде стая на първия етаж. Два пъти изпусна ключа, докато се мъчеше да ми го подаде, а после и парите, докато вдигаше банкнотите от плота. Ако знаеше, че съм ги задигнала от последователни кражби на няколко коли, вероятно щеше да е още по-нервен.
	Дръпнах Кортни навън на слънце, намерихме правилната врата и влязохме в типична евтина и мръсна мотелска стая от този вид, където мебелите са направени от картон, хванат с телбод. Очевидно облекчена от обещанието да й помогна, Кортни откърти почти преди къдравата й глава да докосне възглавницата на едно от съмнително чистите легла. Метнах отгоре й завивката, осеяна с прогорени от фасове дупки и бутнах вратата на малката баня.
	Посрещна ме дуло на пистолет.
	— Здрасти — каза черното ченге от имението на наркокартела, седнало на тоалетната. — Мисля, че трябва да си поговорим.
	Е, кофти.
	Колкото и да бях добра по математика и колкото и бърза да е автоматичната ми реакция, не бях по-бърза от куршум. Разбира се, ако можех да стигна с ръка ченгето, щях да го обезоръжа, преди да успее да стреля — но банята беше с такива размери, че грешката в изчисленията ми беше на негова страна, като се вземе предвид, че вече беше извадил пистолета и го беше насочил в центъра на тежестта ми.
	— Не ми обръщай внимание — казах аз, като пристъпих сантиметър напред и се мъчех да си придам безгрижен вид. — Само ще ползвам…
	Ръката му леко трепна и замръзнах.
	— Добре — каза той. — Сега не мърдай, сладурче. Ако мръднеш, ще ти пусна куршум в бъбрека.
	Вече знаех две неща за него. Първо, беше умен, защото не само ни беше проследил дотук и беше влязъл в банята, преди да стигнем до стаята, но и не ме подценяваше. Второ, изобщо не му дремеше за официалната полицейска процедура, което можеше да означава, че е много опасно ченге или че не му е чиста работата — или и двете.
	Вдигнах ръце във въздуха, за да покажа, че няма да измъкна оръжие.
	— Не мърдам.
	— Питика — каза той. — Говори.
	Кортни. Кофти. Протакай.
	— Сигурно ме бъркаш с някой друг — казах аз.
	Около мен избухнаха математически изчисления, наслагваха се едно върху друго, възможностите се явяваха и изчезваха, защото всички решения бяха на косъм по-кратки от времето, което беше нужно на красивото ченге да дръпне спусъка.
	— Говори — каза ченгето. — Иначе ще те застрелям и ще измъкна всичко от домашната ти любимка.
	— Добре — казах аз, — какво искаш да знаеш?
	В огледалото на банята видях как изгряващото слънце надзърта през прозореца и полуотвореното перде.
	Огледално отражение. Ъгъл на падане на светлината. Идеално. Освен ако не реши да стреля заслепен, щях да го изработя. Все още вдигнала ръце в знак, че се предавам, леко обърнах лявата си китка.
	Слънцето блесна от прозореца със скоростта на светлината и се отрази в тесен лъч от полираното стъкло на часовника ми право в очите на ченгето.
	Той направи бързо движение, примижа и отмести глава, но аз бях по-бърза. Хвърлих се, като се наведох настрани и завъртях дясната си ръка, за да отклоня пистолета. Сграбчих китката му и силно дръпнах, а числата се завъртяха и спряха в идеалната опорна точка — използвах ръката с пистолета като лост, подскочих и забих коляно отстрани в главата му.
	Ченгето изпадна в безсъзнание и се свлече съвсем не елегантно по лице на мръсния под на банята.
	Проверих пистолета. Напълно зареден, с патрон в патронника, както очаквах. Дадох му точки, че е тежък .45 калибър с удължен пълнител и му отнех точки, защото беше глок. Типично ченге. Мразя глокове.
	Претърсих го бързо и намерих три заредени с патрони пълнители и малък, късоцевен Смит&Уестън, затъкнат в ботуша му. Нямаше портфейл и телефон — и нещо по-важно, нямаше значка или документ за самоличност.
	Бях права — беше корумпирано ченге.
	Извлякох го в стаята, дръпнах чаршафа на леглото и започнах да го късам на дълги ивици. На другото легло Кортни се размърда и отвори очи в полусън. Когато видя, че връзвам висок, изпаднал в безсъзнание мъж за радиатора, се събуди напълно и скочи в леглото.
	— Какво става?
	— Проследил ни е дотук — обясних аз. — Сигурно се е съвзел достатъчно бързо, за да види как се измъкваме от имението и вероятно той е разговарял с рецепциониста по телефона, докато чакахме, за да го пусне в нашата стая, преди да вземем ключа. Този път ще се погрижа да е сигурно, че няма да ни следи. Докато дойде на себе си и се отвърже, отдавна ще сме изчезнали.
	— Кой е той? С колумбийците ли е?
	Намръщих се и стегнах възела.
	— Той е ченгето, което видяхме в имението. Не го ли помниш? А дали работи за картела, не знам. Мисля, че не му е чиста работата.
	— Откъде знаеш, че е ченге?
	— От полицейското обучение свикваш да се движиш по определен начин. — Виждах това в числа, разбира се — едва забележимия ъгъл и линиите на походката и позата. Но не изпитвах желание да й обяснявам.
	— О-о. — Кортни стисна ръце в юмруци върху изтънялата завивка, докато кокалчетата й побеляха.
	Свърших работата си и тръгнах към вратата.
	— Хайде, малката. Трябва да си вървим.
	Кортни се надигна с усилие и застана зад мен, докато проверявах навън.
	Слънцето блестеше върху колите, в мръсния паркинг нямаше никакво движение. Ако на нашия приятел ченгето не му беше чиста работата, едва ли щеше да има наблизо партньор. Огледах се да видя дали ще позная коя е колата му, като си мислех, че в нея ще намеря някои хубави играчки — а може би значката и картата му, което щеше да ни даде известно предимство, но никоя кола не ми се видя обещаваща. Вместо това поведох Полк към един черен пикап GMC, който беше покрит с толкова кал и мръсотия, че изглеждаше сив. В моята професия да проникнеш в кола и да я запалиш без ключ са толкова необходими умения, че го правя буквално със затворени очи. Двигателят заработи след четиринайсет секунди.
	Потеглихме с облак прах и мотелът остана зад нас.
	Дадох газ до дупка и пустинята полетя край нас — прах, пясък и камъни — осветена от утринното слънце. В главата си нарисувах бърза карта на местността, като изчислявах най-добрия начин да се движим така, че дори и ченгето да се събудеше бързо и да използваше най-ефикасния алгоритъм на търсене, на който беше способно — или да имаше свръхестествен късмет — вероятностите да успее пак да ни намери да бъдат сведени до нула.
	Потиснатият глас на Кортни прекъсна изчисленията ми.
	— За мен ли беше дошъл?
	— Да — казах аз. — Какво знаеш за нещо, което се казва Питика?
	Тя поклати къдравата си глава.
	— За пръв път чувам за това.
	— Сигурна ли си? Случайно да си дочула бившият си работодател да шепне нещо? Помисли си хубаво.
	Кортни се намръщи от твърдия ми тон.
	— Не, заклевам се. Защо?
	Не отговорих.
	Защо един служител на реда, който взима подкупи от трафикантите, би търсил Кортни Полк? Тя беше муле за пренасяне на наркотици, дявол да го вземе, което картелът накрая беше заключил в мазето. Не можеше да се каже, че е високо по хранителната верига. И какво по дяволите беше Питика?
	Не тръгнах направо към Лос Анджелис — вместо това продължих на зигзаг през кафявата пустиня на северните предградия и смених две коли за три часа. Не знаех дали нашето корумпирано ченге може да ни обяви за издирване — може би дори разполагаше с ресурси да поиска от приятелчетата си да поставят блокади по пътя. Както и да е, най-добре беше да направя невъзможно да ни намерят, дори да греша.
	Изчаках да стане прилично време, спрях пред евтин магазин за електроника и купих телефон за еднократна употреба. Застанах под навеса на магазина, гледах как Кортни чака в колата и набрах Рио.
	— Питика — казах аз, веднага щом отговори.
	Настъпи дълга пауза. После Рио каза:
	— Не се забърквай.
	— Вече се забърках — казах аз и стомахът ми се присви.
	Пак пауза.
	— Не мога да говоря сега.
	Разбира се. Все още беше под прикритие. Предположих, че иска да се разправи с цялата банда за удоволствие, но сега…
	— Кога и къде? — попитах нетърпеливо.
	— Бог да те пази — каза Рио и затвори.
	Трябваше да се сетя, помислих си аз. Работата под прикритие не беше в стила на Рио. Неговият начин на действие беше да влезе, да накаже хората, които трябваше да бъдат наказани и да си излезе. Ако разправата с бандата беше единствената му цел, още преди седмици калифорнийската пустиня щеше да бъде озарена от една хубава експлозия и нямаше да остане нищо друго, освен кратер и телата на няколко изкормени трафиканти на наркотици. Ето това беше в стила на Рио. И защо беше насочил Дона към мен, за да измъкна Кортни? Защо не го беше направил той? Беше повече от способен — всъщност бях сигурна, че може да го направи без прикритието му да пострада.
	Освен ако нещата не бяха далеч по-сложни, отколкото си мислех, и това не беше обикновена мрежа за наркотици.
	— На кого се обади? — попита Кортни, като излезе от колата и примижа към мен под блясъка на калифорнийското слънце.
	— На един приятел — казах аз. Е, нещо като приятел. — Някой, на когото вярвам. — Тази част беше истина.
	— Някой, който може да ни помогне?
	— Може би. — Рио явно си гледаше своята работа и не искаше помощ — дори от мен. Което, ако исках да бъда честна пред себе си, малко ме обиди. Аз съм добра в това, което правя. Разбира се, Рио не искаше да ме обиди.
	Така или иначе, той не се интересуваше дали ще ме засегне или не. Той не се интересуваше от чувствата на другите. Чудех се какво говори за мен това, че той беше най-близкото нещо до приятел, което имах.
	_Стегни се, Кас._
	Рио не беше единственият ресурс, с който разполагах. Помислих за миг и после набрах друг номер.
	— Гаражът на Марк — каза дрезгав глас от другата страна.
	— Антън, обажда се Кас Ръсъл. Трябва ми информация.
	Той изсумтя.
	— Цената е същата.
	— Да. Трябва ми всичко, което намериш за думата Питика.
	— Как се пише?
	— Не съм сигурна. Може да е свързано с колумбийските трафиканти на наркотици. И властите може вече да го разследват.
	Той пак изсумтя.
	— Два часа.
	— Разбрах. — Затворих. Антън беше един от няколкото брокери на информация в града и нерядко го наемах през последните години, когато исках да науча нещо повече, отколкото би ми донесло стандартното търсене в интернет. Обзалагах се, че щеше да намери нещо.
	— Хайде — казах на Кортни и я вкарах в колата. — Както върви, ще попаднем в задръстването.


>	Глава 3

	— Имаш ли кеш или си държиш всичките пари в банката? — попитах Кортни, докато напредвахме сантиметър по сантиметър по магистрала 405, която вечно е като паркинг. Жегата ни удряше през предното стъкло и бавно се печахме. Температурата рязко скочи с изгрева на слънцето, когато най-после влязохме в града: по най-хубавото време за Лос Анджелис.
	Трошката, която карах в момента, нямаше климатик и неподвижният въздух и задръстването означаваха, че нищо не помагаше дори с отворени прозорци.
	Кортни подръпваше смутено края на конската си опашка.
	— Плащаха ми в брой. Не съм… данъци, нали разбираш. Мислех си, че ще е по-добре, ако…
	— О, да — казах, като се помъчих да не се изсмея. — По нищо не си е личало, че не са почтени. Разбирам защо си си помислила, че е нормална куриерска служба. — Самата аз винаги работех в кеш и не бях точно примерен данъкоплатец. — Къде са, под дюшека ли?
	Тя направи гримаса и пак се изчерви.
	— Под паркета.
	— Добре. Ще отскочим дотам. Да се надяваме, че ченгетата няма да ги намерят.
	Имах прилично количество ликвиден капитал, скрит на различни места в града, но предпочитах да използвам нейния. В края на краищата, предполагаше се, че тя е клиентът, който трябва да си плати.
	— Мислиш ли, че са ми претърсили апартамента? — попита Кортни, като придоби напрегнат вид и се изправи на седалката.
	— Ти си заподозряна в убийство — казах. — Как мислиш?
	Сега цялото й лице се зачерви.
	— Аз… Нямам… Имам някои неща…
	— Спокойно, малката. Никой не го е грижа за порноколекцията ти.
	Тя се задави и получи пристъп на кашлица.
	— Освен ако е детска порнография — поправих се аз. — Тогава много ще загазиш. Искам да кажа, още повече. Не е детско порно, а?
	— Какво? Аз не… не, разбира се, че не е! — запелтечи тя. Сега кожата й стана доматено червена от врата до корените на влажната й от пот коса. — Защо си мислиш… аз дори не…
	Този път наистина се разсмях. Трафикът пак започна да пълзи напред.
	Тя беше толкова прозрачна.
	Апартаментът на Кортни беше само на няколко мили от Антън и реших да се отбия първо при моя информационен брокер. Сервизът на Антън беше константа в тази вселена. Винаги, когато идвах тук, обстановката си оставаше непроменена — запуснат автосервиз. Думите „Автосервизът на Мак“ едва личаха под десетилетните пластове моторно масло и мръсотия на изкривената метална табела, а трошките в клетките бяха същите древни коли, които видях и последния път. Не се виждаха никакви клиенти. По една случайност Антън разбираше от коли, но не беше известен като автомеханик.
	Почуках на вратата на офиса и ми отвори самият Антън. Солидното му туловище беше облечено в избелял сив работен гащеризон. Антън беше голям, голям мъж във всички отношения — беше висок почти два метра и беше много як, имаше дебел врат и още по-дебело лице. Стоманеносивата му коса беше подстригана точно на половин сантиметър, от което поради някаква причина изглеждаше още по-едър. Като се има предвид, че аз бях ниска, обикновено се чувствах като детска играчка до него. Но макар да бях сигурна, че може да смачка всеки, когото поиска, винаги си мислех за него като за нещо като плюшено мече. Нацупено, необщително мече, което никога не се усмихва, но все пак мече.
	Като ни видя, той изръмжа:
	— Ръсъл. Влизайте.
	Двете с Кортни го последвахме през външния офис и влязохме в работилницата на Антън. Всеки сантиметър беше зает от компютри и компютърни части, някои цели, но повечето на парчета, и различни платки и машинарии, които не знаех за какво служат и които бръмчаха в цялото помещение в различни етапи на ремонтиране, с планини от хартия и папки, натрупани върху всяка горе-долу плоска повърхност и изглеждаха сякаш всеки момент щяха да паднат. В средата на този хаос имаше огромен офис стол, подходящ за размерите на Антън и на широката седалка се намираше дванайсетгодишно момиченце.
	— Кас! — извика дъщерята на Антън, скочи, изтича до мен и ме прегърна през кръста. Дори за дванайсетгодишна, тя беше миниатюрна и поради тъмната й кожа винаги си мислех, че майка й трябва да е била азиатка или латиноамериканка, висока метър и двайсет, която Антън би могъл да вдигне с малкия си пръст.
	— Здрасти, Пени. Как си? — казах аз и разроших тъмната й коса.
	— Добре! — изчурулика тя. — Имаме една разузнавателна папка за теб.
	— Благодаря. Хей, нося ти подарък. — Извадих малкия Смит&Уестън на ченгето от джоба си. — Виж, ще ти е точно по мярка.
	— О-о-о! Кас! Благодаря ти! — Тя взе пистолета със светнали очи, като го държеше насочен надолу. — Татко, виж какво ми даде Кас! Какъв калибър е?
	— Трийсет и осем специален за едно специално момиченце — казах аз. — Грижи се добре за него; ще ти служи дълго време. — Какво да кажа, имам слабост към деца.
	— Даваш й пистолет? — изкрещя Кортни зад мен. — Този, който открадна от ченгето?
	— Тя знае как да си служи с него — изръмжа Антън.
	Кортни потръпна.
	— Исках да кажа друго…
	— Според теб не се грижа добре за дъщеря си, така ли? — попита спокойно Антън и леко се надвеси над нея. — Това ли искаше да кажеш, момиче?
	Кортни погледна нагоре към него. После отвърна много плахо:
	— Не, сър.
	— Знаех си, че не е така — избоботи едрият мъж. — Ръсъл, приготвил съм ти информацията. Не е много, имай предвид.
	— Благодарна съм за всичко, което може да ни дадеш — казах аз.
	Той измъкна една папка сред компютрите.
	— Има някои подозрителни неща. Може да има и още, което не сме намерили. Ако нямаш нищо против, двамата с Пени ще продължим да ровим по случая.
	— Разбира се — казах аз и се учудих. За пръв път откакто го наемах, казваше такова нещо. — Ако мислиш, че може да се намери още, продължавай. По обичайната тарифа. — Отворих папката и бегло я прегледах — съдържанието беше озадачаващо разнообразно; трябваше да седна да го прочета по-късно.
	— Басирам се, че ще намерим още — каза оптимистично Пени, скочи обратно на стола на баща си и го премести по-близо до клавиатурата на компютъра. — Хей, Кас! Вчера влязох в една база данни на данъчната служба. Съвсем сама!
	— Има талант — измърмори Антън с обичайния си спокоен, дрезгав глас, но всеки можеше да види, че сияе от гордост.
	— Браво на теб — казах на Пени. — Много жалко, че не плащаш данъци.
	— Е, татко плаща, но ми каза да не пипам нищо. Следващия път искам да пробвам системите на Белия дом.
	Обърнах се изненадано към Антън.
	— Плащаш ли данъци?
	— Ползвам услугите на тази страна — каза той. — Плащам данъците, които според хората, които сме избрали, дължа. Така е справедливо.
	Ха!
	— Щом така си решил.
	Той изръмжа по характерния за него начин.
	— Искам да науча моето момиче кое е правилно.
	Кортни изписка. Реших, че е най-добре да я отведа по-далече, преди Антън да изпита желание да я натисне с пръст и да я смачка като буболечка. Освен това думите на Антън, че има още странни неща, усилиха алармените звънци, които звучаха в главата ми още откакто ченгето ни беше спипало в мотела.
	Това чувство се усили стократно, когато стигнахме пред къщата на Кортни.
	— Това… това е моят… — Тя спря, като сочеше с трепереща ръка. Двама бели мъже в тъмни костюми бяха застанали пред вратата и си говореха.
	Вратата се отвори. Видяхме как единият я бутна и влезе. Другият загаси цигарата си и след малко го последва.
	— Какво правят в моята къща? — прошепна тихо Кортни.
	Все още бяхме на една пресечка разстояние. Паркирах и изключих двигателя. Къщата, където живееше Кортни, беше малка и приличаше на хостел. Повечето щори бяха пуснати, но единият от страничните прозорци беше с дървени жалузи, които не се затваряха плътно. През него видяхме още костюми — и те се занимаваха с претърсване на жилището й. Щателно.
	— Кои са те? — попита Кортни. — Полиция ли са?
	— Не. — Някои от тях се движеха като хора, които са били военни, но не бях сигурна; не се виждаше добре, а и все едно не помнех числените профили за всеки вид тактическо обучение. Но определено не бяха ченгета.
	— Мислиш ли… дали са с колумбийците?
	— Възможно е. — Мъжете нямаха подходяща етническа принадлежност, за да работят за колумбийската страна на картела, но може би бяха американски връзки. Само че защо картелът би обискирал жилището на Кортни? Ако търсеха самата нея, щяха да я чакат в прикритие, а не да обърнат стаите наопаки. — Откраднала ли си нещо от тях? Пари, наркотици, информация? Нещо?
	— Не. — Кортни изпадна в ужас. — Както ти казах, там имам пари, но те са от това, което ми платиха. Не съм крадец.
	— Само контрабандист на наркотици. — Като човек, който се занимава любителски с нещо, което може да се нарече „кражби“, стига да му се плаща добре, възмущението й малко ме ядоса. — Хайде да не навлизаме в това кое е морално, и кое не.
	— Аз не знаех — повтори безнадеждно Кортни.
	Посегнах към дръжката на вратата. Може би тези мъже бяха само крадци, търсещи малките й спестявания, но не бих се обзаложила за това.
	— Ще отида по-близо. Стой тук и не се показвай.
	— А ако дойдат насам? — Кортни беше пребледняла и луничките се открояваха на бузите й.
	— Скрий се — казах и излязох от колата.
	Все още не бях успяла да изчистя лицето си и въпреки че това не беше най-хубавата част от града — неподдържани, буренясали ливади, канавки, пълни с боклуци и повечето къщи с пропукана облицовка и олющена от слънцето боя — хората на улицата ме заглеждаха, докато вървях към жилището на Кортни. Прокарах ръка през късата си коса, но тя беше сплъстена и къдрава, и бях съвсем сигурна, че е станало още по-лошо.
	Работата под прикритие никога не е била силната ми страна.
	Разходих се по тротоара, като държах под око къщата на Кортни.
	Мъжете с тъмните костюми се превърнаха в движещи се точки, мозъкът ми екстраполираше от малкото, което виждах и чувах, като пресмятах вероятностите и ги превръщах в очакваните стойности. Когато стигнах по-близо, разговорите — ту високи, ту тихи — станаха едва-едва отчетливи, но направих някои бързи сметки — за да дешифрирам думите, трябваше да отида толкова близо, че щях да съм най-очевидният подслушвач на света.
	А и градинката с апатична трева между улицата и къщата не предлагаше никакво удобно прикритие, което да използвам, за да се промъкна по-близо.
	Огледах сцената около мен и изградих триизмерен модел в главата си.
	Точно зад къщата на Полк имаше извит каменен зид, който свършваше изведнъж в съседния празен парцел и доста се приближаваше до кривата на конус.
	Звуковите вълни са странно нещо. Те могат да се гонят една друга по вдлъбната повърхност, да създават усилващи се концентрации акустика във фокалната точка на архитектурна елипса или парабола. Има стаи, които се славят с това, че ако прошепнеш една дума от единия край, някой ще я чуе съвършено ясно от другия.
	Трябваха ми само още няколко звукоотражатели.
	Върнах се на улицата и изритах една кофа за боклук, покрай която минах, за да я преместя леко. Прокарах ръка по съседната ограда и затворих портата. Преобърнах с крак една метална паничка, оставена за уличните котки, така че тя се опря на пожарния кран. Хвърлих камък към една хранилка за птици и тя се завъртя и смени ориентацията си. Още два пъти се поразходих по улицата, като размествах разни боклуци и правех малки промени. После погледнах пак към къщата, за да проверя нивото на децибелите на нормален човешки разговор.
	Още малко. Сега ми трябваше единствено чадър. Не валеше, но на улицата бяха паркирани много коли и след бърз оглед през задните стъкла, намерих каквото търсех. Отворих вратата с лост, взех забравения чадър от задната седалка и оставих вратата открехната под ъгъл за допълнително усилване на звука. После се насочих към едно дърво от другата страна на съседния парцел, което се намираше точно във фокусната точка на акустичния пъзел, който направих, разтворих чадъра и се вслушах.
	Чух гласовете в къщата на Кортни така, сякаш бяха до мен.
	— … пълни глупости, това ще ти кажа — говореше някакъв мъж с британски акцент. — ФИФА няма право да обвинява сър Алекс. Ако има скандал, за това са виновни само те.
	— Вие двамата и вашите педерасти футболисти — прекъсна ги американски глас. — Не знаете ли, че сте в Америка. Гледайте истински футбол.
	— О, имаш предвид тази скучна малка програма, където подскачат с подплънки на раменете и наколенници и си почиват на всеки пет минути?
	— О, я се разкарай! Поне вкарваме повече от един гол на мач.
	— Господа, съсредоточете се. — Гласът беше гладък, дълбок и излъчваше чар, като предотврати отговора на американеца, какъвто и да беше той, сякаш натисна ключ.
	— Според мен не е тук, шефе — каза четвърти човек с носов глас и акцент, който не можех да определя. — Според мен го е скрила другаде.
	Или…
	— Скрила го е? — намеси се разговорливият брат. — Къде? Няма сейф в банката, погрижили са се да няма приятели…
	— Може да го е заровила в градината или да го е скрила в стената — каза американецът. — Кой знае какво е направила?
	— Единственото, което остана, е да се върнем с къртач и лопата — съгласи се носовият глас.
	Замълчаха, докато чакаха шефа им да вземе решение. Хванах се, че и аз съм затаила дъх.
	— Хей, майче, струва ти се, че вали дъжд, така ли?
	Стреснах се и видях един нахален тийнейджър, който носеше прекалено много синджири, да ми се смее в лицето.
	— Чакаш да завали ли? Ха! Какво си си направила на лицето или ти е така по рождение?
	Първият ми импулс беше да го цапна по главата и да го разкарам. Но той беше дете — кльощав тийнейджър, латиноамериканче, вероятно член на банда, като се имаше предвид района, с шарена кърпа, вързана на бицепса и силно желание да се докаже. Дори и за целта да си беше избрал дребна женица, която в момента приличаше на откачен бездомник.
	— Да се сбием ли искаш? — попитах спокойно аз, като се облегнах на дървото и показах ръкохватката на глока, който взех от ченгето, на колана си. Очите на момчето се разшириха и той отстъпи с препъване крачка назад.
	Погледнах към къщата на Кортни. Мъжете с тъмните костюми се изнизваха през предната врата — или си тръгваха завинаги, или планираха да се върнат с къртач. Все едно, бях пропуснала края на разговора.
	Въздъхнах и се обърнах към гангстерчето.
	— Хей, малкия — я виж! — наведох се, измъкнах полузаровена стара тенис топка и я хвърлих силно настрани.
	Чу се серия от меки удари — през улицата, зад нас. Момчето се огледа объркано. После тенис топката долетя като ракета от другата страна и го удари леко по главата.
	— Леле! — Той зяпна от учудване. — Стига бе, майче! Как го направи?
	— Научи достатъчно математика, може и да разбереш — казах аз, като държах под око костюмите. Този разговор ми даваше добро прикритие, ако случайно погледнеха насам. Вече не изглеждаше, че ги дебна. — Да не напускаш училище, чу ли?
	— Да, добре. Добре. — Той кимна бързо, с широко отворени очи. После се обърна и бързо се отдалечи, като поглеждаше през рамо към мен.
	Както вече казах, имам слабост към деца.
	В този момент тъмните костюми си заминаха в подобаващ черен ван.
	Огледах улицата и тръгнах спокойно към предната врата на Кортни.
	Ключалката вече беше разбита — само побутнах вратата.
	Холът изглеждаше така, сякаш стадо буйни шимпанзета са били поканени да го унищожат. Тапицерията на мебелите беше изтръгната и разкъсана, а полиестерният пълнеж се търкаляше на снежни топки по пода. Столовете и масата бяха обърнати. Шкафовете и гардеробът бяха отворени и празни; дрехите бяха омесени с кутии от дивидита и счупени чинии и се издигаха на произволни купчини сред целия този хаос. Но както бяха казали тъмните костюми, поради липсата на къртач стените и подът бяха все още непокътнати.
	Поколебах се на прага, като се чудех каква е вероятността тъмните костюми или някой друг да са оставили след себе си устройства за видеонаблюдение, но ако беше така, те сигурно вече ме бяха записали как дебна. Пробих си път през разрухата до ъгъла, за който ми каза Кортни, като ме обзе все по-силно чувство, че трябва да побързам. В какво дявол да го вземе се беше забъркала Кортни Полк?
	Нямах инструменти, но чупенето на дъски се свежда единствено до прилагане на подходяща сила под подходящ ъгъл.
	С един добре изчислен удар с крак, дъската се сцепи, махнах парчетата и отдолу измъкнах книжна торба, пълна с пачки.
	Огледах стаята, като се чудех къде другаде Кортни би могла да скрие нещо… нещо достатъчно малко, за да влезе в стената. Но единствената възможност, която виждах, беше да изпочупя всички дъски на пода и после да смъкна гипсокартона от стените, а това щеше да ми отнеме прекалено дълго. Ако Кортни все още настояваше, че е невинна, може би бих могла да я скрия някъде и после да се върна с инструменти преди тъмните костюми.
	А може би дотогава щях да намеря отговор на част от въпросите по друг начин. Пъхнах хартиената торба под ръка и излязох, като в същото време извадих телефона си и набрах Антън.
	— Сервизът на Мак — изчурулика момичешки глас.
	— Пен, аз съм Кас. Може ли да говоря с баща ти?
	— Разбира се! — Тя повика весело баща си и след малко Антън изръмжа в ухото ми.
	— Антън, пак е Кас Ръсъл. Имам нужда да потърсиш още нещо.
	Ръмжене.
	— Тази клиентка, която беше днес с мен. Кортни Полк. Провери я.
	— Нещо друго?
	— Не, само…
	В слушалката се чу оглушителна експлозия. Чух писък на момиче и крясъците на Антън и после всички човешки звуци бяха погълнати от хаоса на още експлозии, много наведнъж — и линията прекъсна.


>	Глава 4

	Кофти, кофти, кофти, кофти, кофти!
	Хукнах обратно по улицата, обувките ми отекваха по асфалта, изчисленията се замъглиха и всички други мисли се изпариха от главата ми, когато стигнах до колата. Дръпнах вратата и не обърнах внимание на паникьосаните въпроси на Кортни — включих на скорост и потеглих със свистящи гуми — оглуши ни какофония от клаксони, докато другите шофьори се отклоняваха и удряха спирачки, но аз чувах единствено писъка на Пени, безкрайно отекващ, пронизителен и ужасен — трябваше да се движим — по-бързо, по-бързо, по-бързо, по-бързо, по-бързо…
	Трафикът в Лос Анджелис винаги е отвратителен, но помага да знаеш математиката на движещи се тела — и да караш като откачен. Сменях платната, изпреварвах други коли на косъм, разминавах се толкова близо, колкото ми казваха изчисленията и когато започнах да минавам на червено, натиснах клаксона, без да го пускам и качих колелата на бордюра, за да избягна пешеходната пътека, а ужасените пешеходци се спасяваха със скокове и травматизирани граждани крещяха обиди след мен. Кортни издаваше леки звуци на съседната седалка, опираше се в таблото и се мъчеше да се задържи.
	В тази част от града нямаше голямо полицейско присъствие, но и да видех сини лампи зад мен, нямаше да ми пука. Нито щях да спра. След минути правех последния завой към сервиза на Антън.
	Посрещна ме приливна вълна от горещина, светлина и пушек, която изключи сетивата ми и ме заля. Все още бяхме на пресечка разстояние, но натиснах рязко спирачката, като запратих Кортни върху таблото.
	Сградата на Антън беше пълен ад, пламъците се издигаха до небето, по улицата се носеше гъст черен пушек с остра миризма. Дръпнах дръжката на вратата и се измъкнах навън — горещата вълна ме удари дори от такова разстояние, задушаваща стена от нажежен въздух. Кожата ми гореше като изгорена и всеки дъх пареше, сякаш пиех глътки вряща вода.
	Сградата се топеше пред очите ми, сриваше се, стените и покривът се огънаха и бавно рухнаха, обхванати от пламъци и искри. Мозъкът ми изреждаше материали, горещина, скорост на разпространение… за този ужас беше допринесло нещо химическо — очевидно така трябва да е било.
	Направих на ум бързи груби изчисления, като задържах дъх и затворих изгарящите си очи сред пушека, който обхвана всичко.
	Прехвърлих числата по три различни начина и успях единствено да се изтормозя. Дори при най-щедрите сметки нямаше как някой да оцелее.
	Тъпа математика.
	Запрепъвах се обратно към колата. Металът на вратата вече беше топъл.
	Плъзнах се на седалката, завъртях рязко волана, за да обърна посоката и бързо потеглих натам, откъдето дойдохме. Щяхме да се отървем от тази кола на една-две пресечки, в случай че някоя от пътните камери беше записала моите каскадьорски изпълнения, а после да се отдалечим, преди да са пристигнали властите.
	— Дали те… Те… — попита плахо Кортни.
	— Мъртви са.
	От пушека очите ме смъдяха, а гърлото ми дращеше.
	— Сигурна ли си? — проплака тя.
	— Сигурна съм. — Чудех се дали за това не е виновна тя.
	Или аз.


	Главата ми бучеше. Бях звъннала на Антън преди малко повече от пет часа — трафикът на влизане в града ни беше забавил доста време, но после пристигнах право тук. Пет часа. Достатъчно време, за да подготвят това, ако някой беше прихванал какво търси Антън. И ако този някой имаше достатъчно силен мотив.
	Повтарях си, че работата на Антън е обхващала много други проекти, всеки от които би могъл да му създаде врагове. Който и да го беше набелязал, се беше погрижил много добре той да си отиде заедно с всички данни и информация, но дори и така, може би се дължеше на някой случай отпреди месеци. Някой стар недоволен клиент. Не трябваше да е непременно заради това, което аз му поръчах.
	Наистина ли си вярвах?
	Мислех си глупости.
	Господи. Уж щеше да е лесна работа. Да измъкна малката, да я изкарам от страната, да съм си вкъщи за вечеря.
	Нямаше нужда никой да умира, най-малкото двама души, седнали пред компютър да търсят неща, които им бяха поръчала заради нея.
	Стиснах волана така, че пръстите ме заболяха.
	Оглеждах Кортни крадешком. Тя беше обвила колене, раменете й трепереха, конската опашка скриваше лицето й.
	По някакъв начин тя беше замесена.
	— Какво не ми казваш? — Изрекох думите прекалено грубо, но не ми пукаше. — Онези мъже в жилището ти търсеха нещо. Какво е то?
	Тя ме погледна с подпухнало, обляно в сълзи лице.
	— Не знам… не знам. Кълна се, че не знам.
	Да бе.
	Клиентката ми ме лъжеше. Клиентката ми, бягаща вече не само от властите, но и от наркокартел, който искаше да я убие, от федерални агенти в тъмни костюми, от корумпирано ченге и някакъв неизвестен играч, готов да извършва палежи и убийства, за да прикрие следите си.
	И отгоре на всичко загубих информационния си брокер. Мъчех се да не мисля за Пени, страхотната дванайсетгодишна хакерка, научена да плаща данъците си навреме.
	Кортни тихо плака по целия път до убежището, където ни откарах. Ако играеше роля и влагаше всички усилия с надежда, че ще се хвана на сълзливото представление, заслужаваше някаква актьорска награда.
	Може би тя наистина беше наивно момиче, което беше нагазило прекалено надълбоко и беше прекалено изплашена или прекалено глупава и затова не ми казваше какво става.
	Въпреки това плачът ме изнерви. Какво право имаше тя да си изплаче очите за хора, които беше видяла само веднъж и които още отначало не беше харесала.
	— Стига — изръмжах, като вкарах колата в една мръсна уличка. — Ти дори не го познаваше.
	— Как може да си толкова студена? — попита тя с треперещ глас.
	Изключих от скорост и загасих колата.
	— Виновна ли се чувстваш? Затова ли плачеш?
	Зачервените й очи се наляха със сълзи.
	— Виновна? Защо аз да се… — Лицето й се сви от ужас. Дали някой би могъл действително да изиграе това? — Заради нас ли беше? О, боже — ние бяхме там тази сутрин.
	Може би трябваше да се възползвам от чувството й за вина, помислих си аз. Да започна отдалече и да я накарам да ми каже какво крие…
	Мисълта беше изтощителна. Не съм добра в общуването с хора и определено не ме бива да съм деликатна. Бих могла да я заплаша, но…
	Кортни избърса лице с края на ръкава си и подсмръкна.
	Тя беше само дете. Или почти. Дори аз нямах желание да постъпя така, поне още не.
	Взех с изтръпнали ръце папката на Антън и хартиената торба с пари и излязохме от колата. В дъното на уличката имаше ръждясала задна врата; тръгнах нагоре по тесните, тъмни стълби, които водеха към запусната мансарда на втория етаж. Обзавеждането беше минималистично — матрак в ъгъла, няколко кашона с храна и вода, горе-долу това беше всичко.
	Порових в едно от чекмеджетата в кухненския бокс, където помнех, че бях сложила медицински запаси и измъкнах шишенце с приспивателни хапчета с изтекъл срок на годност, което подхвърлих на Кортни.
	— Ето. Вземи ги и си почини.
	— Не обичам да взимам наркотици.
	Не й казах, че в думите й се крие ирония.
	Тя глътна хапчетата на сухо и се запрепъва към матрака в ъгъла.
	— Къде сме? — попита тя, като заваляше — лекарството вече действаше.
	— На сигурно място — казах аз. — Имам няколко такива из града. Гледам навсякъде да има запаси, ако се наложи да изчезна.
	Тя дълго ме гледа, като пак избърса лицето си с ръкав и очите й се изцъклиха.
	— Плашиш ме.
	Честността й ме стресна.
	— Ти ме нае да те измъкна от всичко това, не си ли спомняш?
	— Да, така е — измърмори тя. — Бих искала… — Вече започваше да потъва в дрямка, предизвикана от изтощението й в комбинация със сънотворното.
	— Какво би искала? — Може би както беше в полусъзнание, щях да я накарам да ми каже нещо, което иначе не би ми казала.
	— Бих искала да нямам нужда от човек като теб — каза тя и затвори очи.
	Да. Разбира се. Пак аз бях лошата.
	Клиентката ми послушно похъркваше на матрака и ми стана приятно, че мога да си почина от нея. Глупавото ми тяло започваше да усеща последните трийсет часа, но аз пак прерових чекмеджетата и намерих кутия с кофеинови таблетки. Умирах за душ и кратък сън, но първо трябваше да видя дали мога да разбера какво беше намерил Антън — заради което може би беше умрял.
	Папката беше тънка. Преместих единствения в апартамента стол без облегалка в кухненския бокс и отворих папката. Прелистих първите няколко страници с несвързана информация и се чудех как да я разгадая, когато попаднах на абсолютно невинен документ — записка за отпуснати средства от Сенатската комисия по разузнаването. Седях и я гледах, като имах чувството, че някой ме е сритал и краката ми са се подкосили.
	Питика беше проект. Вероятно строго секретен правителствен проект.
	Затворих очи и се опитах да се взема в ръце. Би могло да е всичко, казах си аз. Съединените щати извършват какви ли не операции, за които населението не знае; би могло да е какво ли не. Всичко…
	В съзнанието ми изплуваха лабораторни престилки и керамични плочки. Шепот за оръжия и по-добро бъдеще. Сподавих видението, преди въображението ми да се развихри.
	Би могло да е какво ли не.
	Имах причина, поради която избягвах да влизам в полезрението на правителствените служби. Поради която не обичах полиция, съзнателно нарушавах закона, нямах социално осигурителен номер и за разлика от Антън отказвах да плащам данъци.
	И това не беше очевидната причина. Правителствените служби ме плашеха. Прекалено много тайни. Прекалено много тъмни места, които през годините се бяха мярнали пред очите ми.
	Хора с толкова много власт… това е много голямо за мен. Много опасно.
	Много истинско.
	В какво се забърквах?
	Насилих се да прегледам другите документи. Записката на Сенатската комисия споменаваше думата „Питика“ между другото, сякаш името се беше промъкнало случайно и не съдържаше подробности нито за целта на проекта, нито кой го изпълнява. Минах през останалите страници — доклад от разследване на условията на работа на калифорнийските докери, на който беше залепено листче с бележка, че документът е излязъл в процеса на търсене; текст, свален от радиопредаване, половината от който беше почернен и нямаше ясни отправни точки; още една записка с думите „Алебарда и Питика“ — „Алебарда“ сигурно беше пак проект, но не намерих друго място, където думата да се споменава…
	В няколко други документи се виждаха подобни отчайващо неясни късчета информация. Папката доказваше, че Питика съществува — или е съществувала; най-новите документи бяха датирани отпреди пет години — но нищо повече. Под последната страница имаше бележка, изписана с техническия почерк на Антън: „Трябва да има още. Не стигнах доникъде. Дали е изтрито? Ще продължа да ровя.“
	В документите не се споменаваше за колумбийски наркокартели, нито нещо свързано с Кортни Полк и нямаше и намек защо полицията на Лос Анджелис — а и на който и да е друг град — би се занимавала с това.
	Замислих се. Какво знаех? Корумпираното ченге, което ни преследваше, очакваше да му дам информация за Питика. Беше ни проследил от имението, което означаваше, че картелът е намесен по някакъв начин, и също така каза, че ако аз не искам да проговоря, се надява Кортни да може да отговори на въпросите му.
	Защо? Що се отнася до йерархията на картела, Кортни Полк беше на самото дъно. Какво си мислеше ченгето, че тя знае? Ако беше за наркотици, защо ченгето беше тръгнало след нея, вместо да тръгне след някой по-високо по веригата?
	И кои бяха хората, които претърсиха жилището на Кортни? Костюмите и начинът на действие ясно говореше за правителствена служба, което съвпадаше с информацията, намерена от Антън, но поне двама от тях бяха европейци. Какво искаха от Кортни?
	Всяко късче от тази главоблъсканица ме връщаше назад към моята кльощава двайсет и три годишна клиентка и историята за нейното злощастие. Или Кортни Полк ме беше излъгала още когато се видяхме за пръв път, или много и най-различни хора, като се почне от корумпираното ченге и се стигне до тъмните костюми, грешаха като я смятаха за толкова важна.
	Познавах човек, който би могъл да ми каже кое от двете е вярно. Човек, който би могъл да ми даде представа дали трябва да защитавам новата си клиентка или да пъхна пистолет в лицето й и да настоявам за отговори.
	Човек, който, ако Кортни беше нещо повече от наивното момиче, както изглеждаше, би могъл да има скрити причини да ме прати на това лудо преследване.
	Взех телефона.
	— Казах ти да не се месиш — каза категорично Рио вместо поздрав.
	— Отговори ми на един въпрос. — Погледнах към ъгъла, където бъдещата ми клиентка лежеше свита на кълбо и леко похъркваше в съня си. — Ти имаше ли някаква друга причина, за да ме пратиш след Кортни Полк?
	По линията настъпи пълна тишина. После Рио каза:
	— Кой?


>	Глава 5

	Надявах се, че линията, по която говорехме, е страшно несигурна и че Рио го знае и отговаря по съответния начин. Иначе… иначе някой се мъчеше да ме разиграва като тъпа марионетка.
	— Трябва да говорим — казах аз. — Сега.
	— Камарите — каза Рио. — На Мейн и Ел Сафиро. Полунощ.
	Камарите е малко градче близо до имението, откъдето онази вечер измъкнах Полк.
	— Ще дойда — казах аз и затворих. Изведнъж кожата ме засърбя и ми се стори много тясна, сякаш ме наблюдаваха хиляди скрити очи.
	Рио беше готов да се срещнем, което означаваше, че разговорът ни не се подслушваше — поне доколкото той знаеше. Което означаваше, че не се е свързал с Дона.
	Кой тогава го беше направил? Дона Полк беше мениджър от средния ешелон в счетоводна фирма. Не можеше да се каже, че е тясно свързана с престъпния свят. Беше съвсем в стила на Рио да реши, че сестра й трябва да бъде спасена — той преценяваше хората, решаваше какво заслужават и го осъществяваше и не ми беше трудно да повярвам, че безкористно се е притекъл на помощ на уплашено момиче, което е влязло в неприятности заради едно погрешно решение в повече.
	Но ако Рио не се беше обадил на Дона, то някой друг имаше причина да спаси Кортни — и този мистериозен конспиратор се беше погрижил да не предизвика в мен подозрения и затова беше използвал името на Рио.
	Което означаваше, че въпросното неизвестно лице не само знаеше прекалено много за Рио и мен и нашето странно не-приятелство, но и беше стопроцентово осведомено за прикритието на Рио.
	Рио беше разкрит. Прилоша ми. Разговорът ни би трябвало да го предупреди и той можеше да се погрижи за себе си, но все пак…
	Вдигнах пак телефона и набрах служебния номер на Дона.
	Отговори секретарката й и с мънкане и запъване ми заобяснява, че шефката й е в среща, но очевидно Дона беше много по-загрижена за сестра си, отколкото за това, което правеше на работа, защото само след секунди чух задъхания й глас в слушалката:
	— Намерихте ли я? Добре ли е? О, боже — направили ли са й нещо?
	— Добре е! — повиших глас, за да прекъсна истеричните й въпроси. — Добре! В момента спи.
	— О-о… мис Ръсъл. Не знам как да ви благодаря. Аз просто… тя е малката ми сестричка. Не мога… Благодаря ви.
	— Да, да, добре. — Беше ми трудно да взема думата. — Дона, трябва да се видим. Сестра ви… Тя може да е загазила повече, отколкото съзнава.
	— Не разби… какво се е случило? Още ли е в опасност?
	— Ще говорим лично — казах аз. Не исках да издавам прекалено много — както вървеше този случай, някой вероятно подслушваше Дона. Или я следеше. — Помните ли кафенето, където се срещнахме предишния път? Елате там след час.
	— Аз… разбира се, разбира се, че ще дойда. А Кортни ще бъде ли там? Може ли да я видя?
	— Още не. — Нямаше начин да пусна Кортни в света, преди да изясня по-добре ситуацията. — Засега за нея е по-добре да си остане тук. Тук е в безопасност. Ще се видим след час.
	— О-о… да, разбира се — каза Дона, като сливаше думите. — Ще съм там… и благодаря ви…
	Прекъснах разговора.
	Кортни все още дълбоко спеше. Съставих бързо диференциално уравнение, като на око премерих телесното й тегло и реших, че още известно време ще спи — най-малко три часа, вероятно много повече. Достатъчно дълго, за да отида до Дона и да се върна.
	Все пак…
	В долната част на стената близо до матрака минаваха две голи тръби.
	Извадих белезниците от джоба си и заключих едната гривна около тръбата, а другата — хлабаво — на мършавата китка на момичето. После напъхах малко кеш и други запаси в джобовете си и измъкнах един ЗИГ Зауер калибър .40, скрит зад фалшивия гръб на един от кухненските шкафове, а на негово място сложих папката на Антън и останалата част от парите в книжната торба от жилището на Кортни.
	Взех назаем един мотоциклет от близкия паркинг — по слоя прах върху него изчислих, че собственикът му го е карал за последен път преди четирийсет и два дни, плюс-минус няколко часа. Вероятно богат човек, който го изкарваше за едно кръгче на всеки няколко месеца; нямаше да му липсва. Каската, закопчана към него, ми беше с два номера по-голяма и като я сложих, направих гримаса — аз никога не катастрофирам. Но също така не можех да си позволя да ме подгони пътна полиция. Тъпата Калифорния и глупавите й фашистки закони за носене на каска.
	Приятно е да караш мотоциклет в трафика на Лос Анджелис. Минавах между колите, оставях зад мен дълги редици спрели коли и като се наклоних с остър завой, се качих по изхода към магистралата, докато отчаяните шофьори чакаха на опашка зад мен. Ширини, скорости и движения танцуваха през очите ми, като пришпорвах големия спортен мотоциклет през места, които не изглеждаха достатъчно широки, за да се промъкне и котка, отминавах и заобикалях другите коли и давах газ между тях по асфалта — недосегаема движеща се точка.
	С мотоциклета прекосих града за трийсет и четири минути, което би било невъзможно с кола. Също така успях да намеря място за паркиране на улицата в Санта Моника, което иначе с по-голямо превозно средство би било напразно упражнение. Паркирах към бордюра зад малка хонда, без да се тревожа дали правя нарушение. Моят приятел, от когото взех мотора назаем, щеше да понесе последиците от евентуални глоби.
	Бях подранила, но клиентката ми вече седеше на една маса и ме чакаше.
	По някакъв начин изглеждаше едновременно облекчена и напрегната, играеше си с дръжката на чантата си и не обръщаше внимание на картонената чаша студено кафе пред нея. Дона Полк никак не приличаше на Кортни и с ръста си, изящните черти и средиземноморския си тен, би могла да бъде красива… само че не беше. Беше… изморена и повехнала и изглеждаше като човек, който по цял ден се взира с изцъклен поглед в отегчителни документи в анонимна килийка, която бавно изсмукваше личността й.
	_Да_, подигравателно каза един глас в главата ми, _да прекараш живота си в пиене е много по-хубаво, нали? Лицемерие, твоето име е Кас._
	Дона подскочи, като ме видя, и за малко да бутне чантата си от масата.
	— Мис Ръсъл!
	— Здравейте, Дона — поздравих я аз. — Елате с мен.
	Тя бързо кимна, събра нещата си и тръгна след мен с леко несигурна походка, като се мъчеше да бърза на глупавите си високи токчета.
	— Къде отиваме?
	— На някое друго място. Трябва да съм сигурна, че не ви следят.
	Преведох я на зигзаг през няколко оживени улици, като оглеждах елегантните тълпи от обедни купувачи във всички посоки и търсех наблюдатели и преследвачи. След няколко пресечки направих рязък десен завой в друго кафене с почти празни маси. Единственият клиент беше някакъв хипстър с лаптоп в другия ъгъл; познавайки Лос Анджелис, той вероятно работеше върху следващия велик американски сценарий.
	— Седнете — казах на Дона и се настаних на стола на малка дървена маса, възможно най-далече от другия клиент. Ароматната миризма на кафе, примесена с току-що извадени от фурната печива, предизвика бурни протести от страна на празния ми стомах; измъкнах едно енергийно блокче, което бях пъхнала в джоба си в мансардата и го отворих. Един строен млад служител се поколеба дали да не тръгне към мен, сякаш се готвеше да каже нещо, но аз му се намръщих и той послушно продължи да бърше масите.
	Извадих едно малко електронно устройство, което също грабнах, когато оставих Кортни, и натиснах копчето, докато дъвчех. Светна зелено, което означаваше, че не засича никаква електронна интерференция, която би могла да бъде бръмбар. Огледах кафенето, като мислено измерих разстоянията и изчислих скоростта на разпространение на звука във въздуха; самотният служител се беше върнал зад щанда, а хипстърът, погълнат от компютъра си, не беше достатъчно близо, за да ни чува поради генеричната кънтри музика. Отлично.
	Дона ме гледаше разтревожено, без да задава въпроси. Не беше от любопитните.
	— Как е Кортни? — попита тя накрая.
	— Оставих я веднага след като говорих с вас — каза аз. — Спеше. Добре е, както ви казах.
	Тя събра пръсти, които леко потреперваха от тревога. Осъзнах, че буквално кърши ръце. Все съм си мислила, че това е фигура на речта.
	— Кога мога да я видя? — попита тя.
	— Когато разбера какво става — казах спокойно аз.
	— Какво искате да кажете? — Тя отвори широко очи и изглеждаше изплашена.
	— Дона… — Понижих още глас, макар че и без това разговаряхме тихо. — Разкажете ми всичко за това кой ви каза да се свържете с мен.
	Тя се смути и се намръщи, но все пак се подчини.
	— Някакъв мъж ми се обади. — Тя преглътна, все така напълно объркана като първия път, когато ми го разказа. Дона Полк не беше жена, пригодена за несигурни времена. — Знаеше ми името. Каза ми, че Кортни… — Тя сведе поглед към нервните си ръце, като бързо примигваше. — Каза ми, че ако искам сестра ми да остане жива, трябва… трябва да я измъкна. Беше много убедителен. Той ми даде телефона ви, каза да ви се обадя и да ви кажа… да ви кажа, че ме праща Рио.
	— Как звучеше гласът му? — Дотук нямаше нищо ново, което да не ми беше казала при първия ни разговор, когато ми се обади.
	Тя вдигна леко рамене.
	— Мъжки глас? Какво… какво ме питате?
	— Някакъв акцент? Висок или нисък? Нещо особено. — Господи.
	Трябваше ми нещо особено. Ако Дона не можеше да ми даде някаква насока, бях в задънена улица.
	— Не. Беше много равен.
	Което звучеше като Рио, но можеше и да е някой друг. Като някой можеше да е всеки.
	— Спомняте ли си да ви е казал нещо по-конкретно? Всичко може да се окаже полезно.
	— Каза, че… каза, че ще убият Кортни, ако аз не… — Започваше да се разпада. Жена, вземи се в ръце. — Каза, че сте много добра, че сте единствената, която може да спаси сестра ми. Каза да ви платя, колкото поискате.
	Е, това е било много любезно от страна на не-Рио.
	— Знаех, че са я отвлекли — прошепна Дона. — Полицията… те ме разпитваха какво се е случило. Историите за картелите по новините, какво правят с хората… полицията не можеше да помогне; те вече знаеха, че тя… — Гласът й пресекна. — Страхувах се да ви се обадя, но ако не се обадех и Кортни… не можех да го понеса.
	Да-да. Бях много страшна персона. Дона ми беше дала точно нула нова информация.
	— Като се изключи работата с наркотиците, дали Кортни е била замесена в нещо друго?
	— Разбира се, че не! — В очите на Дона пламна огън. — Сестра ми е добър човек! Как може дори да си помислите…
	— Добре, добре, разбрах. — Разговорът беше безполезен. Тази жена не знаеше нищо.
	— Мис Ръсъл. — Дона протегна ръце — тънки и като на птица, което ме изненада, и хвана моите. — Моля ви. Какво става? Мислех, че Кортни е в безопасност.
	— Тя е. Засега. Но… — Въздъхнах. — Оказва се, че моят приятел Рио не е човекът, който ви се е обадил. Може би в това има нещо повече, отколкото си мислехме.
	— Какво ще направите?
	Въпреки че не исках, я съжалих.
	— Довечера ще се видя с Рио — казах аз, като се помъчих думите ми да прозвучат успокоително. — Ще видя дали той знае нещо. И после ще разберем защо всички преследват сестра ви.
	Очите на Дона се разшириха още повече.
	— Всички? Преследват я?
	— Е, знаем защо я преследва картелът и защо и ченгетата биха я потърсили, но според мен някой друг… — намръщих се. — Дона, чували ли сте някога за нещо, което се казва Питика?
	Тя поклати глава.
	— Не. Какво е това?
	— Още не знам. Но някои хора мислят, че Кортни е замесена в него.
	— Кой? Картелът?
	— Ченгетата. Или поне едно ченге, на което… попаднахме. Не знам за картела.
	— И това нещо Питика, то е… лошо? — попита разтревожено Дона.
	— Като се вземе предвид, че някои искат да я убият заради него, да.
	Тя започна пак да се разпада.
	— О, боже.
	— Вижте, Дона. Ще я измъкна от това.
	Тя се помъчи да кимне, но трепереше от усилието да се овладее. Вдигна елегантните си ръце и закри лицето си, като се задъхваше.
	Не съм много добра в общуването с хора, но се опитвам. Протегнах ръка и я сложих на тънкото й рамо. Жестът излезе много скован.
	— Хей, не се тревожете. Ще разберем каква е тази Питика и защо хората мислят, че Кортни е свързана с нея, и после ще я отстраним.
	Тя успя да кимне, все още закрила лицето си ръце.
	— Хайде, ще ви почерпя едно кафе.
	Накрая успокоих Дона; изпи си латето на малки, възпитани глътки и пооправи със салфетка съсипания си грим.
	— Извинете, мис Ръсъл — прошепна тя, като сега гласът й потрепваше по-малко, — толкова е смазващо.
	— Разбирам. — Не разбирах, но все едно.
	— Аз… а-а… трябва да се връщам на работа — каза тихо Дона.
	Помислих си къде ли работи, че да не може да си вземе почивка. Е, може би й беше нужно, за да се поразсее. Това не ми беше непознато.
	— За да се видите с… ъ-ъ… мистър Рио… ще се върнете ли там, където намерихте сестра ми?
	— Да — казах аз. — В едно градче недалече оттук.
	— Бъдете внимателна, мис Ръсъл. Моля ви.
	— Ще бъда — уверих я аз.
	Чак когато Дона тръгна обратно към офиса си на високите си токчета, а аз се качих на взетия назаем спортен мотоциклет, се сетих, че съм забравила да й поискам да ми плати.
	Ха! Това беше нетипично за мен — никога не забравям за пари. Този случай изглежда ми въздействаше повече, отколкото си мислех.


>	Глава 6

	Когато се върнах в мансардата, Кортни все още спеше. Кожата й беше бледа и опъната, а под очите й имаше сенки. Поколебах се, после я оставих закопчана с белезниците за тръбата, заключих вратата, проверих я отвън и тръгнах към Камарито.
	Този път избрах по-пряк — е, малко по-пряк — маршрут, но когато влязох в пустинята, стана съвсем тъмно, а когато поех по отбивката към Камарито, вече беше доста след единайсет. Толкова далече от цивилизацията пътят тънеше в пълен мрак. Беше тъмно като в пещера и фарът на мотоциклета осветяваше само на няколко метра пред мен. Небитието заплашваше да ме погълне цяла. Дадох газ и полетях напред още по-бързо. Забравих каската в апартамента и вятърът ме прерязваше. Не можех да правя нищо друго, освен да мисля.
	Почувствах звука първо със сетивата си — нисък тътен на границата на слуха ми. Невроните в мозъка ми изкрещяха: Внимание! Опасност! И излязох от пътя, преди дори да определя откъде е шумът — други мотоциклети… много други мотоциклети…
	Взривът разкъса тъмнината и мозъкът ми се сви в спазъм от изненада — стига бе, мини на пътя! — в същия момент, когато експлозията стигна до мотоциклета, а рамата се огъна и подскочи като жива. Извих се с нея, във всички посоки се разлетяха и избухваха сили и променливи, докато се изправих и балансирах с теглото си, за да насоча тежкия мотоциклет в контролирано поднасяне.
	Металът с ужасно стържене отнесе горния слой на каменистата пустиня, фарът примигна в тъмнината и обтекателите се разхвърчаха в експлозивна какофония. Балансирах математиката, насочих умиращия мотоциклет между камъните и ударът го спря, като го повали надясно, преди инерцията да ме изхвърли на каменистия терен. Паднах на рамо, преметнах се и приклекнах, като държах глока на ченгето в едната ръка, и ЗИГ-а, който взех в Лос Анджелис, в другата.
	Огледах се и напрегнах очи, за да се адаптирам към пълната тъмнина на нощта без фара на мотора ми. Някой беше минирал тъпия път с цел да ме убие — кофти — и сега изглежда се приближаваше, за да ме довърши…
	Мотоциклетните двигатели, които чух на идване, вече прераснаха в смазващ рев. Като направих няколко сигурни сметки относно обема на двигателите, имах четири секунди преди да стигнат до мен. Прехвърлях наум възможностите и установих, че са страшно малко — тези хора знаеха къде съм, бяха ме чакали, несъмнено бяха въоръжени. Не можех да избягам пеш. Налагаше се да се бия, което означаваше, че трябва да намеря някакво прикритие и да се опитам да ги застрелям един по един с пистолетите. Имайки предвид качествата ми на стрелец, планът не беше толкова глупав, колкото изглеждаше… като единственото лошо нещо беше, че в пустинята изключително трудно се намира прикритие, а да тръгна да търся такова в пълна тъмнина, не беше най-доброто решение.
	Нямах друг избор и приклекнах зад падналия мотор. Към мен с рев се приближаваха десетина тежки мотоциклета. Все още бях в пълна тъмнина; сигурно бяха изключили фаровете и караха с уреди за нощно виждане, което не вещаеше нищо добро за мен, но напрегнах слух и дадох първия изстрел, преди да залегна на твърдата земя зад импровизираното си прикритие. Бях възнаградена от вик и стържене на метал. Вслушах се, стрелях пак и после още веднъж докато яркото проблясване от дулото пред очите ми ме заслепи в тъмнината.
	Нападателите ми стреляха в отговор и нощта се освети от изстрелите — и после една бяла светкавица изгори ретините ми и оглушителната експлозия ме повали толкова силно, че си ударих брадичката в деформирания обтекател на мотора.
	Е, това е върхът, имаха гранати! Кофти!
	Ушите ми пищяха, но се фокусирах и вдигнах пистолетите. Глокът се беше превърнал в инертна буца метал — сигурно се беше ударил в нещо, когато гранатата избухна, и беше засякъл. Дявол да го вземе, типичен глок!
	Преминах със зига по вълната нападатели, като непрестанно стрелях; с всеки изстрел можех да поваля по един, но бяха прекалено много…
	И изведнъж станаха по-малко.
	На полесражението избухна с рев бяла светлина и ме ослепи. За миг видях неясно едри, прегърбени силуети на чудовищни харлита и как бандата изпада в хаос; виковете и ругатните преминаха в паникьосани писъци, а сенките, в които не се бях целила, се олюляха и паднаха. За да се възползвам от изненадата — благодаря ти, Рио — свалих още един, после видях с крайчеца на окото си как един ръмжащ силует запраща друга граната към мен и стрелях, без да мисля. Куршумът попадна точно в малкото кълбо, гранатата се отклони от курса и детонира по средата между мен и враговете ми. Разнесе се взрив, от който може да ти изпопадат зъбите. Залегнах зад капака на мотора точно навреме и повече усетих, отколкото чух как осколките от гранатата се забиват в метала.
	Пак надзърнах и дадох още един изстрел, но сражението беше почти свършило. Последният се опита да избяга, запали мотора си и потегли бясно на зигзаг; стрелях за част от секундата, преди да чуя друг изстрел, и моторът и мъжът подскочиха и паднаха заедно. Двигателят поработи още няколко последни секунди и загасна. Пустинята се превърна в неподвижно и тихо гробище, а на ярките фарове на пикапа силуетите на труповете в кожени дрехи ту се мяркаха, ту потъваха в сянка.
	Ушите ми звънтяха във внезапно настъпилата тишина.
	Надигнах се предпазливо от прикритието си и тръгнах с насочен пистолет, а под обувките ми хрущеше чакъл и парчета от съсипания мотоциклет. Очаквах да видя Рио да се приближава с широка крачка към мен с развяващ се светлокафяв тренчкот; вместо това видях, че силуетът на моя помощник е по-нисък и по-тъмен — и че пренасочва пистолета си от поваления рокер към мен. В същия миг и аз вдигнах моя ЗИГ и се намерих лице в лице с ченгето, с което днес вече си бях имала работа. То очевидно беше адски добро, за да ме проследи дотук и бързо се превръщаше в заплаха за съществуването ми.
	Постояхме минута с насочени един към друг пистолети.
	— Някой имаше голям мерак да те убие — каза накрая ченгето, почти безгрижно. Той хвърли бърз поглед към мускулестите трупове и после пак се обърна към мен. — Ядосала си еднопроцентовите.
	Еднопроцентовите? Порових се в паметта си. Това не беше ли полицейски жаргон за нелегалните рокерски банди? Отговорът на този въпрос беше не. Нямах пререкания с никой от нелегалните рокерски среди — всъщност имала съм клиенти сред тях и всички се бяха държали като абсолютни джентълмени. Имах врагове, които биха могли да ги наемат, но… както и да е. Ако това нападение не беше свързано по някакъв начин с Кортни Полк, бях готова да си изям пистолета.
	Държах ЗИГ-а насочен към ченгето и не казах нищо.
	— Това не беше случайна проява на беззаконие — размишляваше на глас ченгето. — Това беше поръчка. Наистина сериозна поръчка. Или тези момчета са ти имали зъб за нещо, сладурче, или някой друг…
	Канех се да въздам справедливо наказание за това, че ме нарече „сладурче“ — под формата на високоскоростен куршум .40-ти калибър — когато някой зад ченгето се изкашля мокро.
	Раздвижих се преди звукът да заглъхне. С две възможни заплахи и само едно оръжие, една бърза стъпка настрани щеше да подреди ченгето и кашлицата в една и съща траектория и щяха да застанат в една удобна линия пред пистолета ми.
	Самото ченге се поколеба за половин секунда. После очевидно решавайки за това време, че няма да го застрелям в гърба, докато някой останал още жив от рокерската банда беше определена заплаха, той също се обърна към звука, с насочен пистолет.
	— Правило номер едно — изръмжах ядосано. — Когато ги убиваш, гледай да умрат.
	— Тоя няма да стане — каза ченгето, но без да се оправдава, а само мрачно.
	Приближих се предпазливо до него. Прав беше. Първо, четиристотин килограмовият харли беше затиснал солидно мъжа към земята. Все пак като се има предвид, че той беше забележителен екземпляр от нелегалната рокерска банка, грамаден като планински трол и с татуирани бицепси с обиколката на талията ми — буквално, което беше донякъде плашещо, — би могъл да се освободи от мотора, ако не беше професионалното двойно попадение в средата на гърдите му, откъдето през коженото яке се процеждаше тъмна струя.
	Типична полицейска техника, казах си подигравателно, но все пак точната стрелба ме впечатли. Ако мъжът не беше с размерите на йети, вече щеше да е мъртъв. В случая той беше тръгнал натам и само драскаше слабо с пръсти по метала, който го беше затиснал. Математиката ми беше известна, но все пак беше донякъде интересно как две сравнително малки дупки могат да повалят такъв великан.
	Направих бърз визуален оглед на кланицата, за да съм сигурна, че няма други оцелели — знаех, че всички от моите са мъртви: никога не се занимавам с тези глупости попадението да е в центъра на масата — после отидох и застанах над бившия си нападател и пъхнах дулото на ЗИГ-а в лицето му.
	— Кой те нае?
	Той ме изгледа с ярост в изцъклените очи.
	— Курва — прошепна той и от ъгъла на устата му потече кръв.
	Сподавих желанието да го похваля, че е забелязал пола ми; в тази една-единствена дума вече бях доловила нещо като предсмъртно хъркане. — Кой те нае? — повторих аз.
	— Никой — просъска злобно той. — Ние така искахме.
	Е, това беше нещо ново. Някой да иска да ме убие за удоволствие.
	— Кой ви каза, че тя ще е тук? — попита ченгето, застанало до мен.
	— Ходи се… — успя да просъска рокерът и после се задави в собствената си кръв и остана неподвижен, омразата в очите му се разсея, а от устата и гърдите му продължи да се лее кръв.
	Смъртта никога не е красива.
	— Много приятно копеле — отбеляза ченгето.
	Вече не държахме оръжията си насочени един към друг и да се върнем към това положение ми се стори лоша идея. Все пак държах зигзауера в ръка и ориентиран в посока, която не беше съвсем към земята, когато се обърнах да погледна човека, който в един и същ ден беше едновременно застрашил живота ми и — както неохотно признах — вероятно го беше спасил.
	— Кой си ти?
	— Казвам се Артър Трестинг.
	— И си ченге.
	— Вече не — каза той и в очите му премина нещо, което не успях да разчета. — Частен детектив съм. Госпожо, мисля си, че тук може да се окажем на една и съща страна.
	Преборих се с желанието да му фрасна един за това, че ме нарича „госпожо“.
	— Тази сутрин не си мислеше така.
	Той огледа касапницата около нас.
	— Това беше преди Питика да се опитат да те убият.
	Пак Питика. Сетих се за Антън. Двама души, които харесвах, бяха загинали и този Артър Трестинг знаеше нещо.
	И щеше да ми го каже.
	— Каква ти е тази Полк? — попита Трестинг.
	Поколебах се. Основно правило е да не давам информация — никаква информация, на никого и особено на лице, на което имам всички причини да не вярвам. Все пак исках да го накарам да продължи да говори и стойността на няколко безполезни подробности…
	— Връзката е чисто финансова — отговорих аз. — Някой ме нае да я пазя.
	— Кой?
	— Казах ти, че сега е твой ред. Ти защо се интересуваш?
	— Сигурно може да се каже, че и аз започнах заради пари. Една жена ме нае да разбера кой е убил мъжа й, бащата на единайсетгодишното й момче.
	— Какво общо има това с Полк?
	Трестинг ме погледна внимателно.
	— Е, това, че тя го е убила.
	Какво става тук? Обгърна ни тишината на пустинята.
	— Някое от ченгетата от атаката срещу наркокартела? — предположих аз.
	Но полицията вече беше обвинила Кортни за тези убийства. Защо вдовицата искаше да наеме частен детектив?
	— Не — каза Трестинг, прекалено непринудено. Думата сякаш продължаваше да звучи между нас — тиха, финална, обвинителна. — Много дейна млада жена е нашата Кортни Полк.
	Вече знаех, че не ми казва истината, но го отдавах на някаква комбинация от страх и наивност. Че може би не съзнаваше в какво се забърква или е била прекалено изплашена, за да го признае.
	— Не ми изглежда този тип — казах аз, за да печеля време.
	— Не, нали? — каза Трестинг. — Беше странно престъпление. Странно по същия начин, както тези прекрасни господа мотоциклетисти изведнъж са били обзети от непреодолима омраза към теб. Човек би си помислил, че идеята не е била тяхна.
	— Може би тази вечер са искали да се позабавляват — казах аз, като упорито се мъчех да не мисля за мините, заложени на пътя, нито за тъпите гранати, или факта, че за всички рокери, които познавам, е закон да не убиват безсмислено. Добре, около рокерите може би имаше нещо гнило и нищо чудно да беше свързано с Кортни Полк, но да има някакъв гениален план, в който тя е наемен убиец заедно с тях? Беше нелогично.
	— Бих се съгласил с теб, ако нямаше модел — каза Трестинг.
	— Модел за какво?
	— Убийства. И други неща.
	— Нямам време за гатанки — казах аз и ръката, с която стрелям, потрепна.
	— Е, нека хипотетично приемем, че мис Полк и твоите нови приятели тук не са единствените, които се държат нетипично. Нека приемем, че има още хора. Много повече. — Той се покашля. — И нека приемем, че са сенатори, баби и дядовци, дори съседите.
	Намръщих се.
	— Ти чуваш ли се какво говориш? Значи всеки убиец, който не съвпада с профила, участва в някаква тъмна конспирация? Последни новини, Айнщайн — понякога хората са насилници. И много често няма друга причина, освен че искат да направят нещо лошо на другите.
	— Много често. — Той повдигна рамене, без да се ангажира с определен отговор. — Може би не през цялото време.
	Това беше прекалено фантастично за мен.
	— А Питика?
	— Доколкото разбирам, те са тези, които дърпат конците. Но нямам никакви доказателства. — Той изглежда взе внезапно решение и прибра пистолета в кобура си. — И така, какво ще кажеш да те закарам до града? Може да обменим някаква информация?
	Първото ми впечатление беше, че този частен детектив е стопроцентово побъркан. Но какъвто и да беше, Трестинг беше някакво начало, а имах нужда от цялата информация, до която можех да се добера.
	— Добре — казах аз и пъхнах ЗИГ-а в джоба си. При необходимост можех да го убия за част от секундата, стига да не е насочил пистолет срещу мен.
	Трестинг посочи с пръст към светещите фарове в далечината.
	— Пикапът ми е там. И ще се престоря, че не съм видял удължения пълнител.
	— Той е напълно законен на двеста мили източно от тук. Освен това, не си ти този, който ще кажеш.
	— Да, като стана дума, къде е?
	Махнах неопределено към пустинните храсти.
	— Остана там някъде.
	Той направи гримаса, хукна към мястото, където беше паднал моторът ми и светна фенерче-писалка. След няколко минути се върна, като носеше очукания шок.
	— Боя се, че моторът ти е пълна щета — каза ми той.
	— Не беше мой.
	Той ме изгледа.
	— И това не го чух.
	— Мислех, че вече не си ченге.
	— Стари навици и тъй нататък. — Той огледа засеклия си пистолет, извади пълнителя и няколко пъти щракна затвора, за да извади патрона и после го затъкна отзад в колана си, без да презареди. Наблюдавах това с известно одобрение — ако имах друг избор, и аз не бих се доверила на оръжие, което е паднало с дулото надолу в пустинния пясък. Той потупа беретата си.
	— За твое щастие, имах резерва.
	— Да, девет милиметра? — казах подигравателно. — Кое момиченце ти го подари за рождения ден?
	— Най-добрият пистолет е този, който е с теб — отбеляза спокойно той. — А и някой ми открадна .45-ицата. Между другото, би ли ми върнала и него?
	— Не мога — отговорих безгрижно. — Подарих го на едно момиченце за рождения ден.
	Нещо в мен потръпна и шегата прозвуча кухо, като си спомних какво се беше случило с Пени и новия й подарък.
	— Хайде да вървим.
	Огледахме за последен път рокерите, за да видим дали няма нещо необикновено, но освен някои плашещо високотехнологични уреди за нощно виждане и още оръжия, които не бих очаквала да притежава този тип банда — не че бях толкова голям експерт, но все пак да имат пластични експлозиви? — не намерихме нищо. Никакви улики какво би могло да ги доведе тук, освен че наистина, ама наистина са искали да ме убият. Кеф.
	Свалих дисагите от едно харли и ги напълних с някои от по-хубавите играчки. В края на краищата, няма момиче, на което гранатите да му стигат. Трестинг ме изгледа строго, но не каза нищо — за негово щастие.


>	Глава 7

	Пикапът на Трестинг беше очукана стара барака, която изглежда беше преживяла доста сражения и не само още риташе, но и се хвалеше колко е здрава. Сложих торбата с играчките на пода и седнах.
	— Предпазен колан — каза Трестинг, докато прилъгваше двигателя да запали и той се разтресе и избоботи.
	Не обясних, че мога да си го сложа достатъчно бързо, ако изчисля, че ще помогне с нещо. Трестинг вече беше видял прекалено много от уменията ми. Сложих колана и под носа си промърморих:
	— Добре, мамо.
	Трестинг даде газ, гумите пробуксуваха върху песъчливия терен, докато намерят достатъчно сцепление и пикапът с могъщ скок се понесе напред.
	Друсахме се по прашния път, а фаровете разрязваха празния мрак.
	— И така — казах аз, — проследяващ джипиес ли ми сложи?
	Трестинг повдигна изненадано вежди и зъбите му проблеснаха в гузна усмивка. Пъхна ръка в джоба на якето си и извади с два пръста миниатюрно устройство.
	— Умно момиче.
	— На мотора — предположих аз, като бях сигурна, че е така. — Прибрал си го, когато взе глока. А си знаел да проследиш мотора, защото… си сложил проследяващо устройство и на Кортни.
	Той пак придоби изненадан вид.
	— А и бързо учиш.
	— И по този начин ни намери в мотела. А и сигурно си наблюдавал къде е Полк в Лос Анджелис. Когато се върнах с мотора, преди да потегля, си лепнал друг джипиес на него. Хитро.
	— Благодаря.
	— Освен ако заради нескопосното ти следене клиентката ми не бъде убита и в такъв случай няма да ми стане никак приятно. Ще ми стане толкова неприятно, че ще ти тегля куршума.
	— Ох, недей. Точно сме започнали да се опознаваме.
	— Говоря сериозно. Ако някой се е досетил, че я следиш, не трябва друго, освен да следват същия сигнал.
	Той помълча за момент.
	— Тя е твой клиент — каза накрая той. — Искам само да видя къде ще ме отведе.
	— Какво съчувствие — изгледах го намръщено аз. Вярно, че си бяхме лика-прилика, но той не ме познаваше достатъчно добре, за да го посочи.
	Трестинг стисна волана.
	— Бих предпочел да не я убият. Но тя уби съпруга на моята клиентка и ще намеря този, който я е накарал да го направи.
	Справедливо е да кажа, че той изпитваше много повече вина за това, че беше изложил Кортни на опасност, отколкото бих изпитвала аз, ако местата ни бяха разменени.
	— Едно нещо не разбирам. Щом си стигнал достатъчно близо, за да й сложиш проследяващото устройство, защо не я разпита? Защо размахваше толкова безуспешно пистолет срещу мен в мотела?
	Той не захапа въдицата, само изпусна ядосано въздух между зъбите си.
	— Не стигнах достатъчно близо. Яви ми се възможност да го пусна в яденето й, докато я държаха наркодилърите.
	И той си е мислил, че джипиесът ще свърши добра работа, ако се наложеше да проследи Кортни до… е, до господарите й. Ако изобщо можеше да му се вярва.
	— Сега е твой ред — каза Трестинг. — Коя си ти?
	Забравих, че не му се представих.
	— Кажи ми още за Питика.
	— Хей, аз как ти казах за джипиеса.
	— Не ми каза — аз се сетих. И като се има предвид, че го използваше, за да ме проследиш, според мен е крайно време да разбера.
	— Все едно — измърмори той. — Както е тръгнало, сигурно няма значение. Питика е някакъв правителствен проект.
	— Това го знам. Какво друго?
	Той ме изгледа подозрително.
	— Порових малко, след като го спомена, докато насочваше пистолета в лицето ми — обясних нетърпеливо аз. — Нещо друго?
	— Покрили са го дълбоко. Имам един компютърджия. Той успя да намери съвсем малко. Но са въвлечени много хора. Съпругът на клиентката ми е журналист. Започнал да се рови в тези неща. Политически решения, неща от този сорт, които звучат нелогично. Рязък скок на престъпността. Както са нещата, биха могли да го оставят жив — според мен той така и не е разкрил връзката.
	— Каква връзка?
	— С Питика. Намерил е само думата. Дълбоко заровена. Не е намерил връзката с всички неща, които е проучвал, но е било достатъчно, за да стане… „статистически значима корелация“. Или така казва моят компютърджия.
	Неговият компютърджия изглежда беше добър. Антън не успя да намери почти нищо.
	— И според теб Питика са го убили. Журналиста, имаш предвид.
	— Звучи откачено, но да. В част от това, което намерихме, личеше модел — прекалено сходен беше начинът на убийството му. Не мога да го докажа, още не, но в смъртта му ясно личи почеркът на Питика.
	— Значи Кортни Полк е нещо като таен правителствен агент?
	— Винаги е този, когото подозираш най-малко, нали? Тя е единствената, която би могла да го направи. Успяхме да разберем, че се е видяла с него в деня на смъртта му.
	— Чакай, значи нямаш никакви твърди доказателства? — Изгледах го с присвити очи. — Ако можеш да докажеш, че Полк е извършила хладнокръвно убийство, защо ченгетата не я разследват? Видях полицейското й досие. Няма нищо, което да сочи, че е била замесена в предишни престъпления.
	Трестинг не откъсваше поглед от празния път.
	— Имаше предсмъртно писмо.
	Почти се изсмях. Или изкрещях. Едно от двете.
	— Страхотно. Направо страхотно. Имаш забележителен случай. Да си чувал някога за Бръснача на Окам?
	— Той не се е самоубил — изръмжа Трестинг. — Жена му…
	— Вероятно не може да повярва — прекъснах го аз. — Звучи ми като че ли си измислил конспирация…
	— Не се е самоубил — повтори Трестинг, този път по-високо. — А Полк е единствената, която би могла да го направи. Освен това, ако не беше така, защо е била там? Момичето е живеело в каравана и накрая е започнало да контрабандира кокаин. Защо е била там?
	— Може би твоят човек е взимал интервю от нея за някаква друга статия — казах подигравателно аз. — След като е бил, представи си, журналист.
	— Да бе, прекарваш последните часове преди да се самоубиеш, за да напишеш материала преди крайния срок. Звучи логично.
	— Все пак версията с убийството е поразтеглена. Като да кажем въже на бънджи. Не можеш да ме убедиш.
	— Защото ти давам съкратената версия. Много други детайли не съвпадаха. Цялата сцена беше подозрителна. Най-хубавото е, че според мен Полк не го прави за първи път.
	Това беше прекалено невероятно.
	— Чакай, значи сега мислиш, че тя е сериен убиец? — Боже. Виждала съм някои серийни убийци. Кортни не беше една от тях.
	— Може би — каза упорито Трестинг. — А може би е нечия жертва. Казвам ти, прекарах месеци в разследване на този случай. Не съм се мъчил да го направя откачен, уверявам те.
	— Просто случайно си видял ярката светлина в небето и си осъзнал, че клиентът ти е бил отвлечен от извънземни.
	— Не си длъжна да ми вярваш — каза той. — Все ми е едно, сладурче. Но това е заключението, до което стигнах.
	— Загадъчните престъпления, казваш, следват модел.
	— Да.
	— Тази фантомна група Питика има ли мотив? Или обикалят насам-натам и убеждават рокерски банди и заблудени двайсет и три годишни момичета да убиват произволно хора?
	— В момента те се пазят, очевидно — каза Трестинг. — И нямам представа какво се мъчат да направят. Знам единствено, че има прекалено много улики, разхвърляни през последните десетина години. Това са факти.
	— Да. Точно така.
	— Както ти казах, приятелко, не си длъжна да ми вярваш. — Имаше завой и той превключи, но сбърка и скоростите изхъркаха. Пикапът си отмъсти с рязък скок. — Сега е твой ред.
	Поведох вътрешен спор. Разказът на Трестинг беше прекалено фантастичен, за да ми е от полза, но той имаше нещо, което аз нямах — данни и то много, въпреки че в момента ги използваше, за да облече фантазията си в напълно измислени модели. Ние, хората, обичаме да виждаме модели. Виждаме ги през цялото време, дори когато не съществуват. Не бях сигурна дали повтарям нещо, което съм чула от някого или е мое наблюдение.
	Не можех да работя въз основа на въображаемите заключения на Трестинг — трябваха ми сурови данни. Помъчих се да потърся ъгъл, от който минималният диалог с откачен частен детектив би застрашил моя случай или клиентката ми, и реших, че няколко предпазливи думи няма да са особена опасност. Освен това подземният свят имаше клюкарска верига с ефикасността на интернет. Вероятно би могъл да разпита насам-натам за мургаво, къдрокосо момиче със сърдит вид, което би могло да му срита задника и не след дълго щеше да разбере коя съм.
	Вътрешно въздъхнах. Не обичам да давам информация. Никога.
	— Казвам се Кас Ръсъл.
	— Хей — каза Трестинг, — чувал съм за теб. Занимаваш се с намиране на вещи.
	О, създала съм си име?
	— И че си добра — призна той. — Говори се, че винаги си вършиш работата.
	Е, стана ми приятно да го чуя.
	— Но никой не е споменавал, че се държиш нахално. Това нещо ново ли е?
	Погледнах го изненадано.
	— Нахално? Искаш ли да видиш какво е нахално? Както знаеш, още съм въоръжена! — разгорещих се аз и спрях.
	Трестинг се смееше.
	— А и не очаквах да си толкова млада.
	— По-стара съм, отколкото изглеждам — отговорих ядосано. Мразя да се държат снизходително към мен.
	— Е, как тогава стана бодигард? Това не е обичайното ти занимание, нали?
	— Наеха ме да измъкна Полк от картела — обясних хладно аз. — Признавам, че беше само предположение, но реших, че „жива и невредима“ влиза в условията на договора.
	— Виждаш ли? Пак нахални отговори.
	Когато му хвърлих поглед, който би могъл да пръсне черепа му, той пусна едната си ръка от волана и я вдигна във въздуха, все едно че се предава.
	— Извинявай, момиче, извинявай! Шегувам се, защото… ъ-ъ… защото изпитвам уважение. Заради забележителните ти умения да намираш изгубени лица и вещи. Доволна ли си сега?
	— Само защото от тук бих могла да те убия за по-малко от половин секунда.
	Хубаво, може би да се фукам така, не беше най-умното нещо. Но си струваше да видя как самодоволното му изражение премина в притеснение и в пикапа настъпи прекрасно мълчание. Когато Трестинг проговори пак, тонът му пак стана делови.
	— И така, кой те нае?
	Не бях в настроение да му сътруднича.
	— Не мога да разкривам името на клиента.
	По лицето му премина гняв.
	— Хей, аз как ти казах…
	— Каза ми куп глупости — прекъснах го аз. — Ето какво ти предлагам. Ти ми даваш цялата си ценна информация. Ако съм съгласна, че в нея има нещо, можем да работим заедно и чак тогава може да научиш всичко, което знам. Но не преди това.
	— Какво стана с танто за танто? — попита Трестинг.
	— Аз съм млада и нахална — отвърнах аз. — За мен всичко това е само игра.
	— Хайде де, не исках да…
	— Хей, гледай, стигнахме.
	Малкото мръсни сгради, от които се състоеше Камарито, се нижеха прегърбени край нас в тъмнината.
	— Аз съм дотук. Остави ме където искаш.
	Трестинг натисна спирачката съвсем малко по-силно, отколкото беше нужно и колата рязко спря.
	— Длъжник си ми — каза той през зъби. Бях забравила колко опасно може да звучи гласът му. Сега вървеше натам.
	— Казах ти. — Чудех се дали съм се подвела да се държа нагло и дали това е умно, но сега беше прекалено да се замислям по въпроса. — Искам да видя информацията ти. Докажи ми, че това, което ми казваш, не са фантазиите на някаква откачалка и ще споделя с теб каквото знам.
	Откопчах глупавия предпазен колан, взех пълната с играчки торба и изскочих от пикапа. Трестинг също излезе, очевидно решил да бъде досаден. Той мина пред колата и застана до мен.
	— Можеш да ме намериш тук. — Той подхвърли към мен визитка, очевидно с намерение тя да падне на земята, но аз я хванах във въздуха без усилие — движение на летящ предмет, примесено с малко смущение от съпротивлението на въздуха; хайде да видим дали ще се справя. — Според мен все още ти трябва това, което знам. И си ми длъжник. Днес ти спасих задника.
	В отговор повдигнах рамо.
	— Може би.
	— Няма да ставаме врагове. Според мен никой от двама ни не го иска.
	Той бутна назад якето си, без съвсем да слага ръка на кобура.
	Нямаше да извади пистолета. Движението беше съвсем друго. То беше поза за улицата, не особено деликатно напомняне, че е достатъчно умен и добър, за да представлява заплаха за мен, ако поиска. Освен това, ако се канеше да измъкне оръжието, щях да го убия или обезвредя, преди да е извадил пистолета. Беше прекалено близо до мен, за да опита. Отстъпих, прехвърлих тежестта си назад и го оставих да позира.
	Но някой друг не позираше.
	Зад Трестинг някой пристъпи и чакълът изхрущя. Гласът на Рио каза:
	— Вдигни си ръката от пистолета, внимателно и бавно.
	Не се наложи частния детектив да види прерязаното дуло на пушката на Рио, насочено към главата му от метър и половина разстояние. Той знаеше кога става опасно. Особено когато опасността беше зад гърба му. Много бавно, без да прави никакво друго движение, той отмести ръката си от пистолета.
	— Наред ли е всичко? — попита ме Рио, без да сваля поглед от Трестинг.
	— Много мило от твоя страна — казах аз, — но бях готова да се погрижа за себе си.
	Рио кимна, но не свали пушката.
	Трестинг ме гледаше, с поглед, който не казваше нищо, и леко се омилостивих.
	— Освен това не се канеше да ме застреля. Всичко е наред.
	Рио се поколеба още малко и после пушката с прерязана цев изчезна с бърз шепот под тренчкота му. Той мина внимателно покрай Трестинг, като продължаваше да го държи под око.
	— Закъсня — каза ми той.
	— Явиха се някои усложнения.
	Рио кимна към Трестинг.
	— Той едно от тях ли е?
	— Нещо такова.
	— Според мен рокерската банда, изпратена като взвод за разстрел, с която аз ти помогнах да се справим, доказва, че не съм — каза Трестинг.
	Разбрах, че се опитва да се пошегува, но тонът му беше напрегнат, а едно мускулче на бузата му потрепваше, докато поглеждаше ту към Рио, ту към мен. Що се отнася до Рио — не е нужно да знаете на какво е способен, за да разберете колко е опасен. Понякога хората ме подценяват. Рио, от друга страна… единствената причина, поради която хората някога биха подценили Рио, е липса на въображение.
	— Това е Артър Трестинг, частен детектив — казах аз. — Проследи ме.
	— И все още е жив? — попита любезно Рио.
	Трестинг преглътна.
	— Стори ми се, че не си заслужава — признах аз. — Плюс това мисля, че има информация.
	— Хей — намеси се Трестинг. — Аз споделих сведенията си с теб, Ръсъл. С теб. — Той погледна първо мен, после Рио и после пак насочи очи към мен. — Не искаш да ми повярваш, но казвам ти, ако ги разпространяваш насам-натам, и двамата ще бъдем убити.
	— Вярвам на този човек — казах аз и продължих малко насмешливо: — Сигурно ти е известно, че да разкажеш всичко на някое момиче, с което току-що си се запознал, не е най-добрият начин да запазиш нещо в тайна.
	Той погледна пак към Рио.
	— Може би не е.
	— Освен това ти беше този, който искаше да работим заедно. Щом ще работиш с мен, ще работиш и с моя… с хората, на които вярвам.
	Трестинг се поколеба.
	— Ти си този, който повтаряш, че в случая всички сме от една и съща страна.
	Той продължаваше да се колебае и се сетих… Трестинг може би беше много добър частен детектив, но що се отнася до този случай… Спомних си, че ми каза как работи по него от месеци и осъзнах, че въпреки цялото му перчене, той е отчаян. Достатъчно отчаян, за да рискува и да се опита да се съюзи с някой, за който в никакъв случай не би могъл да вярва, че няма да го продаде на онзи, който предложи най-много пари. Той вероятно не би ми се доверил да му предложа чаша вода в дъждовна буря, но сега поемаше този риск, за да излезе от задънената улица, в която беше попаднал.
	Което в случая ми даваше определено предимство. Отлично.
	Трестинг облиза устни, пристъпи напред и протегна ръка към Рио.
	— Артър Трестинг. Съжалявам, че запознанството ни започна така. От това, което ми каза мис Ръсъл, мисля, че може би имаме някои сходни цели. — Гласът му беше напрегнат, но любезен.
	Рио погледна към протегнатата ръка и после ме погледна въпросително.
	Не можех да кажа дали ме нарича идиот или идиотът беше Трестинг. Той погледна пак частния детектив, без да поеме ръката.
	— Аз съм Рио — каза той. — Аз работя сам, но Кас си избира компания по свое желание.
	Поне това започна да изрича. Веднага щом си каза името, лицето на Трестинг се сгърчи и преди Рио да завърши следващото изречение, другият беше посегнал към пистолета.
	Аз бях по-бърза, но Рио беше по-близо. Възможно е Трестинг да беше изключително бърз, но не успя дори да извади пистолета, когато изкрещя и пистолетът изведнъж се озова в дясната ръка на Рио, докато лявата се заби в лицето на Трестинг. Чух страховито хрущене и Трестинг залитна назад, но аз вече бях скочила — изравних се с Рио и се извих заедно с движението му, докато вдигаше беретата — векторите на силата и движението се изравниха и дойдоха на място и после деветмилиметровият пистолет беше в моята, вместо в неговата ръка. Вдигнах го и аз го насочих към Трестинг.
	Не че наистина вярвах, че Рио ще стреля — поне не без преди това да получим всичката информация, която можехме да получим. Но само защото не си мислех, че ще натисне спусъка… Е, нали разбирате, би ми станало неприятно, ако го беше направил.
	Рио ме остави да взема оръжието веднага щом разбра, че се хвърлям за него — което в интерес на истината беше чак след като му го взех, но цялото нещо стана толкова бързо, че това нямаше значение. Той се отпусна и продължи да ме гледа спокойно, което беше до голяма степен това, което очаквах да направи. Рио и аз никога не се бяхме изправяли един срещу друг и не можех да си представя сценарий, в който това би могло да се случи. Не бях сигурна какво би могло да стане в такъв случай.
	Бях по-добра от него, но Рио беше… проявяваше по-голямо желание.
	— Добре — казах аз и насочих пистолета на Трестинг към него. Той се беше свил до пикапа си. Беше вдигнал ръце пред лицето си и през пръстите му струеше кръв. Надявах се, че Рио беше изчислил удара достатъчно, за да не го, как да кажа, убие. Знаех, че може да те удари достатъчно силно, за да те убие. — Говори, Трестинг. Каква е цялата тази работа?
	Той се опита да фокусира сълзящите си очи върху Рио.
	— Знам кой си — каза дрезгаво той, през кръвта. — Чувал съм и за теб.
	— Така ли? — отвърна Рио.
	— Знам и какво си — добави злобно той. — Щях да направя услуга на целия свят, ако, ей богу, ти бях пръснал тъпата глава.
	— Бих предпочел — каза Рио — да не споменаваш името Господне напразно. Особено когато става дума за пръскане на глави. Струва ми се, че това е лош избор за душата ти.
	Трестинг го изгледа. Общо взето, хората не очакваха от Рио да каже нещо такова, освен ако не го познаваха.
	— А аз бих предпочела — казах аз със заплашителен тон, подходящ за човек, насочил пистолет към лицето на друг, — да не обиждаш хората, които харесвам.
	— Благородно, но ненужно — подхвърли Рио към мен.
	— О, не знам. Според мен е достатъчно нужно. — Повдигнах вежди към Трестинг, като продължавах да държа пистолета насочен към него. — Запознаваш се с някого, вадиш пистолет срещу него… — или поне се опитваш… и после го обиждаш… Мистър Трестинг, това беше направо грубо.
	— Ръсъл — успя да изрече Трестинг и гласът му беше тънък и отчаян. — Ръсъл. Ти не знаеш какво представлява той. Дръпни се по-далече от него.
	_Моля те._
	— Познавам го — казах аз — и му вярвам. Ако искаш да съм на твоя страна, приеми това.
	Той ме изгледа, дълго и втренчено, а от лицето му продължаваше да тече кръв. После се изправи с очевидно усилие и се помъчи да избърше кръвта, но не успя. Признавам — този човек беше железен.
	— Аз никога няма да бъда на една и съща страна с някой като него — каза той и се изплю на земята. Слюнката беше кървава, но думите достатъчно ясни и като все още се опираше на пикапа, той мина от лявата страна, успя да седне зад волана и потегли с рев.
	— Дойде ми наум — каза Рио, — че познанството ти си мен не е най-доброто решение за разширяване на социалната ти мрежа.
	— Ега ти социалната мрежа — казах аз.


>	Глава 8

	Камарито не беше нищо повече от спирка за камиони и струпани на едно място паянтови сгради, преструващи се на град. Бензиностанцията осветяваше главната улица, а градчето се мъчеше с всички сили да бъде туристически център и беше почти успяло, преди да се откаже. Двама-трима шофьори на камиони пиеха кафе на празните маси отпред; двамата с Рио избрахме най-далечната. Облегнах се и гледах нощта, а Рио влезе да ни вземе кафе.
	Детската част от мозъка ми искаше да отпише изцяло Артър Трестинг.
	Никой, който заплашваше или подценяваше приятелите ми — или може би моите не-приятели — не заслужаваше помощта ми или дори познанството с мен. Но един тих, настойчив глас ми казваше, че недоверието на Трестинг към Рио не беше чак толкова нелогично и може би дори показваше, че Трестинг е добър човек или нещо подобно. Никога не съм съвсем сигурна къде свършва сивото и къде започват черното и бялото, но не би било преувеличено ние двамата с Рио да попаднем сред прокълнатите, докато за Трестинг… не бях сигурна. Не ми беше приятно, но колкото и да исках, не можех да се откажа от него или от информацията, която имаше, само заради това, което каза за Рио.
	В края на краищата, не грешеше.
	Рио… Рио се беше появил на този свят не съвсем наред. Той не изпитваше емоции като другите хора. Не съчувстваше. Наистина не го беше грижа за другите.
	Единственото нещо, което го тласка напред, е да причинява болка.
	Жадува за това. Необходимо му е. Някои хора са родени за определена кариера в този свят; талантите на Рио му предопределяха най-лошите възможни кариери — да бъде човекът с таблата със сребърни инструменти и дори само с присъствието си в стаята да накара хората да пищят и да признаят, да бъде човекът, който ще се усмихва, когато се лее кръв и ще се наслаждава на любовта към работата си.
	Нямам илюзии за Рио.
	Но поради някаква странна шега на вселената той беше израснал с религия. Тъй като му липсваше собствен вътрешен морален компас, го беше заместил с християнството и беше станал оръдие в ръцете на Бог.
	Разбира се, това е извратеност. Веднага признавам. Всеки християнин, който спрете на улицата, ще пребледнее от ужас поради начина, по който Рио следва предписанията на Библията, защото тя не му пречи да причинява болка на другите. Само като християнин той издирва хората, които по негова преценка заслужават Божия гняв и не се занимава с малките грехове, с неверните съпрузи или крадците на дребно. Рио търси хора, които са като него. Или по-лоши.
	И после ги запознава с Бог.
	Рио няма приятели. Той не е устроен така. Някои хора го наемат, обикновено хора, които не са много приятни и могат да не изпитват угризения, че са наели човек като Рио. Той е придирчив към поръчките, които приема, и когато няма поръчка, работи на свободна практика. А и все едно, за него възнаграждението не се свежда само до пари.
	Той беше единственият човек, на когото вярвах.
	И макар да нямах илюзии за това що за човек е Рио, доверието беше породило лоялност. Дори него самият да не го беше грижа, ако някой каже нещо лошо за Рио, пръстът, с който натискам спусъка, много ме засърбява и не ме интересува какво си мислят другите. Не може да удряш моите не-приятели пред мен и да се надяваш, че ще си тръгнеш невредим.
	Рио се върна, сложи две картонени чаши с кафе на масата и дръпна един от металните столове така, че да вижда почти всеки ъгъл. Обикновено аз бих заела това място, но винаги усещах, че Рио е по-високо от мен в йерархията на параноиците, затова му отстъпих наблюдателната позиция.
	— Каква беше информацията на Трестинг? — попита Рио, след като седна.
	Предадох му всичко, което ми каза частният детектив, от методите, които беше използвал, за да ни проследи с Полк, до откачените теории за Питика, без да си спестя мнението за това колко невероятно звучаха. Рио слушаше мълчаливо.
	— И каква е цялата тази работа? — попитах аз. — Ти си чувал нещо за Питика.
	— Казах ти да не се забъркваш — каза Рио.
	— Точно така — съгласих се аз. — Което означава, че знаеш нещо.
	Той отпи глътка кафе.
	— Общо взето знам много малко. Далече по-малко, отколкото бих искал.
	И каквото знам, подсказва, че Артър Трестинг в голяма степен е прав.
	— Какво?
	— И аз открих някои необичайни модели. Но по-интересното за мен е кой е положил толкова големи усилия да те забърка в тази работа. Това според мен е въпросът, който заслужава отговор.
	Все още се мъчех да осмисля факта, че според него Трестинг не беше буйстващ лунатик.
	— Допускам, че ти изобщо не си се обаждал на Дона Полк — казах бавно.
	— Не. Всъщност нямам представа коя е тя.
	— Кортни Полк — обясних аз. — Момичето, за което ти споменах, момичето, което измъкнах. Тя е почти дете и казва, че „случайно“ е станала муле на колумбийците за контрабанда на наркотици. Хванали са я, колумбийците са я хвърлил в мазето и после сестра й Дона се свърза с мен и каза, че ти си й се обадил и си й казал да ме наеме.
	— Никога не съм водил такъв разговор. Интересно.
	— Ти видя ли Кортни, като беше там?
	— Спомням си, че си помислих, че изглежда доста глупава. — Гласът му беше безизразен. — Не ми хрумна, че би си заслужавала да рискувам другите си цели заради нея.
	— Е, каквито и да са целите ти, струва ми се, че си разкрит.
	— Така изглежда. — Той пак отпи от кафето си. Приемаше го много спокойно, но от друга страна никога не съм виждала Рио да се тревожи от каквото и да е.
	— Някой отвътре те следи — продължих аз, размишлявайки на глас — и някой е знаел за връзката ти с мен и се е обадил на Дона, като се е представил за теб. Не знам защо, но се каня да разбера.
	Рио наклони леко глава, сякаш обмисляше думите ми.
	— Това е една хипотеза.
	— Това е единствената възможна хипотеза — възразих аз. Рио продължи да ме гледа, без да каже нищо. — Какво? Имаш ли по-убедителна? Нищо друго не съответства на фактите.
	— Странно — каза той. — Обикновено си по-добра.
	— По-добра в какво?
	— Казваш, че единствената възможност е някой друг да се е обадил на Дона Полк, като се е представил за мен.
	— Е, да. — Озадачих се и потърсих грешката в тази логика.
	— Това е единствената възможност.
	— Освен ако не те е излъгала.
	— Кой?
	Рио ме изгледа така, сякаш говорех на чужд език.
	— Дона.
	Изсмях се.
	— Не ме излъга. Боже, трябваше да я вадиш. Беше изпаднала направо в истерия от цялата тази работа.
	— Провери ли нещата около нея?
	Намръщих се. Проверявам нещата около всичките си клиенти, ако имам време. Но…
	— Нямаше нужда. Сериозно. Говориш абсурдни неща. Нека се съсредоточим върху истинските възможности.
	— Кас, държиш се странно.
	— Какво искаш да кажеш, странно? Защото не подозирам неоснователно най-слабо вероятното лице в тази бъркотия?
	— Не. Защото го отхвърляш като възможност.
	— И какво от това?
	— Това е много нетипично за теб.
	Усетих, че започвам да се ядосвам. Което беше нечувано — не си спомням някога да съм се ядосвала на Рио. Защо настояваше да се държи толкова вбесяващо за тази работа с Дона?
	— О, значи си свел дедуктивния ми процес до аксиоми и си го запомнил, така ли? — попитах аз.
	— И не приемаш, че е възможно да те лъже?
	— Не!
	Той се облегна назад на стола си.
	— Странно.
	Не ми хареса преценката, която усетих в тона му.
	— Какво означава това?
	— Обикновено разглеждаш всички възможности. То е част от това, което те прави добра в работата ти — каза Рио с равен глас и ако в момента не изпитвах такава враждебност към нето, щях да го приема като комплимент. — Логика, нали така? Ти си устроена по този начин.
	— По какъв начин съм устроена?
	— Не исках да те обидя.
	— Е, може би аз го приемам като обида! — рязко отговорих аз. — Имам право да следвам интуицията си за хората, както знаеш!
	— Кас, ти мразиш да следваш интуицията си.
	— И може би не знаеш всичко за начина, по който работя! — Повиших глас и с всяка секунда ме обземаше по-силен гняв. — Много лошо е да не подозираш една невинна жена, нали? О, правилно, забравих — ти нямаш представа, че може да цениш друго човешко същество…
	— И това е нетипично за теб — отбеляза спокойно Рио. — Нещо ти въздейства.
	— Нещо ми въздейства ли? — извиках аз — не можех да повярвам на ушите си. — Е, да, щом си толкова гениален, има неща, които ми въздействат! Изведнъж си станал голям експерт по емоциите, нали? Точно ти? Не си ли помислял някога, че реагирам като нормален човек?
	— Кас… — опита се да ме прекъсне Рио, но аз продължих.
	— Горката жена не е направила нищо друго, освен че обича малката си сестра и тя се е забъркала в цялата тази кървава каша с контрабандистите и ченгетата и сега установяваме, че някой много опасен й се е обадил и я е излъгал, а ти искаш да стовариш всичко върху нея? Може би докато се занимаваме с това, хората, които би трябвало да разследваме, ще имат време да отидат да убият и нея, и Кортни!
	— Кас, седни…
	— Не, стига, Рио! — извиках ядосано аз. Не съм сигурна кога станах на крака, но се надвесих над него и бях толкова ядосана, че щях да се пръсна и цялата се тресях. — Не ти дължа абсолютно нищо! Да не би да ти развалям малките мастурбаторни фантазии, ако се тревожа какво може да се случи с някой друг? Много жалко! Защото, за разлика от някои повредени хора, аз имам емоции и морал и усет за добро и зло, който не съм взела от някаква откачена версия на Библията! — Виждах червено в ъгълчетата на полезрението си. Исках да го ударя, да го ударя толкова силно, че да не може да ми отвърне. Изчисленията обзеха сетивата ми, като ми шепнеха за всички възможни начини, по които можех да нанеса удара. Да го осакатя. Да го убия. — А ти? Ти смееш да ме поучаваш как трябва или не трябва да се държа, е, върви по дяволите, защото аз не съм откачен психопат!
	Последните ми думи увиснаха във въздуха между нас и отекваха в пространството между доверието и историята.
	— О, господи… — прошепнах аз.
	— Сега вярваш ли ми? — попита Рио студено.
	— О, боже. Рио… — Не можех да помръдна.
	— Не ти се сърдя — каза Рио. — Сядай.
	Разбира се, че не се сърдеше. Кой знае защо исках да се сърди, да стане и да ме удари, да отвърне, защото аз… аз го бях пробола толкова безмилостно и ефикасно, както само аз знаех и нямаше значение, че той издърпа ножа и отмина обидата като обикновена рана, защото бях прекрачила границата, тази граница, която…
	— Сядай — каза пак Рио със спокоен и равен глас и без да показва, че е обиден.
	Не можех да седна, но се облегнах на масата, за да не падна.
	— Рио, не мога… Толкова съжалявам…
	— Обикновено не си толкова груба — каза Рио, — но и двамата знаем какво представлявам.
	— Но това дори не е истина. Аз… — Беше ми трудно да говоря. Всичко беше сбъркано, деформирано и смачкано. — Дължа ти живота си. Дължа ти всичко…
	— За това също трябва да приемеш, че сме на различно мнение, защото аз ще настоявам да отдадем заслугата на Бог. — Той леко ми се усмихна. — Внимавай, Кас. Може би няма да е хубаво, ако почнеш да ми градиш его.
	Не можах да се сдържа и се разсмях; получи се нещо като хълцане. Не беше смешно; в целия свят Рио беше най-несмешното нещо, което можех да си представя — да не добавям най-кошмарното, сърцераздирателно и абсолютно ужасяващо нещо — но изборът ми беше или да се засмея, или да си тръгна и никога да не говоря пак с Рио, защото не можех да си простя това, което казах, и колкото и привлекателно да ми звучеше това, то звучеше и наистина много тъпо.
	Затова седнах, сложих ръце на лицето си и казах:
	— Рио, мисля, че нещо ми въздейства.
	— Какво проницателно наблюдение — повтори той с безизразно лице. — Като имаме предвид контекста, предлагам да проучим тази мис Дона Полк.
	Все още идеята ми се струваше силно абсурдна, дотолкова, че да се възпротивя, но сега сърдито я избутах настрани. Нещо тук ми пречеше да мисля логично, нещо ме беше накарало да нападна безразсъдно единствения човек в живота ми, на когото можех да разчитам, да му кажа неща, за които бих убила всеки друг, без да се замисля. Единственият човек.
	Бях решена да стигна до дъното на нещата, каквото и да ми струва. Този, който ми беше причинил това — Дона Полк, или Питика, или някаква сенчеста правителствена организация с мъже с черни костюми — щях да се разправя с тези копелета така, че щеше да се отчете по скалата на Рихтер.
	Осъзнах, че буквално ръмжа, дълбоко в гърлото си, нисък, животински звук.
	— Имам предположение какво може да се случва — каза Рио. — Кажи ми, Кас, ти каза ли на Дона Полк, че ще се срещнем тук?
	— Да. Аз… — Главата ми изведнъж зазвънтя, като че ли ме бяха ударили и усетих, че виждам двойно. Казах й… Но и това беше нетипично за мен.
	Не казвам никога нищо на никого. Защо бих казала на Дона, че ще се видя с Рио? И къде?
	Ами тя плачеше и искаше да знае дали ще направиш нещо за Кортни и ти трудно се оправяш с хората, затова вероятно си приказвала, колкото да кажеш нещо…
	Не знаех кое ме шокира повече: това, че мозъкът ми се мъчеше да намери рационално обяснение или че този вид рационално обяснение би ме задоволил преди няколко минути. Обзе ме дълбока и яростна самоомраза.
	Казах на Дона всичко, защото ме попита. И после ме нападнаха.
	— Господи — промърморих през пръсти. — Какво става?
	— Според мен Дона Полк може да ни отговори на някои въпроси — каза Рио.
	— Знам къде да я намеря. — Стомахът ми се сви от шок и ужас. Дона ми беше направила нещо. Наркотик? Не бях пила нищо с нея, изядох единствено едно енергийно блокче, което си носех, но имаше и други начин. Дона Полк, ти ще ми дадеш отговорите. И след това…
	Е, не бях човек, който лесно прощава.
	— Според мен може би ще е по-добре аз да се заема с тази част от работата — каза спокойно Рио. — Изглежда няма да мога да се върна към ролята си в картела, а има шанс ти все още да си… засегната.
	Изсумтях сърдито.
	— Ще бъда предпазлива.
	— Въпреки това. Нека аз да поема Дона. Ти може да си оползотвориш по-добре времето, като говориш с твоя нов приятел, детектива.
	Почти се засмях.
	— Трестинг? Според мен не разбираш добре какво означава думата „приятел“.
	Рио се усмихна леко и почувствах, че се изчервявам от неволно изречената истина.
	— Несъмнено — каза той. — Но Трестинг сигурно има други контакти. И е съвсем ясно, че няма да говори с мен. Може да научиш повече за това какво знае той. Аз ще намеря мис Полк.
	Неохотно разклатих кафето на дъното на чашата. Това, което каза, беше прекалено разумно, за да не се съглася.
	— Значи ще работим заедно по този случай, а?
	— Изглежда си се забъркала, въпреки че те предупредих.
	— Да. Винаги се забърквам в глупави истории. Предполагам не мога да заобикаля факта, че Трестинг ще се окаже полезен.
	— Така изглежда.
	Въздъхнах и станах.
	— Тогава най-добре да не отлагам. Ще му се обадя сутринта. Искаш ли да ти уредя среща с Дона?
	— Може би, но не още. Засега ще ми стигне информацията как да се свържа с нея.
	Дадох му всичко, което знаех за нея. Стана ми неудобно, защото беше съвсем малко, много по-малко, отколкото обикновено бих искала да знам, за да се чувствам добре. Рио не коментира, за което му бях благодарна.
	— Е, отивам да говоря с разни хора — казах аз. — Пожелай ми късмет.
	Рио докосна чело и козирува.
	— Бог да е с теб, Кас.
	— Да. И с теб.
	— О, и още нещо, Кас. — Обърнах се. — Не си прави труда да защитаваш честта ми. Няма смисъл.
	— Тра-ла-ла — изтананиках аз. — Не те чувам.
	Усмихнах му се с надежда, че усмивката ми ще изглежда поне малко истинска и изчезнах.
	За връщането в Лос Анджелис откраднах лъскава спортна кола. Исках да карам бързо, да усещам вятъра в косата си и да гледам как пустинята преминава покрай мен толкова бързо, че не мога да я видя.
	Дона Полк ме беше атакувала. Каквото и да ми беше направила, то се беше загнездило по някакъв начин в мозъка ми, беше изкривило мисленето ми, манипулираше ме… под гнева ми се надигаше болезнено усещане, сякаш съм била изнасилена — мазно петно върху душата ми.
	Дона Полк щеше да си плати за това.
	Стигнах до квартала, където беше убежището ми, дръпнах ръчната спирачка и се завъртях — елегантната спортна кола се занесе към бордюра между два джипа с по-малко от двайсет сантиметра разстояние между тях и мен. Да. Много съм добра по математика — мога да паркирам успоредно в Лос Анджелис.
	Въпреки гнева ми докато изкачвах стълбите към апартамента, изтощението ме застигна. Не бях спала от два дни. Трябваше ми малко почивка, малко истинска почивка, а и все едно не можех да се обадя на Трестинг до сутринта. Е, можех, но не мислех, че да го ядосам в малките часове ще е най-умният ход в този момент. Срязах котешката опашка, с която бях вързала ръкохватката и отворих тихо, за да не събудя Кортни, ако все още спеше.
	Мансардата беше тъмна и тиха.
	Кофти.
	Подсъзнателно вече знаех, че нещо не е наред, още преди да завърша изчисленията, които ми казваха, че тишината е прекалено абсолютна.
	Запалих лампата с лоши предчувствия за това, което щях да видя.
	Единствената стая в мансардата беше празна, малката баня беше отворена и също празна. Половината от белезниците лежеше отворена и безпомощна на матрака.
	Кортни Полк беше изчезнала.


>	Глава 9

	Нямаше време за глезотии като сън. Бях хвърлила стария си телефон по пътя за вкъщи, след като компрометирах номера с Дона, но имах нов в едно чекмедже в кухнята. Извадих визитката на Трестинг и набрах.
	Той отговори на второто позвъняване.
	— Да.
	Преглътнах нещо, което бях доста сигурна, че е гордостта ми.
	— Трестинг, обажда се Кас Ръсъл. Полк е изчезнала.
	Той помълча и после се изрази красиво:
	— Кофти.
	Не знаех със сигурност дали самият Трестинг не беше отвлякъл Полк или не беше наредил на някой друг да го направи, докато бяхме в Камарите, но прозвуча толкова изненадан и сразен, че класирах тази възможност като „леко по-малко вероятна“.
	— И аз си помислих точно това. Още ли я следиш с джипиес?
	— Да. Чакай една секунда. — Думите прозвучаха глухо и с леко чувство на вина си спомних, че преди малко му бяха разбили лицето. И той не прекарваше добре тази вечер.
	След минута пак чух гласа на Трестинг.
	— Намерих я. В южната част на Лос Анджелис и се движи.
	— Тръгвам след нея. Ти къде си?
	— Приемникът няма да ти помогне.
	Подозренията ми пак се наклониха на другата страна.
	— Съзнаваш, че и ти искаш да я намерим, нали? Така че помогни ми, ако не искаш да ми дадеш…
	— Чакай, хей, не исках да кажа това. Исках да кажа, че не можеш да я хванеш. Движи се прекалено бързо, за да е в кола.
	— Влак? — попитах и стомахът ме присви.
	— По-бързо. Хайде, познай.
	Кофти.
	— Не може да се направи нищо, преди да кацнат. Но хей… — Той се поколеба. — Слушай, ако още искаш да обменим информация, ела да се видим. Възможно е все пак още да имаме някаква преднина.
	Помислих си, че ако той държи Кортни, ще е слабо вероятно да иска да се видим лице в лице. От друга страна…
	— Страшно спокойно го приемаш — казах аз.
	Той въздъхна и когато пак проговори, звучеше изморено.
	— Нищо чудно. Откакто поех този случай, всеки ден става нещо гадно. Струва ми се, че ще получа удар, ако се случи нещо хубаво.
	Затворих очи и стиснах клепачи. Трябваше ми сън, поне един час, но нямах време. Реших, че е без значение дали Трестинг е взел Полк или не — все едно, трябваше да приема срещата. — Добре. Къде?
	Той ми каза една пресечка в една част от града, която познавах смътно.
	— И Ръсъл? Моля те. Ела сама.
	Искаше да каже: „Не води Рио“. Изсумтях.
	— Деликатната ти чувствителност няма да пострада. Той си има друга работа. — Замълчах и добавих: — Но няма да съм невъоръжена.
	Той въздъхна тихо, изглежда от облекчение.
	— Няма проблем. Добре. Благодаря ти.
	— Все едно. Учудвам се, че все още искаш да работим заедно след представлението, което изнесе.
	— Не съм сигурен, че искам — призна честно той. — Но проведох няколко разговора. Както ти казах, чувал съм за теб. Репутацията ти е солидна.
	Е, стана ми приятно да чуя това. Почудих се с кой ли от предишните ми клиенти е говорил. Искаше ми се има начин и аз да го проверя, но бях загубила компютърджията си, а и през последните няколко години не бях намерила много нови приятели, към които да се обърна за информация и да се доверя на отговорите.
	Напълно възможно беше да влизам в капан. Нямах такова чувство, но и нямаше начин да разбера.


	Трестинг чакаше, когато пристигнах — строен силует в тъмното. Беше почистил лицето си и пораженията не изглеждаха толкова зле, колкото вероятно бяха, благодарение на тъмнината и тъмния цвят на кожата му, но все още можех да позная, че е бил блъснат от камион под формата на юмрука на Рио.
	— Насам — каза той.
	— Искам първо да видя джипиеса.
	— Помислих си, че ще искаш — каза той, извади го от джоба си и ми го подаде.
	Разгледах дисплея. По нищо не личеше, че не може да е подправен, но подкрепяше това, което Трестинг вече ми каза. Червената точка, показваща Кортни, пълзеше някъде над Ню Мексико. Премерих скоростта й на око и погледнах скалата. Движеше се малко по-бързо от повечето пътнически самолети — частен самолет, предположих аз.
	Изглежда допускайки, че съм доволна, Трестинг тръгна напред, като ме остави да разглеждам дисплея, докато го догоня.
	Мислено начертах траекторията на самолета, като прехвърлих вероятните дестинации, но имаше прекалено много променливи.
	Въздъхнах и му върнах приемника — дребен жест на сътрудничество.
	— Къде отиваме?
	— В моя офис. Да се видим с моя компютърджия.
	Останах приятно изненадана. Усещах остро загубата на Антън всеки път, когато този случай направеше поредния ляв завой. От това, което ми беше казал Трестинг, неговият човек беше добър.
	— Може ли да му се вярва?
	— Залагам живота си.
	Все още не бях сигурна дали можеше да се вярва на самия частен детектив, но ми хареса как го каза.
	Трестинг ме поведе по стръмна улица с гъсто застроени сгради, които се опираха една в друга в тъмнината. Над витрините на магазините имаше стари апартаменти със заковани прозорци и ръждясали охранителни решетки. В горната част свихме по уличка, която вървеше между висока тухлена сграда и преустроен склад със стени от циментови блокчета: и тук прозорците бяха с решетки, дори тези на втория етаж. Трестинг тръгна нагоре по тясна метална стълба, издигаща се покрай склада и спря пред врата на втория етаж, усилена с ламарина. Надписът на нея гласеше: „Артър Трестинг. Частни разследвания“ с ясни, професионално изписани букви. Той отключи и отвори вратата.
	Част от мене все още подозираше, че това е капан, но вместо това се озовахме в обзаведен с вкус офис с широко дървено бюро, зад което имаше няколко високи декоративни растения. Растения. Беше абсурдно нормално. Единственото нещо, което намекваше, че офисът не принадлежи на данъчен адвокат, беше високият сейф за оръжия до етажерките с папки на едната стена.
	— Влизай — каза Трестинг, отиде зад бюрото и дръпна един от столовете за клиенти, като ми направи знак да седна. Той включи лъскавия десктоп компютър с два монитора, който стартира с някакъв вариант на операционна система, базиран на Unix. Намръщих се учудено.
	— Моят компютърджия го инсталира — обясни той.
	— Като стана дума, той кога ще дойде?
	— Веднага — каза Трестинг и отвори връзка за видео чат.
	На единия монитор се появи на фокус ясно изображение на стая и първото ми впечатление беше, че това е бърлогата на някой, който е една трета хакер, една трета свръх злодей и една трета крадец на дребно.
	Навсякъде се виждаха кабели и апаратура, която не разпознавах, и много монитори, които показваха абстрактни скрийнсейвъри и осветяваха затъмненото помещение, монтирани един върху друг по цялата стена. На приглушеното осветление видях силуета на мъж, който седеше пред своето гнездо от компютри и когато чатът се включи, той се обърна с лице към нас, като завъртя стола си, който осъзнах, че е инвалидна количка, за да се приближи към камерата. Беше учудващо млад, вероятно по-млад от Трестинг с две десетилетия и беше един от най-кльощавите мъже, които съм виждала, със слабо изпито лице, рядка козя брадичка и тънки дълги пръсти, с които подпря брадичката си, докато бързо ни оглеждаше.
	Тясното му лице се озари от маниакална усмивка.
	— Ти ли си, Артър — каза той. — Какво си приготвил, за да стимулираш моя гений днес?
	Трестинг посочи към мен.
	— Чекър, запознай се с Кас Ръсъл.
	Кимнах му.
	— Ти ли имаш информацията за Питика?
	Чекър присви очи зад телените си очила.
	— Да.
	— Искам да я видя всичката.
	Той се престори на изненадан.
	— Какво, всичката? Преди да си ме почерпила поне едно питие?
	— Ще ти платя по твоята тарифа — уверих го аз, объркана от несериозния отговор. Повечето бизнес сделки бяха бърза и лесна размяна на пари и услуги. Не бях свикнала на такова шеговито встъпление.
	— Взимам двойно за нови клиенти — каза жизнерадостно Чекър. — Намаление за красиви жени и всеки, който може да цитира оригиналния Доктор Ху. Виждам, че няма да избереш второто, но ако ми предложиш желирани бонбони, ще ти дам десет процента отстъпка.
	— Хей — каза Трестинг, — дръж се прилично. Никой ли не ти е казал да не обиждаш жена заради външността й?
	— Не я обиждам заради външността й, а заради държанието — каза Чекър. — Какво като харесвам красиви гледки? Поне съм готов да предложа финансови стимули за това. — Той ми намигна. — Искаш ли да облечеш нещо по-сексапилно и да ме помолиш пак?
	— А бе ти майтап ли си правиш с мен? — ядосах се аз. — Не знаеш ли, че за нас всяка секунда е важна?
	Нямахме време за клоунада, но и нещо повече, това беше… отвратително. Освен това, наистина беше обективен факт, че външността ми оставяше да се желае по всяка естетична скала. Симетрия и пропорции — кой го е грижа за такива неща?
	Чекър се нацупи, при което заприлича на петгодишно дете.
	— Не знам дали ми е симпатична, Артър.
	— Пусни й малко аванта — каза Трестинг. — Всички имахме тежка нощ. — Той се покашля и после внимателно добави: — Възможно е и тя да има някои парчета от пъзела.
	Чекър веднага се оживи.
	— Е, защо не каза веднага? — Той потри дългите си, тънки ръце и започна да трака на една от многото си клавиатури, а пръстите му бяха толкова бързи, че звукът от клавишите се сля почти в едно цяло. — Какво имаш за нас, Кас Ръсъл?
	Примигнах. Не бях преценила правилно отношенията на Трестинг и този човек. Чекър не беше само неговия брокер на информация. Това не беше само бизнес сделка. Двамата бяха приятели. И Чекър беше също толкова заинтересован от този случай, колкото и самият Трестинг.
	Което означаваше, виж ти, че, разбира се, двамата се интересуваха много повече от това, което щях да сложа на масата във връзка със случая, отколкото от парите ми. Това беше нещо ново.
	Предположих, че е време да обявя мизата. Ако исках ресурсите им, трябваше да бъдат част от това… от това екипно усилие. Струваше ми се… напълно и ужасно погрешно. В края на краищата, както си напомних, Артър Трестинг ми се беше представил, като заплаши, че ще ме убие и ще измъчва клиентката ми и три пъти се беше опитал да насочи пистолет срещу мен. Не бях сигурна дали искам да кажа на този човек и приятеля му каквото и да е.
	Само че клиентката ми все повече се отдалечаваше от мен със самолета, бандата рокери с високотехнологична атака се беше опитала да измете пустинята с мен, Рио беше озадачен от целия случай — и нещо, което засенчваше всичко останало, бях разкрила плановете си пред жена, която едва познавах и после бях обидила грозно единствения човек в целия свят, на когото вярвам, и то така, както само аз знам.
	Нуждаех се от информация. Отчаяно.
	Изпитах определена симпатия към моменталното решение на Трестинг да ми се довери.
	Може би мислейки си нещо подобно, частният детектив се смили над мен.
	— Започни от най-общите неща — предложи той. — Кой те нае да се погрижиш за Полк?
	Дона беше загубила правата си като мой клиент, когато ме беше дрогирала или там каквото ми беше направила. Развързах езика си и казах:
	— Сестра й. Дона Полк.
	Трестинг изгледа намръщено Чекър. Той също ме изгледа намръщено.
	— Тя няма сестра — обяви авторитетно кльощавият компютърджия.
	— Какво? Да, има сестра — казах аз.
	Чекър се обърна към клавиатурите си, като клатеше глава.
	— Вече проучих основно това момиче. Щателно, заради Артър. Тя няма сестра.
	Хванах се за края на бюрото, като се помъчих да се преборя с масивното, почти отчаяно лошо предчувствие.
	— А сестра от друг брак или нещо подобно? Сестра, с която не са израснали заедно?
	— Не. Не и освен ако това лице е изцяло извън системата, което е толкова слабо вероятно, че граничи с невъзможното — отговори Чекър. — Иначе щеше да има тестове за бащинство, документи за осиновяване или удостоверения за раждане, или… или все нещо. Никога не можеш да изчезнеш напълно, освен може би ако родителите ти са хипита, които са излезли от системата, преди да си роден и са те огледали с вълци сред дивата природа. — Той набърчи нос. — Родителите на Кортни, от друга страна… ако си спомням правилно, са имали отегчителна малка училищна любов, която се е превърнала в отегчителен малък брак в малко градче и после са загинали заедно в катастрофа с комбайн. Нали така, Артър? — Той пишеше бързо на клавиатурата, а погледът му беше насочен към екрана, който не виждах, като продължаваше да говори. — Да, в катастрофа с комбайн. Хей, ще повярвате ли, че още се случват такива катастрофи?
	Мислех си, че комбайните са от времето на „Малка къща в прерията“ на Лора Инголс или нещо подобно. Нали разбирате, от онова време, когато все още е имало ферми.
	Разтърсих глава, като се помъчих да събера мислите си.
	— Но Дона казва, че Кортни й е сестра и Кортни казва, че Дона й е сестра — защо по дяволите и двете биха лъгали за това?
	Трестинг сви рамене и погледна Чекър.
	Чекър повдигна вежди.
	— Не питаш мен, нали? Защото да, аз съм всесилен, но някои въпроси…
	— Може би биха могли да бъдат, не знам, наистина близки приятелки от детство — прекъснах го аз. — И са почнали да се наричат една друга „сестри“ или нещо подобно.
	— Като се изключи това, че ти каза, че и двете използват името Полк — посочи Трестинг. — Слабо вероятно съвпадение за приятелки без родствена връзка, освен ако не разиграват представление.
	Беше прав. Кофти. Вече знаеш, че те лъжат, идиот такъв. Защо продължаваш да търсиш честни обяснения?
	Заболя ме глава — пулсираща, бучаща болка зад очите. Отблъснах я.
	— Какво друго намери за Кортни?
	— Родена и израснала в провинциално градче в Небраска, преди няколко години се е преместила в Лос Анджелис — изреждаше Чекър. — На хартия напълно отегчително до заповедта за задържане за убийство. След смъртта на родителите й била отгледана от леля си и чичо си в Небраска.
	И те нямат деца, които биха могли да й бъдат „сестри“ — добави той, изпреварвайки въпроса, който се канех да му задам. — И като се изключат тези двамата, всичките й живи роднини са далечни.
	— Има ли психиатрично досие? — попитах.
	— Коя част от „напълно отегчително“ не разбра? — отговори с въпрос Чекър.
	— Трябва да проучим Дона — каза Трестинг. — Която и да е тя.
	Бучащата болка се усили, като чувах странен настоятелен глас: Не е вярно, не, Дона си е наред! — който се въртеше настойчиво в главата ми.
	Мислено размахах метален лост и отблъснах гласа. Какво по дяволите ставаше с мен?
	— Да — насилих се да кажа. — Съгласна съм.
	Чекър завъртя едното колело на инвалидния си стол и се обърна към друга клавиатура, после погледна с очакване към уеб камерата. — Добре, Кас Ръсъл. Дай ми каквото знаеш за нея.
	Поех дъх, пренебрегнах болката и изредих цялата информация, която имах, като пак изпитах вълна от неудобство от това колко малко беше.
	Нямах нищо повече от местоработата и телефонните й номера. След думите ми настъпи кратка пауза, сякаш двамата очакваха още нещо, а част от мен искаше да обясни и да се оправдае — тя беше направила нещо с мен! — но унижението от това, че са ме изиграли, беше по-силно от огорчението, че не съм проверила добре нещата около Дона и не споделих последната информация.
	Пръстите на Чекър играеха по клавиатурата.
	— Телефонът е с предплатена карта — съобщи той. — А телефонът в работата й… също е с предплатена карта.
	Лицето ми пламна и не можех да ги погледна.
	— Нека опитаме друго — каза Чекър и се помъчих да не мисля, че той иска да не ме обиди. Той натисна още няколко клавиша и вторият монитор на Трестинг светна и показа поредица снимки, главно лоши снимки на лица. Осъзнах, че са снимки от шофьорски книжки на жени с фамилия Полк и малко име Дана или Дона. Дори не знаех как изписва името си.
	— Разпознаваш ли я? — попита Чекър. — Ако си е извадила документа с това име, може да го проследя.
	В търсенето му бяха излезли осемдесет и седем снимки и в продължение на цяла минута ги разглеждах, макар да не ми беше нужно толкова дълго.
	В края на краищата, структурата на костите се свежда до измерения и измеренията са само математика. Нито един от айген векторите на лицата не приличаше поне малко на Дона, но все пак сравних изометричните инварианти, като забавих заключението, което вече знаех, че е вярно.
	Лицето на Дона не беше сред снимките. Поклатих глава.
	— Направо съм шокиран — промърмори Трестинг.
	Смущението ми започна да преминава в студен гняв. Гневът ми даваше фокус, с него ми беше по-лесно да мисля.
	— Ами някоя снимка от охранителна камера? — предложих аз. — Това ще помогне ли?
	Чекър светна.
	— Разбира се! Имам най-добрия софтуер за разпознаване на лица на света. Знам го, защото аз го написах.
	— Дай карта на Санта Моника.
	На другия екран на Трестинг пред мен се появи карта, преди да съм довършила изречението. Посегнах към мишката и проследих улиците с курсора.
	— Срещнахме се с Дона около четири следобед вчера. Тръгнахме насам. — Внимателно проследих маршрута, по който бяхме тръгнали. — После седнахме и разговаряхме тук около… — Обикновено съм способна да измервам времето до част от секундата, ако искам, но тогава не обърнах внимание. — Около половин час.
	Чекър се усмихна още по-широко.
	— О, Кас Ръсъл, добре се сети, добре се сети. — Ръцете му пак заиграха в луд танц, картата на другия монитор на Трестинг изчезна и на нейно място се появи поредица примигващи зърнести черно-бели кадри. В ъгъла изникна цветна снимка на моето лице, с намръщено изражение на фона на спретнатия офис на Трестинг — очевидно кадър изваден от видео разговора ни — и дигитални линии, които трасираха и измериха челото, скулите, носа и брадичката ми. Черно-белият запис на охранителната камера до лицето ми се забърза все повече и после изчезна, като останаха само три кадъра, подредени в горната част на екрана.
	— Направо е тревожно колко много виждат — каза Трестинг.
	— Какво говориш, Артър? Охранителните камери ни осигуряват спокойствие и безопасност — отговори саркастично Чекър. — Но всичко е наред. Стига да мога да използвам силата им за лоши цели.
	Дълго гледахме трите кадъра, на които ясно се виждахме двете с Дона.
	— Туй е тя — потвърдих аз.
	— Това — каза Чекър.
	Примигнах.
	— Какво?
	— Пълната форма е „това“. Трябва да бъде „това е тя“, макар че, признавам, може да се използва и разговорната форма.
	Трестинг посочи с пръст екрана на компютъра.
	— Хайде остани си само компютърен експерт.
	— Аз съм експерт в много области — каза надменно Чекър. — Освен това ти си виновен, като ми възложи разследването на Кингсли.
	Гледах ги в пълно объркване.
	— Това е Дона — повторих аз.
	— Да, да. Знам, супергеният вече работи по случая — измърмори Чекър, като ми махна презрително от уеб камерата. На монитора на Трестинг моето лице се смени с това на Дона, като сега дигиталните маркери започнаха да измерват изящните й средиземноморски скули. — Ще започна от калифорнийския КАТ.
	Снимките преминаваха по екрана прекалено бързо, за да ги различа една от друга. След около минута напрежение Чекър въздъхна.
	— Няма съвпадения, деца. Преминаваме към национално издирване.
	Това може да отнеме минута.
	— Кой знае защо се съмнявам дали изобщо има шофьорска книжка — каза Трестинг.
	Отпуснах се на стола.
	— Значи почваме всичко отначало.
	— Недей да бързаш толкова, Кас Ръсъл — изръмжа Чекър. — Ти ми даде снимка! Имаш ли изобщо представа какво мога да направя с една снимка?
	Ако не се появи на снимка в КАТ или на паспортна снимка или на служебна карта или на студентска карта или в училищен албум — е, няма значение, защото докато си говорим, аз вече я проследявам от срещата ви.
	— Той ми хвърли още една налудничава усмивка. — Виждаш ли? Никога не можеш да ми изчезнеш! — И после, господ да ми е на помощ, се разсмя като злодей, излязъл от филмите.
	— Ти си луд — каза Трестинг с обич в гласа.
	— Наистина ли? — Чекър продължи да се хили. — По какво се издадох?
	Честно казано, чувствах се леко притеснена от това, че сега малкият хакер имаше моята снимка и запис на гласа ми, но нямаше какво толкова да направя. Помъчих се да се съсредоточа върху случая.
	— Добре. Какво можем да направим междувременно?
	Трестинг се протегна и се прозя.
	— Да чакаме и да поспим малко? Освен ако се сещаш за следа, по която можем да тръгнем?
	Помислих си за унизителната способност на Дона да прониква в главата ми. Помислих си за мъжете в черни костюми в къщата на Кортни Полк.
	Помислих си за работилницата на Антън, как избухва в пламъци и как горещината изгаря кожата ми.
	Помислих си за това колко много още не знам за Трестинг и неговия компютърджия.
	— Нищо не ми идва наум — казах аз.
	Главоболието продължаваше да пулсира зад очите ми.


>	Глава 10

	— Чакайте — казах, когато Трестинг се канеше да прекъсне връзката. — Още не съм видяла вашата информация, забрави ли? Онова, което на първо място ви е накарало да повярвате в цялата тази конспирация около Питика.
	Чекър се засмя. Когато го изгледах с каменно изражение, той каза:
	— Да чакаме, наистина ли?
	— Да, наистина. Толкова ли е смешно?
	Той махна вяло с ръце.
	— Само че трябва да знаеш, има много неща.
	— И какво от това?
	Той погледна Трестинг.
	— Добре.
	— А искам да видя и алгоритмите ти.
	Той скръсти ръце пред гърдите си.
	— Те са моя интелектуална собственост.
	— Хайде покажи ми ги на компютъра на Трестинг — казах аз. — Нямам фотографска памет.
	— Не са много разбираеми, да знаеш — отговори той. — Отказвам да документирам кода.
	— Аз съм много умна.
	Чекър провеси челюст и си помислих, че ще продължи да спори, но той се обърна и заграка по клавиатурата.
	— Добре. Троши си главата.
	Другият монитор се изпълни с гъст програмен код. Превъртах надолу, като оставих мозъка ми да се отпусне, а главоболието най-после се разсея, докато математиката се надигаше в призрачни сенки, а краят на алгоритмите идваше ясно на фокус и се виждаха най-общите очертания на скелета. Кодът не беше на език, който разпознавах — вероятно самият Чекър го беше изобретил, — но структурата беше позната; тя проникваше през сетивата ми и се материализираше, виждах циклите и синхронизирането през пластовете абстракция и как елегантните конструкции се подреждат дълбоко в програмата.
	Чекър ме наблюдаваше внимателно. Не му обръщах внимание и продължавах да превъртам страниците.
	— Е, аз ще поспя малко — каза Трестинг, без да се обръща към никой конкретно. — Вие, деца, се позабавлявайте.
	Той се замъкна до канапето при стената на офиса, просна се и веднага заспа.
	Чекър все още ме наблюдаваше от екрана си. Преструвах се, че съм прекалено погълната и не го забелязвам. След няколко минути той насочи вниманието си пак към своите машини и започна да работи върху нещо на монитор, който беше извън кадър, но остави видеовръзката отворена и продължи да поглежда към камерата. Отказвах да му доставя удоволствие и да задавам въпроси.
	Чекър не каза нищо друго, но след малко на екрана ми се появиха още прозорци с бележки за убийството, което приписваха на Кортни, последвани от файл след файл с данни. Числата се подреждаха в главата ми и си идваха на мястото, като съвпадаха с променливите в алгоритмите, а статистическият анализ се разгръщаше пред мен. Малко по-късно се появи още един документ, в който се проследяваше появата на името „Питика“.
	Трестинг и Чекър бяха започнали от разследването на журналиста.
	Реджиналд Кингсли се считаше за тежка артилерия в журналистическата общност, награда „Пулицър“ и тъй нататък. Пръстът му личеше в различни репортажи и в някакъв момент беше започнал да съставя списък на загадките, които някак не се връзваха, събития, които бяха странни или липсваше солидно обяснение. Той е бил в Лос Анджелис и е събирал материал за статия, когато според съобщенията решил, че животът повече не си струва да се живее.
	Самоубийството на Кингсли беше предизвикало много шум в журналистическите среди, а значението му като новина беше раздухано от настояването на съпругата му Лина Кингсли, че със стопроцентова сигурност е било инсценирано. Освен клетвената декларация, че съпругът й никога не би посегнал сам на живота си, тя посочваше като доказателство две граматични грешки в предполагаемото предсмъртно писмо. „Грешките“ не бяха нещо, което аз бих разпознала като неправилно и разбирах защо някои журналисти бяха започнали да се подиграват с категоричното твърдение на д-р Кингсли, че съпругът й никога не би използвал изречение с неправилна конструкция дори и за сто милиарда години и че това е доказателство за престъпно потулване на нещата.
	Оказа се, че самоубийството (или убийството) се беше случило преди шест месеца и довело след себе си много по-голяма трагедия от тази, че една съпруга е загубила съпруга си. Д-р Кингсли, която е била професор по азиатска култура и езици в Джорджтаун и неотдавна назначена в дипломатическата служба на САЩ от Белия дом, си беше изградила репутация на леко откачена, а някогашната й блестяща кариера беше неравна и накрая беше западнала. Тя беше обладана от желанието да разкрие мистерията около смъртта на съпруга си, и се беше изнесла със сина си от Лос Анджелис, след като беше загубила назначението си в Държавния департамент и беше напуснала университета. След като полицията на Лос Анджелис я беше изхвърляла многократно като безнадеждна откачалка, тя беше наела различни детективи, но от файла заключих, че Трестинг е единственият, който се беше задържал и беше приел разказа й като достоверен.
	Трестинг беше проучил всички репортажи, по които е работил съпругът Кингсли, като систематично беше анализирал списъците с евентуални врагове и един по един ги беше отхвърлил като възможни заподозрени за убийството му. След това и с Чекър като негов партньор по компютърната част той се беше впуснал да търси непоследователности в дневника на Кингсли.
	Прескочих тази част. Някакъв сенатор се беше извъртял на 180 градуса по решението на важен въпрос, ФБР се беше отказало от ключов свидетел и се беше провалило в разкриване на титаничен случай на корупция и рекет. В бележките на Трестинг личеше масивно количество подготвителна работа — телефонни разговори, срещи и намиране на хора, но беше стигнал единствено до заключението, че е навлязъл в зоната на здрача.
	Странните случаи датираха отпреди години и в статистически значим процент ровенето на Чекър беше разкрило една обща нишка — думата „Питика“. Откъслечни текстове от паметни записки, дочути разговори, шепот за шепот на шест степени на разделение от действителното събитие… но имаше някаква връзка.
	Чекър се беше опитал да изследва думата. Също като Антън, той беше открил едва загатнати отпратки за сенчест правителствен проект в различни класифицирани документи. Но за разлика от Антън, той беше открил и няколко бегли щрихи, свързани с документи на ЦРУ, включително сравнение с един свръхсекретен проект с кодово име „Черна гама“, за който в една бележка Чекър със своя цветист език обясняваше, че е „добре известен с това, че се е провалил с гръм и трясък в лицето на създателите си“. Дали и Питика е била провал? Това като че ли не пасваше с останалите данни, а призрачната ръка на Питика изглежда засягаше събития от местно до национално и глобално ниво.
	Облегнах се и разтрих очи. Ставаше много по-трудно да отхвърля откачените конспиративни теории на Трестинг.
	Чекър изпсува тихо и прекъсна размишленията ми.
	— Артър. Събуди се — каза той.
	Обърнах се да повикам Трестинг, но детективът се беше събудил, щом чу името си. Той стана и се доближи до мен.
	— Какво има?
	Чекър се пресегна и потупа отстрани монитор, който не можех да видя.
	— Джипиес тракерът. Загубихме сигнала.
	Трестинг също изпсува, пъхна ръка в джоба си и извади приемника, за да се убеди лично. Пак изпсува.
	— Какво е станало?
	— Не знам — каза Чекър. — Може да е повреда. Може да е смущение.
	Може би са паднали в Мексиканския залив. — Вниманието му все още беше насочено към един от другите му монитори и щракаше по мишката толкова бързо, че приличаше на телеграфист. — Аз лично бих заложил на циничния вариант. Дори нашето момиче да е изхвърлило тракера и той да е паднал в тоалетната чиния, пак щеше да ни изпраща сигнал.
	Трестинг се отпусна на своя офис стол.
	— След всичко това тя изчезва.
	Чудех се дали клиентката ми е мъртва. Помъчих се да не мисля за това.
	— Не са обявили летателен план, но широката кръгова траектория би ги отвела над Колумбия — отбеляза Чекър. — Само казвам. Възможно е да летят за там.
	— Колумбия — измърмори Трестинг. — Точно така. Разбира се.
	Почуках с пръст монитора, все още пълен с данни, пред мен.
	— Не съм свършила с това. Намерихте ли връзка между Питика и наркокартелите?
	Чекър се облегна на стола си и за пръв път изглеждаше изморен.
	— Кой знае? Понякога изглежда като че ли искат да унищожат картелите. Понякога ги предпазват от унищожение. Започвам да си мисля, че са хаотично неутрални.
	— Все едно, това сега не ни е много полезно — каза тихо Трестинг. — Една цяла страна е ужасно голямо място, където да намериш няколко призрака. — Той ме погледна. — Твоето момиче е убило мистър Кингсли. Няма съмнения за това. Но аз искам да намеря този, който го е накарал.
	Той затвори очи и се прегърби.
	— Хей, горе главата, детективе — каза Чекър. — Преди да изпаднеш в дълбоко отчаяние, може да имам друга следа за теб тук в Града на ангелите. Докато дремеше, се занимавах с внушителна степен на успех да проследя Дона Полк.
	Двамата с Трестинг едновременно се надигнахме.
	— Какво? — извика Трестинг.
	— Да, да, разрешавам да се преклоните пред мен. — Чекър зае величествена поза с ръка, вдигната във въздуха. — Опашката за автографи започва отдясно…
	— Чекър! — каза Трестинг.
	— Няма дори да ме оставиш да се изфукам? Ти си ужасен човек — упрекна го дружелюбно Чекър. — Проследих я до нерегистрирана кола и проследих колата до един офис паркинг. Пращам ти ги на телефона в момента, Артър.
	Размахах моя телефон за еднократна употреба.
	— Ами на мен?
	Чекър ме изгледа проницателно, сякаш преценяваше дали съм достойна. Върнах погледа.
	— Добре — каза той и натисна копчето. Телефонът ми се обади в ръката, че имам ново съобщение.
	Не показах колко се обезпокоих от това, че той вече има номера ми. В края на краищата аз се обадих на Трестинг от този телефон; това беше най-простото обяснение. Чекър не беше всезнаещ. Не беше.
	— Не знам кой е офисът, но скоро ще науча — каза Чекър. — Все още ми остава да прегледам много от записите на охранителните камери, както и всички договори за наем и предмет на дейност на фирмите в сградата. Дай ми няколко часа и ще сведа възможностите до минимум.
	— Браво, момче! — Трестинг пак се оживи. Той скочи с прекалено много ентусиазъм и хвана монитора на Чекър с две ръце — Ти си блестящ.
	Блестящ!
	— Знам — отговори Чекър и се усмихна.
	Трестинг се обърна към мен.
	— Как искаш да изиграем това?
	Донякъде се учудих, че не иска да ме изключи от играта. Не че би успял, но все пак.
	— Според мен разбиваме вратата, чупим няколко глави и разбираме какво става там.
	Трестинг повдигна вежди.
	— Ти наистина не си детектив.
	— Не, не съм — казах аз. — Това не ми е работата. Хората ми казват къде е нещото и аз им го връщам, без да е нужна детективска работа.
	Беше почти истина; от време на време се налагаше да правя разследвания по някой случай, но работата рядко беше много. Клиентите ме наемаха главно за измъкването на нещото.
	— Предполагам, че понякога в грубата сила се крие известна елегантност — намеси се Чекър. Не можех да определя дали го казва саркастично.
	— Защо, ти какво би направил? — попитах Трестинг.
	— Обикновено ли? Първо ще наблюдавам обекта. Ще поставя бръмбари. Ще събера сведения, без да ме виждат, ще накарам Чекър да хакне системите им. Ще вляза под прикритие, ако се налага.
	— Като деликатния подход, който използва в моя случай — казах многозначително аз.
	— Беше съвсем друго. Сама жена, която отвлича мишената ми?
	Доколкото знам, аз бях в по-добра позиция.
	— Доколкото знаеш — казах аз.
	Трестинг тъжно сви рамене.
	— Дона може още да е там — възразих аз. — И дотук те имат преднина. Опитаха се да ме убият, взеха Кортни, джипиес сигналът прекъсна — не можем да играем безопасно и бавно. — Сетих се за смъртта на Антън и черните костюми в къщата на Кортни и започнах да си мисля дали не трябва да сменим офиса на Трестинг с някое по-сигурно място.
	Трестинг издиша през стиснати зъби.
	— Съгласен съм. Веднага щом Чекър изстиска цялата информация, която може, гласувам да влезем през предната врата.
	— С оръжия — казах аз.
	— Да — кимна Трестинг. — С оръжия.


>	Глава 11

	След като прегледах достатъчно от информацията на Чекър, за да призная, че Трестинг може и да не е абсолютно откачен — а и освен това изпитах още по-силна тревога около този случай и нещата, на които попаднах, — реших да поспя няколко часа, докато чакаме резултата от проучването на Чекър.
	— Мисля да си полегна на твоето канапе — казах на Трестинг. Исках да съм тук, ако има нещо ново.
	— Разбира се — каза детективът. — И без това трябва да проведа няколко разговора.
	— Как ти се сториха програмите ми? — попита Чекър, когато станах, с предизвикателна нотка в гласа. — Интересно четиво? Стремя се към елегантност.
	Престорих се, че не забелязвам предизвикателството.
	— Да, внушителни са. Марковската верига Монте Карло — направил си го много хитро.
	Двамата ме зяпнаха. Челюстта на Чекър увисна леко отворена.
	— Кас Ръсъл, твоето ниво на сексапилност току-що се покачи с около трийсет процента — каза накрая той.
	Една точка за Кас, помислих си аз.
	— Чета статистически изследвания през свободното си време. Хей, Трестинг, къде е тоалетната ти?
	Той посочи, все още онемял.
	Използвах момента на усамотение, за да пратя на Рио есемес с кратко резюме на последните събития, като му дадох адреса на паркинга, докъдето Чекър беше проследил Дона, и плана ни да тръгнем натам. Не бях сигурна, но ми се стори, че смениха темата, когато се върнах, и се надявах, че са си говорили за мен. Приятно ми е, когато изнервям хората.
	Изтегнах се на канапето на Трестинг, като пъхнах ръка под якето на удобно разстояние от пистолета и за част от секундата установих, че главоболието ми се връща, преди да заспя.
	Събудих се от страхотна караница.
	През полузатворените щори в офиса се лееше ярка дневна светлина.
	Мониторите на компютъра на Трестинг бяха тъмни; самият той стоеше зад бюрото си и водеше гръмогласен спор с ниска, набита жена, която виждах за пръв път. Имаше кръгло лице, което бих нарекла ангелско, ако очите й не горяха от гняв. Беше доста добре поддържана, с елегантно подстригана черна коса, безупречен грим и палто, което разпознах като „скъпо“. Трудно ми беше да определя възрастта й; допуснах, че е към петдесет, но изглеждаше по-млада.
	Надигнах и се обърнах към тях, смутена, че не се събудих, когато е влязла — обикновено спя леко. Но от друга страна обикновено не изкарвам два дена без почивка.
	— Плащам ви, за да ме държите в течение! — крещеше жената.
	— Точно това правя сега, доктор Кингсли — отговори Трестинг, очевидно мъчейки се да запази спокойствие.
	— Намерили сте я и после сте я изгубили! Знаели сте къде е била и вместо да тръгнете след нея…
	— Това не е така… — опита се да я прекъсне Трестинг.
	— Тя уби съпруга ми! — изкрещя жената.
	О-о. Лина Кингсли.
	— Мислех си, че сте дипломат — казах аз, без да се замисля.
	Кингсли се обърна и ме изгледа кръвнишки право в очите и не е за вярване, но се дръпнах няколко сантиметра назад от гнева, който излъчваше. Спомних си със закъснение, че неотдавна цялата й кариера в дипломатическата служба се беше провалила. Сбърках.
	Кингсли насочи поглед към Трестинг.
	— А що се отнася до това да въвлечете още някой…
	— Тя е професионалист и има информация…
	Много любезно от негова страна да ме представи по този начин.
	— Законите на Калифорния изрично забраняват един частен детектив да споделя с други каквато и да е информация, свързана със случая, без да е получил съгласие от клиента си — прекъсна го грубо Кингсли.
	— Законите на Калифорния също така забраняват един частен детектив да влиза незаконно в частен имот, да насочва огнестрелно оръжие срещу невъоръжени граждани или да се преструва, че не е частен детектив, за да получи информация — каза Трестинг и скръсти ръце. — Струва ми се, че досега не сте изразявали недоволство от мен.
	Тези закони не ми бяха известни. Леле, Артър Трестинг беше много непослушен частен детектив.
	— Те убиха Рег — процеди Кингсли с треперещ от гняв глас. — Помъчете се да не го забравяте. За вас това може да не е нещо лично, но да открия какво се е случило за мен е най-важното нещо на света. Обичали ли сте някого, мистър Трестинг? Ако е така, помъчете се да се поставите на моето място.
	Тя се завъртя на токчета и излезе от офиса. Трестинг се свлече на стола и наведе глава.
	Според мен Кингсли беше малко несправедлива към горкия човек. За мен беше очевидно, че той се пребива от работа в това разследване.
	— Хубаво, че не й каза как си се раздрънкал за нейния случай, докато двамата бяхме насочили пистолети един срещу друг — казах аз.
	— Изобщо не трябваше да ти казвам — призна той. — Всичко тръгна с главата надолу и назад. А и тази доктор Кингсли. Когато се запознахме, беше образец за дипломация и не съм си мислел, че нещо би могло да я извади от това състояние. А ето че сега…
	— Откачи?
	— Този случай е труден — каза той.
	— Тя е много… всеотдайна — предположих аз.
	— Това не е и една десета от всичко. И двамата почнахме да получаваме смъртни заплахи, анонимни, след като тръгна цялата тази работа. Впрочем не съм сигурен дали не трябва да се чувствам обиден, че никой не се опита да ги изпълни. Но тя винаги се смееше. Казваше, че ако някой я убие, може би ще приемат смъртта на мъжа й по-сериозно.
	— Наистина ли?
	— Да. Някакъв човек веднъж дори заплашил сина й. Тя му взела бодигард и не й мигнало окото.
	— Ау!
	— Да. — Трестинг се облегна на стола и затвори очи. — Бива си я. Не мога да кажа, че е най-откаченият клиент, който съм имал, но самият случай определено е най-откаченият. Животът на частния детектив е много вълнуващ, а?
	— Като стана дума за това, какво ти позволява да правиш разрешителното за частен детектив? — попитах любопитно аз.
	— А? Ами… да се разхождаш насам-натам.
	— И толкова?
	— Горе-долу.
	Изпитах силно желание да се изсмея.
	— Макар че понякога хората, като видят разрешителното, си мислят, че трябва да отговарят на въпросите — добави Трестинг. — Приемат те като човек от властта и тъй нататък.
	— Точно затова имам фалшиво разрешително — казах аз.
	— Все едно че не съм чул това.
	Отидох до банята, където, без да бързам, наплисках лицето си с вода и си изплакнах устата. Когато се върнах, мониторите на Трестинг пак бяха включени и той говореше с Чекър.
	— Идваш точно навреме, Ръсъл — каза той.
	— Мисля, че стесних кръга на търсенето ви — каза ми Чекър. — Представят се за туристическа агенция, което е добро прикритие за тонове международни разговори. Но сигурността на вътрешната им мрежа е абсурдно силна. Тя е…
	— Проби ли я? — прекъснах го аз.
	Той потрепна.
	— Ще я пробия. Още малко време…
	— Но знаем със сигурност, че офисът е този, нали?
	— Статистически подозрителната активност…
	— Да — каза Трестинг и заглуши ядосания възглас на Чекър, че пак го прекъсват. — Това е неговият начин да каже да. Хайде да тръгваме.
	— Чувствам се оценен — промърмори Чекър.
	— Благодаря ти — казах му аз с преувеличена любезност и се обърнах към Трестинг: — Сега да тръгваме.
	Чекър ни показа енергично среден пръст и прекъсна връзката.
	— Той ще е готов, когато влезем — уверено каза Трестинг. — В случай че можем да му осигурим дистанционен достъп. Ще можем ли?
	— Може ли да го накараш първо да изключи охранителните камери? — Едва ли щях да забравя колко лесно Чекър успя да ни намери двете с Дона в записите от камерите в Санта Моника.
	— Вече го помолих. Поради някаква причина охранителната система на сградата днес не работи. Изключена е през последните няколко часа.
	Погледнах мрачната му физиономия.
	— Мислиш, че се готвят за нещо?
	— Начинът да разберем, е само един. Имаш ли нещо против да ми върнеш пистолета?
	Трестинг караше; седях до него и се мъчех да успокоя нервите си. Никога не бях действала с друг човек. Усещането беше странно, глождещо, беше променлива величина, която не можех да контролирам. Потиснах тези мисли, както и главоболието, което пак се появи с глухо пулсиране, докато пътувахме — сега не беше момент да се разсейвам. За щастие имах достатъчно практика с махмурлуци, за да игнорирам доста лесно главоболието.
	След като намерихме правилната пресечка, Трестинг паркира ужасяващия си пикап на улицата, за да не се затвори в гараж с такса девет долара на час, и влязохме през предния вход на офис сградата. Портиерът във фоайето ни кимна с умерено намръщено лице — вероятно защото и двамата изглеждахме като членове на един и същ боксов клуб или имахме навик да влизаме заедно през вратата, — но Трестинг му кимна в отговор горе-долу приятелски и отиде до указателната табела, сякаш името му беше в списъка, а портиерът се зае пак с кръстословицата си.
	Взехме асансьора до третия етаж, без да си говорим, и тръгнахме по застлания с мокет коридор сред анонимни врати, докато намерихме апартамент 3 В. Вдигнах вежди към Трестинг и пъхнах ръка под якето си.
	Застанахме от двете страни на вратата и той се пресегна да я отвори.
	Дръжката отказа да помръдне под пръстите му. Заключено.
	Спогледахме се. Очевидно туристическата агенция не беше активно прикритие, щом потенциалните клиенти не можеха да влизат вътре.
	Трестинг ми направи знак да стоя от моята страна на вратата, вдигна юмрук и силно почука.
	— Поддръжка на сградата — извика той.
	Нищо.
	Пробва още веднъж. Пак нищо. Отвътре не долових и най-леко движение.
	Погледнах го и направих движение сякаш ритам вратата. Отлично се справям с ритане на врати. Трестинг обаче вдигна ръка, за да ме спре и извади комплект шперцове. Признах му, че неговият начин не биеше толкова на очи.
	Останах в готовност в случай че служителите в офиса са ни чули и тихо се подготвят да ни посрещнат. Трестинг се справи с ключалката със смайваща бързина, почти сякаш пъхаше ключ, а не някакво извито парче метал, вдигна очи и ми кимна. Кимнах в отговор, той завъртя дръжката и отвори вратата.
	Пистолетът подскочи в ръката ми, но нямаше нищо, към което да го насоча. Гледахме тъпо.
	Една жена, която изглежда беше играла ролята на рецепционист, беше просната точно зад вратата, а гърлото й беше прерязано толкова дълбоко, че беше почти обезглавена. Около нея имаше голяма, лепкава локва кръв, която беше попила в мокета.
	Трестинг също извади оръжието си и влязохме в стаята, като огледахме всеки ъгъл и внимавахме да не стъпим върху напоения с кръв мокет.
	Трестинг затвори зад себе си вратата с лакът и се промъкнахме нататък в апартамента.
	Стомахът ми се присви, докато преминавахме покрай подредените в редица бюра. Един млад мъж с руса коса пред компютър беше изкормен.
	Жените в следващите две кабинки изглежда се бяха опитали да избягат.
	Едната беше паднала напред, но главата й беше извита на 180 градуса и изцъклените й очи се взираха в тавана, замръзнали от ужас.
	Свихме зад ъгъла и влязохме в конферентната зала. Кръвта я беше превърнала в грозно произведение на съвременното изкуство.
	Мъжете и жените, седящи около дългата маса, бяха по-стари, добре облечени, корпоративен тип. Всички, освен един, бяха вързани за столовете си, с парцали, затъкнати в устата, а единственото изключение беше мъж на средна възраст с дупка от калибър .22 на челото.
	Математиката се подреди в блестящи червени криви, а диаграмата на разпръскване ми показа точно страданията на всеки от тях.
	Не ми прилошава лесно, но за момент затворих очи.
	— Вземи — чух гласът на Трестинг. Той ми подаде чифт латексови ръкавици, които извади от джоба си. Беше намерил и няколко найлонови торби в някакво кошче; изтръска парченцата ситно нарязана хартия от тях и ги сложи върху обувките, като подаде две и за мен. — От отдела по съдебна медицина са добри. По-добре да не оставяме следи.
	Механично обух торбите върху кубинките си и внимателно пристъпихме напред. Опитах се да извлека нещо полезно от кланицата, но не успях; можех да видя само параболи от кръв, издигащи се нагоре и завършващи в страховита тригонометрия, безкрайно повторение от прекалено много точки на конвергенция — ъгли на удара, скорост на разрязване, повтарящи се отново и отново…
	Виждах всичко. И то не означаваше нищо.
	Трестинг закачи блутут на ухото си. Не беше трудно да се сетя на кого се обажда. Той започна да описва сбито и ясно сцената и внимателно да измъква портфейлите на хората около конферентната маса, като разглеждаше документите за самоличност.
	Насилих се да се абстрахирам, да наблюдавам и обходих с поглед нещастните жертви. Мъчех се с всички сили да не обръщам внимание на математическия риплей, но нищо не можеше да придаде по-приятен вид на сцената. Виждах крайници, извита в неестествен ъгъл, плитки разрези, очертаващи зловещи рисунки по кожата… една жена беше отчасти одрана.
	Вонята, носеща се в застоялия въздух, ме удари в носа и ме задуши.
	Бруталният ужас тук не можеше да ми каже нищо полезно. Избягах обратно към предния офис, като полагах всички усилия да не гледам към труповете и се съсредоточих върху кабинките, като отварях чекмеджета и шкафове с папки.
	Ненужно си правех труда. В шкаф след шкаф виждах само редици висящи папки, което подсказваше, че в тях е имало някакви документи, но всички папки бяха празни — дори хартиените етикети на папките липсваха. В чекмеджетата на бюрата положението беше същото. После пробвах с компютрите — когато първият отказа да стартира, минах зад него и видях, че твърдият диск липсва и висят само кабели. Внимателно проверих всички компютри в помещението, но всички бяха изкормени. В частните офиси историята беше същата, като липсваха само трупове; очевидно всички важни хора са били в конферентната зала.
	Тук-там по пода имаше пръснати парченца хартия от шредер. Накрая намерих и въпросния шредер, чудовище с индустриални размери, но кошчето под него беше празно. Разбрах защо, когато открих кухнята на офиса.
	Срещу входа беше преобърнат настрани голям метален шкаф за документи, а по него бяха залепени с тиксо найлонови торби за уплътнение и този импровизиран бент задържаше гъстата бяла каша, която запълваше цялата кухня до нивото на кръста ми. Блъсна ме остра миризма на химикали, закашлях се и си стиснах носа, като примигвах, за да махна сълзите от очите си. Въпреки че ранът не течеше, парцалите в мивката показваха как помещението е било толкова лесно наводнено и после са хвърлили във водата някаква откачена химическа смес заедно с… нарязаната хартия.
	Някой искаше да е съвсем, съвсем, съвсем сигурен, че никой няма да възстанови информацията от този офис. И без това нямаше много хора, които биха могли да съединят нарязаните с шредер документи; със сигурност никой не би могъл да го направи лесно — никой, освен мен, но би било както егоцентрично, така и прекалено нагласено да допусна, че цялата тази разруха е била само заради мен. Защо, който и да е, би си създал толкова допълнителни грижи?
	— Хей, Ръсъл — извика Трестинг.
	Като внимателно заобикалях труповете в предния офис, си пробих път до камерата за мъчения — конферентната зала. Трестинг стоеше в другия край и разглеждаше един празен стол.
	— Виж това — каза той и аз се приближих. На много места по краищата на стола се пресичаха пръски кръв, но седалката и облегалката бяха чисти.
	— Някой е седял на него — казах аз.
	— Никъде не видяхме Дона Полк. Дали е била тя?
	Присвих очи към седалката на стола, за да си припомня размерите на бедрата на Дона. Не бях обърнала прекалено много внимание, но направих груба сметка, като ги прецених по памет.
	— Не. Прекалено широко е. Според мен е бил мъж. Или едра жена.
	Примижах срещу пръските кръв около празния стол, числата се извиха в спирала, за да намерят началната си точка някъде горе във въздуха, контур с човешка форма от трептящо червено.
	— Който и да е бил на стола, него също са го измъчвали.
	— Откъде знаеш?
	— Пръските — отговорих аз, като не исках да навлизам в детайли.
	— Мисля, че нашите извършители са похитили някого — каза Трестинг. — Искали са информация — насилили са жертвите да говорят, най-вероятно докато колегите им са били измъчвани или убивани. — Той посегна към най-близката жена и повдигна крайчето на парцала с пръст. — Погледни.
	Беше прав. Кръвта беше оцветила кожата под парцала, но не и местата около собствените й рани. Беше се размазала и затова беше трудно да преценя, но по ъгъла допуснах, че е на мъжа срещу нея.
	Може би тези детективски умения в крайна сметка имаха някаква стойност.
	Разказах на Трестинг какво съм намерила в останалата част от офиса.
	— Освен ако не държат данните си някъде на външен сървър, всичко е изчистено.
	— В такъв случай по-добре е да се махаме — каза той мрачно. — Можем да хвърляме едно око на полицейското разследване.
	— Кога според теб ще го намерят?
	— Веднага след като излезем, щом им се обадя по телефона.
	Завъртях очи.
	— Стига, Ръсъл — изръмжа Трестинг. — Това е прекалено голямо.
	Имаше право. Разбира се, като имах предвид какво знаем ние за Питика, това вероятно беше прекалено голямо и за ченгетата.


>	Глава 12

	На връщане карахме в мълчание почти по целия път. Трестинг намери свободно място на улицата на няколко пресечки от офиса си и паркира пикапа, като сменяше скоростите толкова рязко, че ми се разтракаха зъбите. Той загаси двигателя и посегнах към дръжката на вратата, но гласът му ме спря.
	— Ръсъл.
	— Да?
	Той не тръгна да излиза от колата.
	— Мислех си нещо. Това не беше Питика. Не е в техния стил. И те не биха направили такова нещо на своите хора.
	— Значи има нов играч? — Помислих си за гаража на Антън, за мъжете с черни костюми в къщата на Кортни. Пред очите ми пак изплува кланицата в офис сградата, като се мъчех да избягвам детайлите. Може би тази каша беше достигнала точката, в която трябваше наистина да работя с Трестинг и да споделя с него всичко. Отворих уста.
	Трестинг удари с длани по волана.
	— По дяволите, Ръсъл!
	Премълчах другата информация.
	— Какво?
	Той ми хвърли определено отровен поглед по незнайни за мен причини.
	— Какво? — повторих аз.
	— Казала си му, нали?
	— Казала съм какво на кого? — Откога Трестинг си беше въобразил, че има думата в моя бизнес? Не можеше да се каже, че имам много приятели, на които да изтропам информацията; единственият човек, с когото бях във връзка беше… о-о. О-о. — Чакай — да не мислиш, че Рио го е направил?
	Той ме погледна в очите и задържа погледа си със стиснати зъби, а в очите му се четеше болката и гнева на жертвите в офис сградата.
	Преглътнах. Дали е бил Рио? И какво означаваше, ако е бил той? Да се яви такъв вид работа… бих излъгала, ако кажех, че е приятна, но за мен нямаше нищо ново в това на какво беше способен Рио. Методите му ми бяха добре известни. И ако някой си го заслужаваше, това беше Питика.
	Нали така?
	Трестинг продължи да ме гледа така, сякаш го бях предала. Опитах се да не обръщам внимание на присвиването в стомаха ми, което забележително приличаше на чувство за вина.
	Разбира се, че трябваше да кажа на Рио къде отиваме, повтарях си аз.
	Той следеше Дона; ако се бяхме изправили един срещу друг с противоположни цели… така умират някои хора! Започнах да се ядосвам от обвинението на Трестинг. В случая моралното право не беше на негова страна. Не беше.
	— Казах ти — започнах аз. — Щом работиш с мен, работиш и с хората, на които вярвам. Не знам дали Рио има нещо общо с това, но…
	— Излез от колата.
	— Все още можем да работим заед…
	— Излез от колата ми.
	Излязох. Трестинг излезе от другата страна и тресна вратата много по-силно, отколкото беше нужно.
	Реших да пробвам да се държа професионално.
	— Ще му се обадя — предложих аз. — Ако е бил той, ще видя дали е измъкнал някаква информация от офиса. И ще ти кажа.
	Търпението на Трестинг преля и той удари с юмрук капака на пикапа толкова силно, че направи вдлъбнатина.
	— Как можеш да стоиш пред мен и да ми казваш… след това, което видяхме… — Той поклати няколко пъти глава, сякаш искаше да прогони дявола. — Не. Не. Не ми се обаждай, Ръсъл. Просто недей. Ще решим случая без теб или изобщо няма да го решим. — Той се покашля. — Не си заслужава.
	Нещо ме прободе в гърдите, остра и непозната болка. Той не мислеше само Рио за чудовище.
	— Разбирам — казах аз. Движех с труд устни. — Няма да те безпокоя повече.
	Думите му продължаваха да звучат в ушите ми, когато се обърна и си тръгна, а след него остана отвращението, презрението и ужасът. Той се отдалечи.
	Пробождащото усещане се засили. Поех дълбоко въздух и си казах, че няма значение.
	Почаках Трестинг да се скрие зад ъгъла и тръгнах в посока на офиса му, като търсех спортната кола, която бях карала предишната вечер, но някой я беше отмъкнал. Нищо чудно, като се има предвид, че колата беше прекалено хубава за този район, а вече бях свършила половината работа за всеки начинаещ крадец на коли, но все пак беше досаден завършек на една тъпа сутрин. За момент и доста дребнаво се поколебах дали не взема пикапа на Трестинг, но това беше дори под моето достойнство.
	Група тийнейджъри използваше улицата, на която бях паркирала, за тренировки по скейтборд. Въздъхнах и тръгнах обратно по тротоара, като търсех удобно, свободно от свидетели място, за да си открадна транспорт до вкъщи.
	Чух изстрел, последван веднага от още няколко.
	Триангулирах наум за по-малко от половин секунда. Офисът на Трестинг.
	Хукнах обратно натам, откъдето бях дошла. Престрелката рисуваше неправилно тату — едно напълно автоматично оръжие, и три, не, четири полуавтоматични или револвери. Хората на улицата си крещяха един на друг и тичаха да търсят прикритие, като вадеха мобилни телефони — значи ченгетата щяха да тръгнат насам, но прибавих на ум времето за реакция и времето за пътуване — прекалено дълго, прекалено бавно.
	Обувките ми тропаха по цимента в такт с откъслечния огън. Завих зад ъгъла към входа на Трестинг, докато мозъкът ми избухваше в звуци и траектории и ми казваше точно къде са стрелците: един, втори, трети, четвърти, пети. Двама до по-близката стена на офиса на горния етаж, още трима подредени от другата страна на стаята. Единият може би беше Трестинг, но тъй като щорите бяха пуснати, нямаше начин да разбера кой точно. Трябваше да вляза.
	Офисът на втория етаж. Стени от пенобетон, заключена и бронирана врата, прозорец с решетки. С малко време и подходящи средства бих могла да проникна и през трите, но кое беше по-бързо? Кое?
	Прозорецът, трябваше да е прозорецът. През главата ми рикошираха изчисления за закрепването на решетката и здравината на стените. Къртя решетката. Чупя стъклото. Да.
	Вместо да хукна по външната стълба към вратата, се насочих към отсрещната страна на алеята, спринтирах и скочих, като хванах най-долното стъпало на противопожарната стълба с една ръка. Желязото се впи в дланта ми под тежестта на тялото ми и после се заизкачвах по металната стълба.
	Извадих ЗИГ-а, като прелетях през първата площадка и тръгнах нагоре по стълбите. От другата страна на алеята прозорецът на Трестинг беше вдълбан в стената малко след мястото, където стълбата свършваше пред вратата на офиса — надолу имаше пропаст от два етажа. Докато прелитах на същата височина, стрелях към прозореца, без да намалявам скорост.
	Бум-бум-бум-бум.
	Стигнах горната площадка, прекрачих перилата и скочих.
	Скокът ме издигна във висока дъга над мръсния паваж на седем метра под мен, с дълъг момент на безтегловност, преди да се блъсна с рамо в бетонната стена над прозореца на Трестинг. Времето като че ли се забави.
	За стотни от секундата изглеждаше, че ще падна; допустимата грешка беше почти несъществуваща. Погледнах надолу към двуетажната пропаст под мен, докато в главата ми се въртяха уравнения, ускорението на притеглянето правеше акробатически скокове през всяка инкарнация на всички възможни променливи и поставих здраво ръка върху циментовите блокове, като използвах триенето, за да намаля съвсем малко скоростта.
	Векторните диаграми на нормалната сила и земното притегляне и кинетичната енергия минаваха с рев през сетивата ми. Малко преди земното притегляне да спечели и да ме засмуче в падане от два етажа височина на алеята под мен, пуснах пистолета.
	Той ме изпревари със съвсем малка част от секундата и когато падна между решетката и горния перваз над прозореца, изхвърлих левия си крак напред и го настъпих с цялата си тежест. Корпусът на пистолета се заклини между решетката и перваза с цялата сила, на която бе способна такава проста машина, и се превърна в моя импровизиран лост.
	Когато стрелях от другата страна на алеята, се целех в четирите болта, с които беше закрепена решетката към стената. Изстрелът от пистолет няма достатъчно сила, за да ги откъсне, но можеше прекрасно да ги среже. Със срязаните болтове и масивното усилие на лоста, решетката се разклати и после се откъсна с пронизителен писък от стената.
	Нямах време да се съвзема. Левият ми крак върху падащата решетка беше единственото нещо, което не позволяваше да полетя от седем метра височина и да се размажа на настилката долу. Изритах решетката и се хвърлих с глава напред в оголения прозорец.
	Нямаше шанс да не се порежа; налагаше се да приложа целите си математически способности, за да генерирам достатъчно сила и да счупя стъклото от тази посока. Влетях в стаята с раменете напред, а щорите се разлетяха върху мен във водопад от счупени ленти. Докато падах, завъртях крака във въртележка, за да хвана стрелеца, който стоеше най-близо до прозореца — тя не беше Трестинг — стиснах ги в ножица и я повалих, преди аз да падна на пода.
	Вече нямах оръжие, но взех парче счупено стъкло във всяка ръка, и се завъртях. Не е Артър — стъклото излетя от ръката ми, и този не е Артър — и другото стъкло намери мишената си, момчето изпусна пистолета и се хвана за гърлото, докато падаше. Зърнах Трестинг от другата страна на стаята, скрит зад сейфа за оръжия и се обърнах към последното враждебно лице, което крещеше нечленоразделно и насочваше глока си. Залегнах и направих кълбо през бюрото, като по пътя грабнах едно от високите растения в саксия — беше истинско дърво — после кълбото премина в центростремително ускорение, завъртях растението заедно с мен и го изхвърлих като от прашка. Тежката саксия го удари в лицето, преди да има време да стреля. Тежката саксия спечели.
	Завърших кълбото си през бюрото и се приземих на крака.
	— Трестинг?
	Той се появи разтреперан иззад сейфа и ме гледаше с широко отворени, немигащи очи, а беретата подскачаше в ръката му.
	— Добре ли си? — попитах аз.
	Той продължи да ме зяпа.
	— Ранен… Ли… Си? — попитах натъртено аз. Това ли разбират под шок?
	Не бих си помислила, че Трестинг ще изпадне в шок, след като беше бивше ченге и тъй нататък.
	— Този прозорец е на втория етаж — каза той.
	— Точно така — съгласих се аз. — Добро наблюдение, предполагам затова те наричат частен детектив. Сега, сериозно, добре ли си?
	Той докосна десния си бицепс — по пръстите му се стече кръв.
	— Одраскване. Имам късмет. — Той огледа сцената. Четири трупа.
	Навсякъде счупени стъкла и боклуци. Прошепна: — Имаше решетка.
	Няма да лъжа — обичам да впечатлявам хората. Особено хора, които току-що са ме зарязали на улицата и са ми казали, че повече никога не искат да говорят с мен.
	— Да — казах аз. — Точно толкова съм добра.


>	Глава 13

	— Тече ти кръв — успя да каже Трестинг, когато си възвърна способността да говори.
	— Така е — казах аз. Притежавам свръхсъзнателност за тялото си; цялата математика на света няма да ми помогне, ако не мога да съчетая изчисленията с реалността. Мога да правя приблизителни изчисления за анатомията на другите хора, но за моята знам всяка подробност във всеки момент и бях сигурна, че мога да преживея пет плитки порязвания по лицето, врата и ръцете и че не е нужно да се тревожа за никое от тях. — И на теб ти тече кръв — добавих аз.
	Трестинг вдигна рамене, продължи да натиска с ръка драскотината, тръгна по счупените стъкла на пода и приклекна до най-близкия труп. Той хвана с два пръста китката на момчето.
	— Мъртви са — съобщих му аз. Не бяха изцяло доволна от това. Едва сега виждах колко са млади — четирима тийнейджъри, момиче и три момчета, вероятно около петнайсет-шестнайсетгодишни. Деца.
	Мразя, когато на децата им се случват лоши неща. Особено когато аз съм лошото нещо.
	Забелязах и нещо друго.
	— Всичките са азиатци. — Изглеждаше странно. — Да не си ограбил китайски ресторант или нещо подобно?
	— Корейци са — поправи ме Трестинг. Направих гримаса: за мен нямаше разлика. — И членове на една и съща банда.
	Той се изправи и посочи окървавената татуировка на ръката на момчето до него.
	Почти щях да кажа: „И какво от това?“, но си припомних нещо за корейци, афроамериканци и расови вълнения. Отбелязах си вътрешно в някакъв момент да проверя в интернет.
	Вместо това казах:
	— О-о.
	Трестинг отиде до прозореца. Не пропуснах да забележа как погледна през счупените стъкла, а после към мен и не можеше да повярва на очите си. Почувствах се доста самодоволна.
	Той пак се наведе и хвана китката на момичето, за да провери за пулс, който знаех, че няма да намери. Погледнах на другата страна.
	През счупения прозорец се чуваше шумът от улицата — звуци от автомобили, клаксони и хора, тръгнали по работа. Подухваше лек ветрец, който раздвижваше въздуха в офиса и от който порязванията на лицето ми започнаха да ме щипят.
	— Благодаря — каза изведнъж Трестинг.
	Думата прозвуча странно, сякаш някой чужденец казва нещо, като знае, че не го произнася правилно.
	— Няма нищо — казах аз.
	Трестинг се дръпна назад и ме изгледа леко намръщен, като че ли бях загадка, взела нов обрат.
	— Щяха да ме убият — каза той. — В този квартал ченгетата щяха много да се забавят.
	— Да — съгласих се аз.
	— Не съм… Благодаря — повтори той.
	Огледах съсипания офис. Самодоволството ми веднага отстъпи на потиснатост.
	— Бяха деца — прошепнах аз. Може би в крайна сметка наистина бях чудовището, за което той ме мислеше. — Бяха деца.
	— Знам — каза той сериозно и прозвуча като че ли наистина знае.
	Поех дълбоко дъх.
	— Сега какво?
	Той се поколеба.
	— Не знам. Има нещо различно. Питика за първи път ме взима на мушка.
	— Мислиш, че беше Питика?
	— Членове на корейска банда, които се опитват да убият черен частен детектив в лош квартал — каза Трестинг. — Ченгетата ще го отпишат като престъпление от омраза.
	— Какво от това? Може да е било така.
	— Видя информацията, Ръсъл. Дявол да го вземе, беше нападната.
	Почаках, но той не каза нищо друго, сякаш ме предизвикваше сама да се сетя. Помислих си за описанията в дневника на Кингсли. Наистина в няколко странни смъртни случая имаше замесени банди — стрелба от движеща се кола или хора, попаднали в престрелка на места, където бандите не би трябвало да са активни. Но Чекър беше свързал с Питика много други смъртни случаи, които нямаха нищо общо с банди — самоубийства, причудливи катастрофи, побои за грабеж, завършили лошо…
	Сетих се.
	— Те не искат да бъде разследвано.
	Трестинг посочи с пръст към мен, сякаш да каже: „Бинго“.
	— Те убиват хора така, че полицията да може да ги отпише лесно — осъзнах аз. — И да приключи случая.
	— Безсмислени трагедии — съгласи се той. — Не знам как Полк е накарала Кингсли да напише тази бележка, но ако не беше заради Лина… — Той прекъсна. — Дявол да го вземе.
	Той отиде до сейфа за оръжия, набра комбинацията, за да го отвори, и започна да зарежда беретата си. — Въоръжена ли си?
	— Ще бъда след малко. — Тръгнах внимателно между стъклата и изпочупените мебели и измъквах оръжията от безжизнените пръсти на младите нападатели на Трестинг. Момичето до прозореца имаше ТЕС-9, незаконно конвертиран за напълно автоматична стрелба; другите имаха два глока и евтин и грозен полуавтоматичен Смит&Уестън. Господи, достатъчно досадно беше, че трябваше да са толкова млади; не можеха ли поне да бъдат така любезни да носят хубава железария?
	Трестинг презареди, вдигна телефона и остави кратко съобщение на д-р Кингсли да вземе сина си, да отиде на някое анонимно място и да му се обади. Той затвори и пъхна беретата в кобура, после посегна пак към сейфа и извади карабина, за която не ми бяха нужни математически способности да кажа, че е с прекалено къса цев, за да е легална. Той я зави в чиста риза като сноп корнизи за пердета и напълно ме игнорира, когато го изгледах въпросително.
	— Тук има твоите отпечатъци и ДНК — каза той вместо отговор. — Ще бъде ли проблем?
	— Ще им трябва нещо, с което да ги сравнят — отговорих аз. — А ти какво ще правиш?
	— По-късно ще се събудя в някой вход и ще твърдя, че съм получил амнезия.
	— Не искаш ли да останеш тук като един добър гражданин и да помогнеш на разследването?
	— Не и когато доктор Кингсли може да е в опасност. — Той заключи сейфа и взе една чанта зад бюрото си, за да сложи в нея увитата карабина.
	Малко се подаваше навън, но не прекалено очебийно.
	В далечината се чуха сирени.
	— По-добре да изчезваме — каза Трестинг.
	— За бивше ченге не се ли отнасяш доста безцеремонно към закона? — отбелязах аз и тръгнах към вратата.
	По лицето му премина сянка.
	— От закона не съм видял никога нищо хубаво.
	Прокраднахме се по външната стълба; вдигнах очукания си зигзауер от земята и с бърза крачка стигнахме до пикапа на Трестинг. Двигателят потрепери и неохотно запали. Трестинг влезе в трафика и веднага отби настрана, за да направи място на пет полицейски коли с виещи сирени и примигващи светлини. Гледах как преминават покрай нас, като се мъчех да запазя безизразно лице. Трестинг потегли и се пресегна да извади еднократен телефон, все още в найлоновата си опаковка от жабката. После го пусна в скута ми.
	— Обади се анонимно в полицията за доктор Кингсли. Ще ти дам адреса й.
	Така щяхме със сигурност да се сблъскаме с ченгетата, когато пристигнем.
	— Наистина ли?
	— Ще стигнем след четирийсет минути. Обади се.
	Огледах се за нещо остро, за да отворя вакуумираната опаковка — математиката ми казваше, че иначе няма да мога да го извадя — и намерих химикалка на пода на колата, с която пробих найлона.
	— Хайде ти се обади.
	— Аз шофирам. Не е безопасно.
	— Наистина ли?
	— За бога… не можем да си позволим да ни спрат! Хайде обади се. И си сложи колана.
	— Чак сега ти се прииска да спазваш закона? — промърморих аз, но направих, както искаше, като натисках бутоните малко по-силно, отколкото беше необходимо. Предадох адреса, който ми даде Трестинг на диспечерката и затворих, когато попита как се казвам.
	— Синът й има ли си още бодигард? — попитах Трестинг.
	— Доколкото знам. А и в момента ще е на училище. Не мисля, че те ще рискуват да направят нещо в училището.
	— Все още не знаем кои са „те“ — посочих аз. — Или какво искат.
	— Имат някакъв план — каза Трестинг и стисна зъби. — Не знам какъв, но със сигурност имат план и ние им пречим, каквито сме късметлии. — Той ме погледна за миг, сякаш ме изчисляваше. — Особено ти, според мен.
	— За какво говориш? Попаднах случайно в тази история, много благодаря. Ти си човекът, който работи по случая от месеци.
	— Да, но мисля, че те бяха доволни да гледат как си гоня опашката. Вероятно са се забавлявали от липсата на напредък. После се появяваш ти и… — Той натисна малко по-силно спирачката, когато наближихме червен светофар и глупавият колан се опита да ме гаротира. — Следя Полк от месеци и тях не ги беше грижа да спасяват кожата й от никого, докато ти не се свърза с нея. После те се нахвърлят върху теб със страшна сила, тя изчезва и един ден по-късно и аз ставам мишена? Не вярвам в съвпадения.
	Беше прав. Дявол да го вземе. В края на краищата не бях попаднала съвсем случайно в тази бъркотия. Сетих се за думите на Рио: По-интересното за мен е кой е положил толкова усилия да те забърка в тази работа…
	— Има ли нещо, което искаш да споделиш? — каза Трестинг. Тонът му не беше враждебен, но не беше и неутрален.
	— Хей, аз от самото начало все още догонвам нещата — каза аз. — Ти продължаваш да знаеш много повече за това тъпо представление от мен.
	— Е, и ти знаеш нещо. Може би не го съзнаваш. Или може би те искат нещо от теб.
	— Не съм специална — възразих аз.
	Беше глупаво да го кажа. Трестинг не беше ненаблюдателен човек и малкото ми шоу, докато го спасявах, не можеше да се нарече „дискретно“.
	Той не отговори веднага, като превключваше скоростите емоционално и натисна газта, за да се вмъкне грубо в магистралата. После каза нещо, от което се страхувах.
	— В моя офис. Не че не съм благодарен, но какво по дяволите…
	Въздъхнах. Обичайният ми отговор, че съм добра по математика, нямаше да е достатъчен за човек като Трестинг. Изглежда беше от този тип, който се тревожи за нещо, докато не разбере и най-дребните факти за него.
	— Скочих — казах аз, нарочно правейки се на тъпа.
	— Два етажа.
	— Не, глупчо. От противопожарната стълба.
	Той помисли върху това.
	— И откачи решетката?
	— С пистолета си. От него става добър лост. Метален корпус, както ти е известно. — Гордеех се със себе си, че не му казах нещо презрително за евтините полимерни глокове, които са пълен боклук. Аз съм самата тактичност.
	Трестинг имаше вид на човек, който се чуди какво друго да попита.
	— Дявол да го вземе. Ако аз самият не го бях видял с очите си…
	— Тренирам много — излъгах аз.
	— Тренираш за Спайдърмен?
	— Наред с други неща. — Поне не ме беше видял как действително прескочих от едната на другата страна. Много по-бърза съм, отколкото си представят повечето хора.
	— Дявол да го вземе — повтори Трестинг. После попита наслуки: — От армията?
	Примигнах.
	— Какво?
	— Обучението ти? От армията ли е?
	— Приличам ли ти на военна?
	— Добре, значи не си била в армията. — Настъпи напрегната пауза.
	— Завършила съм университета на яките юмруци — казах аз, правейки се на хитра.
	— Хей, това беше и моята алма матер — каза Трестинг. — Но очевидно ти си завършила с пълно отличие или нещо подобно.
	— Как се сети? — казах аз. — Хайде, престани да ме разпитваш като частен детектив или втори път няма да дойда да ти спасявам нещастния задник.
	Не очаквах, че с тези думи ще го спра, но по някаква причина стана така и той потъна в дълбоко мълчание.
	С облекчение използвах възможността да изстрелям на Рио неразгадаем есемес и да видя дали има някаква нова информация. Окървавените трупове пак изплуваха пред очите ми, пак усетих тежката метална воня във въздуха. Все едно, тези хора бяха мъртви: лицемерно ли беше от моя страна да се надявам, че не е бил Рио?
	Но кой друг?
	Сетих се за Антън. Предполагах, че Питика са се заели с него, но експлозивите и пожарът не съвпадаха с обичайния им начин на действие.
	Такава каскада не можеше да остане незабелязана — щеше да изисква разследване. Същото се отнасяше за клането в апартамента, според мен.
	Но Рио не би тръгнал да убива Антън. Бях сигурна в това. Не че се тревожеше да не би случайно да пострадат невинни хора, но той никога не би предприел насочен удар срещу приличен човек и дванайсетгодишната му дъщеря. Беше невъзможно. Той самият може би беше способен на такава постъпка, но неговият Бог не би му позволил.
	Кой беше?
	Един факт беше неоспорим. Който и да беше нападнал Антън, хората в офиса, мен, Трестинг или Кортни Полк, Трестинг беше прав — нищо от това не се беше случило, преди да се намеся. Корелацията не изисква причинно-следствена връзка — но беше също така възможно аз да съм целувката на смъртта. Ти знаеш нещо — беше казал Трестинг. — Или може би те искат нещо от теб. Прехвърлих наум клиентите си, но вършех тази работа само от няколко години и не можех да се сетя за никакви случаи в миналото, които бяха достатъчно странни или необикновени, за да имат връзка с Питика. Определено не мислех, че знам нещо, заради което си заслужава да бъда убита.
	А единственото специално нещо около мен бяха математическите ми способности. Което беше готино, разбира се, и от време на време ме превръщаше в нещо като надрусана летяща катеричка, но на фона на широкия свят дори и аз не бях достатъчно суетна да си мисля, че заслужавам толкова много усилия, колкото полагаха някои хора, за да ни спрат.
	Сметките не излизаха. А за човек със свръхмощен математически ум като мен да не излизат сметките представлява сериозен проблем.


>	Глава 14

	Пристигнахме в къщата на Лина Кингсли петдесет и две минути, след като излязохме от офиса на Трестинг. Пътуването мина главно в мълчание — Трестинг беше потънал в мислите си, а аз, от своя страна, допусках, че разведряването на отношенията ни беше прекалено чувствително и крехко и сега не беше моментът да рискувам и да вляза в евентуално враждебна ситуация.
	Трестинг за пръв път караше, без да намалява скоростта. На улицата имаше една полицейска кола, но само една, и светлините й не бяха включени. Малката къща беше тиха — нямаше признаци, че нещо става и съседите не подаваха глави. Нямаше никакви признаци, че тук е имало престрелка.
	Разбира се, това не означаваше нищо. Това беше добър жилищен квартал, с добре поддържани дворове, огради и розови храсти, а Питика обичаше да действа незабележимо.
	Трестинг обиколи квартала и после спря няколко къщи преди къщата на д-р Кингсли. Той бръкна в платнената чанта, в която носеше карабината, извади оптически мерник и го вдигна към окото си.
	— Не се вижда много — каза той след малко. — Но има някакво движение.
	Според мен тя и ченгетата си говорят.
	— Мислиш ли, че биха я нападнали, докато полицията е там?
	— Вижда ми се глупаво.
	— Значи да чакаме?
	— Така мисля.
	Стояхме в пикапа напрегнати и в мълчание.
	След двайсетина минути вратата се отвори и двама униформени полицаи излязоха отвътре. Лина Кингсли ги изпрати с някакви любезни думи. Те й кимнаха, казаха довиждане и тръгнаха към патрулната кола. Но вместо да останат на улицата и да наблюдават къщата, както очаквах, черно-бялата кола потегли.
	— Тръгват ли си? — извиках аз. — Като се обадих, им казах, че има смъртоносна заплаха.
	Трестинг сви рамене.
	— Полицаите си имат много работа.
	Когато полицейската кола мина покрай нас, аз, без да искам, скрих лице от погледите им.
	— Престани да се стряскаш — каза Трестинг. — Това е добър начин да те забележат.
	— Не се стреснах — възразих аз.
	Трестинг поклати глава с отвращение. Отворих уста, изпаднала в глупаво отбранително настроение, но той вече излизаше от пикапа. Казах си, че ще му счупя носа при първа възможност — всъщност вече го бях направила — и проверих оръжията, затиснати в колана под палтото ми, преди да тръгна след него по тротоара.
	Направихме само няколко стъпки, когато един мъж с костюм изскочи от черен седан и се насочи бързо по алеята към входа на Кингсли. И двамата спряхме за част от секундата и после едновременно тръгнахме по-бързо.
	— Търговски пътник от врата на врата? — измърморих аз.
	— Според мен не е съвпадение, че изчака да си тръгнат ченгетата — измърмори в отговор Трестинг.
	Костюмираният стигна до вратата и натисна звънеца. Когато д-р Кингсли отвори вратата, той бръкна в джоба на сакото си и аз вече бях извадила пистолета и го бях насочила, но видяхме, че само й показва служебна карта. В същия момент Кингсли ни забеляза през рамото му.
	— Какво става? — попита тя, като поглеждаше ту Трестинг, ту моя пистолет.
	Костюмираният се обърна — беше слаб бял мъж — и видя дулото на новопридобития ми Смит&Уестън в лицето си. Направи крачка назад и веднага вдигна ръце във въздуха.
	— Мис, моля ви приберете оръжието.
	Помислих си, че ми е познат, още когато се обърна, но сега определено го разпознах: беше господинът с носовия глас, един от прекрасните човешки екземпляри, които обискираха жилището на Кортни. О, дявол да го вземе.
	Трестинг дръпна кожения държател със значката от ръката му и го разгледа.
	— ФБР?
	Мъжът кимна.
	— Агент Финч. Сега моля ви приберете оръжието.
	ФБР! Видя ми се много чудно в светлината на онова, което го бях видяла да прави по-рано.
	— Не — казах аз. — Хайде да влезем вътре.
	Трестинг или се съгласи с мен, или искаше да действаме в обединен фронт. Той махна с ръка на Финч да мине напред и Лина Кингсли разтревожено се отдръпна, за да ни направи път.
	— Седни — наредих аз на новия си приятел.
	Той седна, като потъна в тапицираното кресло, все още с вдигнати ръце.
	— Какво искате? — попита спокойно той.
	— Преди всичко, да разберем кой по дяволите си ти. — Усещах, че Трестинг ме гледа въпросително. — Басирам се, че значката е фалшива — добавих аз. — Хайде, казвай кой си.
	— Аз съм специален агент Гейбриъл Финч — повтори мъжът. — Тук съм, за да говоря с д-р Кингсли…
	— Провери го — наредих аз на Трестинг.
	Той се приближи и потупа мъжа от горе до долу бързо и професионално, като в джоба му намери мобилен телефон и глок в кобур през рамо. Пак глок. Защо всички харесват глокове?
	— Моля ви — намеси се Лина Кингсли. — Какво става?
	Трестинг пристъпи към нея.
	— Нападнаха ме — каза й той тихо. — Тревожех се за вас двамата с Нед. Още ли е на училище?
	— Да… — Кингсли отиде по-близо до Трестинг. Усетих, че е напрегната, като наблюдава живата картина, която представлявахме двамата с Финч. — Според вас той не е този, за когото се представя?
	— Възможно е — каза Трестинг неутрално и ме погледна.
	— Уверявам ви, работя за Федералното бюро за разследване — повтори Финч, много по-спокоен, отколкото ми се искаше да бъде. — Ако сега приберете оръжието, сигурен съм, че можем да се споразумеем.
	— Кортни Полк — прекъснах го аз. — Слабо момиче, къдрава коса. Какво знаеш за нея?
	— Нищо — каза Финч с безизразно лице, заради което бях готова да го убия.
	Усмихнах се бавно.
	— О, виждаш ли? Току-що ме излъга. Това е лоша идея.
	— Не лъжа — каза невинно Фин — Нямам представа за кого говориш.
	— Мис Полк уби съпруга на тази жена — каза Трестинг, като наклони глава към Лина. — Ако имаш каквато и информация за нея, сега не е време да я укриваш.
	— Вярно е — казах аз. — Не се тревожи, че аз ще те продупча; д-р Кингсли ще ти смачка главата в стената.
	— Аз… ъ-ъ… — каза Кингсли нещастно и стигна дотук.
	Това ми се видя доста нетипично, като си спомних яростното й поведение тази сутрин. С ъгълчето на окото си видях, че Трестинг я гледа объркано. Странното беше, че и Финч я погледна така — за пръв път в изражението му се появи загриженост.
	— Моля довършете мисълта си, д-р Кингсли — каза кандидатът за агент от ФБР, като носовият му глас изведнъж прозвуча напрегнато.
	Лицето й се изопна, като че ли не й харесваше да е в центъра на вниманието.
	— Щях да ви се обадя — каза тя на Трестинг.
	Той протегна ръка и докосна лакътя й, за да я успокои.
	— За какво?
	Тя започна да върти брачната халка на пръста си напред-назад.
	— Аз… искам да прекратите разследването.
	А бе какво става тук? Д-р Кингсли не би се отказала доброволно от това разследване…
	— Какво става? — попита тихо Трестинг.
	— Нищо — отговори Кингсли, като се отдръпна от него. — Просто… днес много мислих. Не мога да продължавам повече. — Тя си възвърна самообладанието и се обърна към двама ни с Финч. — За когото и да работите, агент Финч, ако става дума за Реджиналд, всичко свърши. Взимам сина си и се връщаме във Вашингтон.
	Агент Финч побеля като платно.
	— Някой най-добре бързо да ми обясни — обадих се аз в настъпилото мълчание. Когато никой не ми отговори, леко размахах пистолета си. — Хей, Кингсли. Тази сутрин ни счупи главите да повтаряш, че това е най-важното нещо на света за теб. Какво става?
	— То беше… то все още е — каза несигурно тя. — Но според мен това трябва да се промени. Трябва… заради сина ми. Заради самата мен. Не мога да продължавам да причинявам това на нас двамата. — Тя пое дълбоко дъх. — Това се проточи прекалено дълго. Трябва да изградим отново живота си, трябва да продължим напред. Трябва да опитам.
	Не й повярвах нито за секунда.
	— Д-р Кингсли — каза много напрегнато Финч, — мога ли да ви попитам дали днес сте имали някакви посетители?
	Тя се намръщи.
	— Ъ-ъ… двама полицаи; казаха, че са получили нова заплаха. Аз получавам много заплахи, откакто започна това нещо — обясни тя, без да се обръща към никого конкретно. — Това е една от причините…
	Трестинг скръсти ръце.
	— Доктор Кингсли, първия път, когато получихте смъртна заплаха, ми се обадихте и ме питахте каква пушка да си купите, а после ми казахте да подслушвам телефона ви и казахте, че се надявате да продължат да се обаждат, за да се издадат по нещо.
	— Виждате ли? Точно затова трябва да сложа край — каза умолително тя. — Това е лудост. Това е като наркомания. Не мога…
	— Моля ви — прекъсна я Финч. — Днес имали ли сте други посетители?
	— Да, вие, предполагам. — Тя погледна Трестинг, сякаш търсеше помощ, но той присви очи и не каза нищо. Тя немощно махна с ръце. — Това е.
	Никой друг.
	— Д-р Кингсли — каза Финч. — Това е много важно. Можете ли да ми опишете как прекарахте целия ден?
	След като не получи помощ от Трестинг, Кингсли погледна към мен.
	Леко свих рамене. Беше изнервящо, че Финч като че ли взе нещата в ръце, въпреки че все още държах пистолета насочен към него, но много исках да видя накъде ще тръгне разговорът.
	— Целия ден? — повтори тя.
	— Срещнали сте се с тези образи сутринта, нали? — попита Финч, като посочи към нас двамата с Трестинг. — Може да продължите от там нататък.
	Тя пак ни огледа, сякаш се чудеше дали всички не са луди.
	— Ами, прибрах се вкъщи и после, предполагам, дремнах. После някой почука — онези полицаи — и поговорихме малко и после точно като си тръгнаха, пристигнахте вие.
	— Стори ми се, казахте, че много сте мислили за всички тези неща днес — каза Трестинг.
	Тя потрепна и на лицето й се изписа объркване.
	— Да. Не. Тоест да, но не… това беше между всичко друго.
	— Помните ли дали си легнахте, за да подремнете? — попита Финч.
	— Е, да — каза Кингсли. — Предполагам…
	Тя примигна и отклони поглед, като думите й заглъхнаха недовършени.
	— Все повтаряте думата „предполагам“ — каза Финч след малко. — Не сте ли сигурна, д-р Кингсли?
	По врата й пропълзя червенина.
	— Не съм длъжна да отговарям на тези въпроси.
	— Моля ви, доктор Кингсли — каза Трестинг. — Имайте търпение. Нещо подозрително…
	Тя изправи гръб, като си възвърна част от предишния величествен плам.
	— Казах ви, че за мен е свършено. Съжалявам, мистър Трестинг, но този налудничав кръстоносен поход свърши. Напуснете дома ми, моля. Всички.
	Не знаех за Трестинг, но нямах намерение да си тръгна, преди да получа някои отговори. И мисля знаех кой може да ми ги даде.
	Пристъпих към Финч, като наклоних моя Смит&Уестън така, че мерникът да е насочен към челото му, точно между очите.
	— Ти знаеш какво се случва тук, нали?
	Финч пое дъх.
	— Моля ви, махнете това оръжие от лицето ми.
	Поколебах се, после свалих пистолета. Все едно, изглежда нямах нужда от него.
	— Кажи сега, какво, по дяволите, става тук?
	Той облиза устни.
	— Някой е стигнал до д-р Кингсли. Това е всичко, което мога да кажа.
	Едва ли щях да го оставя да спре дотук.
	— Кой някой?
	— Питика — каза Трестинг.


>	Глава 15

	Стиснах по-силно Смит&Уестъна — изгарях от нетърпение пак да имам мишена, но кой беше врагът ми? Или какво? Обърнах се най-общо към стаята.
	— Какво, по дяволите, става?
	— Разговарях с асистентката на сенатор Хамънд — каза Трестинг. — За Кингсли. Бележките на Реджиналд Кингсли. Същото нещо, почти дума по дума. Асистентката си спомни, че сенаторът е казал, че „предполага“, че е изпаднал в депресия. Освен че точно в този момент е заел напълно противоположна позиция по някакъв договор за ядрените оръжия.
	— Значи някой от Питика й е наредил да го каже — каза аз.
	Трестинг наблюдаваше много внимателно д-р Кингсли.
	— Или нещо.
	Кингсли се отдръпна от него.
	— Какво намеквате?
	Трестинг не отговори.
	— Какво ще кажете вие, агент Финч?
	— За съжаление това е секретна информация — каза Финч. — Каква връзка имате вие двамата с д-р Кингсли?
	— За съжаление това е секретна информация — повторих аз думите му и пак вдигнах пистолета. — Знаеш нещо за Полк и за Питика, нали така? Ще ни го кажеш.
	— Това продължи достатъчно — каза Кингсли. Гласът й пак беше твърд, звучеше много авторитетно и беше трудно да повярваш, че не е искрена. — Тръгвайте си, всички, или ще извикам полиция.
	Трестинг протегна ръка и я хвана за рамото.
	— Моля ви, доктор Кингсли. Кажете ми. Какво се случи днес, което ви накара да промените решението си?
	Тя се отдръпна от него, а по лицето й се изписа гняв.
	— Пуснете ме! Това е мое решение! Мое, а не ваше, нито на някой друг!
	Как смеете да намеквате, че някой ме е убедил за това?
	— Защото това е единственото разумно обяснение! — изкрещя Трестинг.
	— Доктор Кингсли, през последните шест месеца вие почти всеки ден идвахте в офиса ми, за да ме тормозите за този случай! Преместихте се от единия на другия край на страната, дори наехте бодигард за Нед — и сега заявявате, че се отказвате?
	— Точно това трябва да направя! — Тази… тази лудост съсипва живота ми. Трябва да се освободя от нея!
	— Но сега имаме някаква следа — възразих аз и посочих към Финч. — Този човек знае нещо. Видях го в къщата на Кортни Полк. Не искате ли да научите…
	— Не!
	Абсолютният отказ проехтя в стаята — безпрекословен и финален.
	Нещо се размърда в паметта ми.
	Кингсли си пое дъх и възвърна самообладанието си.
	— За мен е свършено. Моля тръгвайте си.
	— Страшна работа — казах аз.
	— Кое е „страшна работа“? — попита Трестинг.
	Не му обърнах внимание и насочих поглед към Финч.
	— Добре, виж какво предлагам. Ако не ни кажеш какво става, ще те откарам някъде, ще те вържа и ще повикам един човек, който ще превърне най-ужасните ти кошмари в действителност. — Гледах го право в очите, въпреки че дълбоко в себе си изпитах някакъв страх и ужас и главоболието ми се върна с мощни удари. — И тогава според мен ще си кажеш всичко.
	— Чакай — каза Трестинг бързо и панически. — Недей да…
	Трестинг наистина трябваше да направи нещо, за да се излекува от фиксацията си към Рио.
	— Не се плаши — нямам предвид него. — Налагаше се да скоча отвисоко и наистина ми се зави свят. Това не беше нищо повече от изстрел в тъмното, но бях права. Знаех, че съм права. — Имам един телефон — казах аз на Финч. — На Дона Полк.
	Финч пребледня.
	Стори ми се, че и преди беше пребледнял, но сега всичката кръв се стече от лицето му сякаш беше изсмукана и той остана сив като труп зад рехавата си брада. Това ме обърка; опитах се да го прикрия с още излишна храброст.
	— Ще го направя — повторих аз. — Ще те оставя някъде и ще й се обадя.
	— Не трябва да го правиш — каза дрезгаво Финч. — Не знаеш с какво си имаш работа.
	— О, така ли? Защо тогава ти не ми кажеш, специален агент Финч?
	По цялото му лице изби пот, подчертавайки сивия цвят. Той хвърли отчаян поглед към Трестинг, но изражението на детектива беше непроницаемо.
	— Аз… мога да ти уредя среща с началника ми — предложи той накрая. — Моля те.
	Започнах да се чувствам повече от леко изнервена от реакцията му. Този човек се огъваше като мокро парче картон. Коя по дяволите беше Дона Полк? Господи, как ме болеше глава.
	— Добре — казах аз. — Хайде да вървим.
	— Ще дойдете с нас — добави Трестинг. — Ще уредим срещата на неутрално място.
	— Да, добре, хубаво. — Финч звучеше толкова отчаяно, че не бих се учудила, ако почнеше да ни предлага приятели и роднини като човешко жертвоприношение. — Може да направим така.
	На вратата се позвъни.
	Всички подскочихме. Трестинг отиде до прозореца и погледна между затворените щори. Той тихо изруга.
	— Ченгета.
	Погледнах Лина.
	— Можете ли да излезете и да им кажете, че всичко е наред?
	Трестинг поклати глава.
	— Прекалено много са. Кофти. Вече си мислят, че тук нещо става. Някой сигурно ни е видял да вадим оръжие.
	Финч повдигна вяло ръка.
	— Аз мога да се справя с тях.
	Изсумтях презрително.
	— Не бих ти се доверила да ми дадеш лепенка, ако си порежа пръста.
	Той се засмя насилено без нито следа от хумор.
	— Повярвайте ми, като ви казвам, че в момента ви разглеждам като деца, които си играят с ядрена ракета. Не ми плащат за това и не ме интересува кой държи пистолета, но ако зависи от мен, няма да ви изпусна от поглед. Дори да ме арестуват. — Той протегна ръка към Трестинг. — Значката ми, моля?
	— Какво ще направиш? — попитах аз.
	— Разрешавам ти да подслушваш — каза той, като взе една сметка, която лежеше върху купчината писма на масата и написа: „ИЗПЪЛНЯВА СЕ ОПЕРАЦИЯ УЖИЛВАНЕ“ на гърба й. Той я сгъна в калъфчето на значката си и стана, като възвърна част от предишното си хладнокръвие. — Сега предлагам всички вие да не се показвате.
	Без да дочака отговор, той тръгна към вратата.
	Изглежда се налагаше да му позволя да го направи, защото иначе нещата щяха да загрубеят. Обикновено бях „за“ грубата сила като лесно решение, но като бяха намесени ченгета, ставаше кофти.
	Държах пистолета си готов за стрелба, но му направих път.
	Между хола и преддверието на къщата имаше дълъг, празен коридор.
	Скрих се в ъгъла от другата страна на арката, откъдето можех да чувам всяка дума. Трестинг повлече Лина към дъното на хола, където нямаше да се виждат от външната врата.
	Чух как Финч отключва и отваря вратата.
	— Има ли нещо нередно? — Носовият му глас прозвуча с тона на загрижен собственик на имот.
	Ченгето на прага се поколеба прекалено дълго. Представих си как взима значката на Финч и разгъва листчето, като се мъчи да се сети какво да каже.
	— Ъ-ъ, получихме съобщение за нарушение на обществения ред — чухме го накрая. — Тук ли живеете, сър?
	— Да, тук живея. Ъ-ъ, жена ми ми се разкрещя преди малко, защото счупих няколко чинии; може би съседите са ни чули.
	— Много добре, сър — каза полицаят. — Извинявам се за безпокойството.
	— Няма проблем. — Чух как навън пристъпват няколко души.
	— Приятен ден на всички ви — извика Финч и затвори вратата.
	Той се върна бързо в хола.
	— Ще имаме неприятности — каза той. — Хайде, който ми взе телефона да ми го върне.
	Трестинг го изгледа с присвити очи, но му го върна.
	Финч набра няколко цифри.
	— Индиго — каза той в телефона. — Нужна ми е проверка. Полицейски отдел на Лос Анджелис. Осем пет нула три две браво. — Той замълча и после добави: — И Сатурн. Използваха Редова като заплаха. Иска среща.
	Щракнах с пръсти в лицето му.
	— Стига с тези кодови думи, мистър Супершпионин. Какво става?
	Той се обърна яростно към мен.
	— Гледай, госпожичке, хората навън са от специалните части. Няма да си тръгнат само защото им показах значката. А междувременно ти и твоят приятел сте като две деца, които си играят с нещо, от което нямат представа и заради вас ще загинат много хора, ако не съм аз да оправя кашата, която сте забъркали, така че сега ще е подходящ момент да млъкнеш. — Той се обърна пак към телефона си. — Да, сър. Да. Без възражения. Ще им предам. Благодаря, сър.
	Той затвори и аз го ударих.
	— Какво по дяволите е това! — изкрещя Финч. От носа му рукна кръв и заля целия му костюм.
	— Това е, защото ме нарече „госпожичке“ — казах аз. — Ясно е, че имаш някакви способности за супер влияние, така че повече не се тревожа от тези полицаи. Както каза, сега тази каша е твоя — с моите благодарности. Това, от което аз се тревожа, е, че си мислиш, че ти си реферът в този мач. Не си ти. Така че ще ти бъда благодарна, ако говориш с мен като с тежковъоръжен човек, какъвто се явявам аз.
	Финч ме изгледа ядосано, като се мъчеше да спре кръвотечението от носа си.
	Трестинг докосна ръката ми.
	— Така няма да стигнем доникъде — измърмори той.
	— Може би — казах аз. — Но ми беше много приятно.
	Трестинг леко поклати глава, сякаш да ме предупреди и усетих прилив на омраза към него. Нямаше право да ми казва как трябва да се държа. И той не беше реферът в този мач.
	— Хайде всички да се успокоим — каза Трестинг най-общо на стаята. — Да разрешаваме кризите една по една. Нека видим какво става. — Той извади телефона си и набра номер; щом му отговориха, каза: — Ние сме в къщата на Кингсли. Всичко е под контрол, но ми трябва малко информация. — Настъпи кратка пауза и после човекът от другия край изпсува обилно и творчески, достатъчно високо, за да го чуем всички през слушалката.
	Трестинг се намръщи и дръпна телефона малко по-далече от ухото си.
	— Казах, че всичко е под контрол — повтори той, като се опита да прекъсне тирадата на Чекър. Той ни огледа. — Чакай малко.
	Той тръгна по коридора и влезе в кухнята на Лина, като се мъчеше в движение да каже нещо. Но не затвори вратата, а се облегна на кухненския плот, откъдето все още имаше видимост към хола. Чудех се дали не ме държи под око, да не би да ударя още някой.
	Ние останалите стояхме в неловко мълчание. Мъчех се да не мисля за Дона Полк и какво е направила с Лина Кингсли.
	И какво би могла да направи с мен.
	Кофти. Главата ми пулсираше сякаш някой беше забил ледокоп в темето ми.
	От Финч все още капеше кръв по мокета на Кингсли.
	— Може ли да му дам кърпа? — попита тя колебливо.
	— Не — казах аз.
	Доктор Кингсли отиде до прозореца и погледна през щорите.
	— Изглежда полицаите си тръгват.
	Огледах я внимателно. Вървеше, говореше и се държеше като нормално човешко същество. Но от друга страна, и аз бях така.
	— Ще ги повикаш ли пак, като си тръгнем? — попитах я аз.
	Тя поклати глава, без да ме погледне в очите.
	— Само не ме безпокойте повече. Искам да сложа край на това.
	Питика никога не иска разследване, спомних си аз.
	Със заплахи никой не би могъл да накара Лина Кингсли да му се подчини. Ако я убиеха, за да мълчи, хората щяха да се вгледат по-отблизо в убийството на мъжа й. Значи някой беше направил нещо друго, за да си осигури мълчанието й. Нещо, което да изглежда така, сякаш тя сама е взела това решение.
	Нещо, което Дона Полк беше направила и с мен в кафенето, когато ме попита къде ще бъда.
	Наркотици? Хипноза? Дали все още бях под влиянието й? Имах чувството, че Финч знае и трябваше да ми го каже или щях да го принудя да ми го каже с бой.
	Фактът, че Питика беше предприела действие сега, ме изплаши до смърт. Кингсли водеше своя кръстоносен поход от месеци, а днес те изведнъж бяха решили да убият частния детектив, нает от нея, и да я убедят да се откаже? Разбира се, може би разследването на Трестинг беше започнало да се приближава към нещо важно, но Трестинг беше прав: всичко това се случваше веднага след като се бяха свързали с мен. Дона ме беше набелязала да намеря Кортни и ме беше насочила по пътя към Камарито и щях да съм глупачка, ако не допусках, че ме насочва и сега. Не знаех защо.
	Трестинг се върна в стаята, прибра телефона и подхвърли на Финч руло кухненска хартия, което той тромаво хвана и започна да си бърше лицето.
	— Какво става? — попитах аз.
	— Неприятности. — Трестинг се поколеба и погледна към Финч, преди да продължи, но вероятно реши, че той има достатъчно връзки, за да научи всичко и сам. — Излиза, че не съседите са видели нашия танц със заложниците. Ченгетата, които са идвали тук по-рано, са се върнали в участъка и са видели композитни портрети на двама души, заподозрени в брутално масово убийство в една офис сграда. По една случайност те са си припомнили, че са забелязали две подозрителни лица, които много приличат на рисунките в пикап пред адреса, който току-що са им съобщили. Казах ти да не се стряскаш — добави той към мен.
	— Чакай, сега излиза, че аз съм виновна за всичко. А кой се натискаше да съобщи всичко на „съответните власти“?
	Той ме изгледа със зле прикрито отвращение.
	— Добрата новина е, че не са установили самоличността ни, имат само композитните портрети по описание на портиера на сградата. — Той се обърна към Лина. — Доктор Кингсли…
	— Вече казах на новата ви приятелка, че няма да кажа нищо на никого. — Звучеше изтощено. — Само нека сложим край на това нещо, моля ви.
	Той се поколеба, после кимна. Предполагам, че не му оставаше друго, освен да й се довери.
	— Според мен най-добре е да си тръгваме, докато можем — каза той на двама ни с Финч. — Те ще установят, че не сте истински агент от ФБР и ще се върнат.
	Сега дойде ред на Трестинг да получи злобен поглед от Финч.
	— Приемам го като „може би“ — каза невъзмутимо детективът. Той протегна ръка и докосна рамото на Лина. — Доктор Кингсли, ако ви потрябва нещо, каквото и да е, или ако нещо започне да ви… не знам, да ви се вижда странно или да ви уплаши… обадете ми се, а?
	Тя като че ли малко си възвърна самообладанието.
	— Аз… благодаря ви. За това, че толкова дълго бяхте до мен. Може би сега и вие ще може да си починете.
	Как ли не, помислих си аз. Трестинг никога нямаше да се откаже от този случай, независимо дали имаше активен клиент или не. Изглежда той искаше да каже още нещо на Лина Кингсли, но накрая само й кимна и тръгна. Погледна през прозореца, за да провери дали хоризонтът е чист и после отвори външната врата.
	— Добре, хора, хайде да вървим нормално — промърмори той, а ние го последвахме. Като имате предвид, че всеки от нас наскоро беше получил удар в лицето, сигурно бяхме странна гледка, но всички любопитни съседи вече се бяха прибрали. Трестинг вървеше пред нас, а аз най-отзад, като наблюдавах Финч да не направи някое рязко движение. Той обаче притискаше намачканата кухненска хартия към носа си и изглежда нямаше намерение да предприеме нищо.
	— Ще вземем моя пикап — каза Трестинг.
	— Тук може да се паркира до два часа — възрази Финч с глух глас. — Нека да…
	— О, боже, една глоба за паркиране няма да ви убие — каза Трестинг, като по този начин сега пак официално стана най-любимият ми човек. — Хайде влизайте.
	Наместихме Финч и покрития му с кръв костюм между нас.
	— Искам да разбереш нещо — казах му аз, когато Трестинг включи на скорост. — Ще си държиш ръцете през цялото време така, че да ги виждам. По-бърза съм от теб, по-силна съм от теб и в ръката, която виждаш под якето ми, държа пистолет, насочен към теб. Ако опиташ нещо…
	— Да, да, разбрах всичко — промърмори той.
	— Хубаво. Стига да си говорим на един и същ език.


>	Глава 16

	Докато пътувахме, Трестинг накара Финч да се обади на шефовете си по предплатения телефон и да го остави на високоговорител.
	— Аз ще водя разговора — каза частният детектив с тон, който не търпеше възражения.
	Гласът, който се чу от телефона, беше спокоен, чаровен баритон и веднага го разпознах като шефа на Финч от обиска на дома на Кортни.
	— Може ли да попитам с кого разговарям? — попита гласът.
	— Не, не може — каза Трестинг и му даде подробни инструкции за среща в зоната за пикник в Грифит парк.
	— Може да ми трябва известно време да стигна там — предупреди го мъжът.
	— Жалко — каза Трестинг, — сега виждам, че можем да чакаме само половин час. До скоро.
	Той ми кимна, аз се пресегнах и натиснах копчето да прекъсна разговора. В този момент се движехме по улиците близо до парка и Трестинг отби и влезе в един паркинг.
	— Хайде да отидем пеш дотам.
	Той тръгна пред нас по виеща се алея в парка. Често се разминавахме с хора, тръгнали на разходка, и с бегачи, като половината водеха енергични кучета и повечето бяха в ужасни модни спортни облекла, които изглежда бяха любимата униформа на живеещите активно южнокалифорнийци.
	Нашето сегашно състояние накара няколко души да ни погледнат втори път, особено очевидното кръвотечение от носа на Финч, но като истински жители на Лос Анджелис те всички решиха, че това не е тяхна работа.
	Стигнахме до голяма зона за пикник с червени каменни маси, рядко населени с някое и друго семейство, което спореше за закуски и сандвичи.
	Трестинг ни заведе до една маса, отдалечена от останалите, и ни даде знак да седнем. Финч седна на пейката, аз се облегнах на масата с лице в другата посока и гледах над главите им към дърветата отвъд зоната за пикник, като държах ръка под якето си. Ледокопът в главата ми все си беше там, но се насилвах да не му обръщам внимание.
	Двайсетина минути след пристигането ни, Финч се покашля и каза:
	— Ето го.
	Помъчих се да обгърна с поглед възможно най-широко пространство, като се обърнах и видях мъжа с периферното си зрение. Не бях го разпознала веднага по спомена от къщата на Полк — сега беше облечен спортно с джинси и суичър и се вписваше много добре в парка. В съчетание с външността му на прилично обръснат и подстриган бял мъж на петдесетина години, в добра форма, но не чак толкова красив, че всички да обръщат глава след него, той беше подчертано човек, който би могъл да остане напълно незабелязан.
	Държеше ръце извън джобовете си и леко отдалечени от тялото, когато се приближи към нас. Умен човек. Когато стигна до масата, Трестинг се изправи.
	— Здравейте, мистър Трестинг — поздрави го мъжът.
	Погледнах рязко към Трестинг, но той вече кимна утвърдително, като чу името си.
	— Знаех си, че това няма да ви затрудни.
	— Беше лесно да се сетя за вашата самоличност. Но вашата партньорка…
	— Той протегна ръка към мен. — Може ли да попитам с кого имам удоволствието?
	Изсумтях презрително.
	— Можете да попитате. А вие кой сте?
	— Наричайте ме Стив.
	Той поне не направи опит да скрие, че това не е истинското му име.
	Кимнах към Трестинг.
	— Е, Стив, сега като знаете кой е той, ще създадете ли неприятности на Артър?
	— Ами зависи.
	— От какво?
	— От това дали вие двамата се каните да ми създадете неприятности. — Той седна и сложи ръце на масата демонстративно — и прекалено драматично според мен. — Ще бъда откровен. Изобщо не ме интересува в какви неприятности с полицията сте се забъркали вие двамата. Често казано, за мен ще е загуба на време да затъна до гуша, като помагам на местните блюстители на реда с техните процедури за разплитане на гордиеви възли; това не влиза в кръга на интересите ми. Много обаче ме интересува дали по някакъв начин не сте свързани с организацията, известна като Питика.
	— Защо? — попита Трестинг.
	— Преди да мога да отговоря на този въпрос, трябва да знам доколко сте свързани с техните агенти.
	Трестинг присви очи.
	— Добре — каза той след моментно колебание. — Имам неприятното чувство, че така или иначе ще научите за всичко това до час, затова ще ви кажа. Бях нает от д-р Лина Кингсли, за да разследвам смъртта на съпруга й. По пътя имах някои невероятни преживявания и така стигнах дотук.
	Стив се обърна към мен.
	— А вие?
	— Аз му помагам — казах аз.
	— Боя се, че това не е достатъчен отговор.
	— Тя каза, че ще се обади на Дона Полк — каза Финч; през разкървавения му нос името прозвуча по-скоро като „дода по“. — А и ме заплашваше, шефе. Тя знае.
	Знае какво?
	— Допуснах нещо подобно от съобщението ти — каза Стив на Финч. Той се обърна и насочи вниманието си към мен по начин, който предизвика в мен желание да скоча и да побягна. След като преди това го застрелям! — И така, или сте един от агентите на Питика, или наистина нямате представа в какво сте се забъркали.
	Усетих погледа на Трестинг.
	— Не работя за Питика — казах аз, повече за да успокоя Трестинг, отколкото нашите приятели от агенцията. — Всъщност те се опитаха да ме убият.
	— И все пак не само познавате жената, която нарича себе си Дона Полк, но и знаете, че е опасна — комбинация от информация, която ви прави много, много… специална.
	— Защо?
	Мъжът, който наричаше себе си Стив, се поколеба много демонстративно. Започвах да си мисля, че се упражнява пред огледалото как да се държи демонстративно.
	— Защото хората, които говорят с Дона Полк, виждат само това, което тя иска да видят.
	— Да, хубаво, ясно е, че не съм единствената, която се е сетила за тези неща. Вие и вашият малък отряд изглежда знаете точно какво представлява тя.
	— Защото не съм разговарял с нея.
	Лекият ветрец в парка изведнъж ми се стори много студен.
	— Нито мистър Финч — продължи Стив. — А и никой, не дай боже, от хората, които работят с нас, защото ако това стане, с нас е свършено.
	— Нямате доверие на собствените си хора? — попитах аз с пресъхнала уста.
	— Не става въпрос за доверие — каза той. — Дона Полк е… поради липса на по-подходяща дума, тя е това, което може да се нарече телепат.
	Настъпи кратко мълчание. После аз се изсмях презрително.
	— Майтапите се.
	— Уверявам ви, че не се майтапя.
	— Това е абсурдно. Телепатията не съществува — информирах го аз.
	— Моля, обяснете — каза Трестинг.
	Стив отвори уста и туптенето в главата ми пак започна — този път придружено от дълбок, смразяващ ужас. Повече от всичко друго на света исках той да не обяснява. Исках да му се подигравам и да го нарека идиот, защото това, което казваше, беше безсмислено; не би могло да е истина — мускулите ми се напрегнаха. Трябваше насила да се сдържа да не прескоча масата и да не го смачкам, преди да си отвори устата или ако не направех това, да запуша ушите си с ръце и много силно да тананикам, защото не исках да знам…
	— Някои хора се раждат на този свят с определени таланти — каза Стив, а баритонът му звучеше все така спокойно и демонстративно. — Хора, които са… може да ги наречем емоционални гении. С блестяща харизма в най-висока степен. При нормални обстоятелства някои от тях стават преуспяващи бизнесмени. Други са мошеници. Трети са кинозвезди, лидери на секти или най-големите политици на своето време. Вярвайте ми, като ви казвам, че само шепа хора от всяко поколение притежават тази способност на нивото, за което говоря.
	Не, нямаше да приема думите му сериозно. Не ме интересуваше колко емоционално способни хора имаше — тя все пак беше човек. Да й се приписват свръхестествени психологически способности беше невъзможна фантазия…
	— Настъпва епохата на чудесата на технологията — продължи Стив. — Някой, някъде, намира начин да увеличи тази способност и да я усъвършенства. Не знаем как. Преди човек като Дона Полк може би щеше да има потенциала да бъде вожд и да вдъхновява милиони. Вместо това тя е била променена. Подобрена. Тя може да наблюдава най-лекото движение на лицето ви, да хваща най-малкото ускоряване на дишането ви, да формулира въпроса по най-точния начин и независимо дали ще прочете отговора по потрепването на веждата ви или вие доброволно ще й го кажете, тя знае точно какво си мислите. И нещо повече, каквито и идеи да вкара в мозъка ви, ще си тръгнете уверени нататък, че те са ваши собствени идеи. Тя е във всяко отношение телепат, способен да извлече всяка информация, която имате, и да ви оформи, както пожелае. Доколкото ни е известно, способностите й са абсолютни и срещу тях няма защита.
	Абсурд, казах си аз, като се мъчех да не обръщам внимание на студената струйка пот по врата ми. Това беше абсурдно. Поех дъх, за да отхвърля думите му категорично, за да обявя пълното си недоверие към фантастичните му твърдения… но после нещо в мозъка ми прищрака толкова неочаквано, че се разтърсих и светът се промени, може би се обърна с главата надолу или може би се проясни моментално до невъзможна яснота…
	Нямах представа какво знаех и защо, но някаква искра дълбоко в паметта ми, може би в подсъзнателната мрежа от взаимосвързана информация, която наричаме инстинкт, направи връзката и постави нещата на мястото им и бог да им е на помощ, но му повярвах. И то не само му повярвах; знаех със смразяваща сигурност, че той беше прав.
	Дона Полк наистина беше телепат.
	Кофти.
	— Ето това е Питика — завърши нашият разказвач. — Разбира се, те използват и други агенти, които са с толкова промити мозъци от хората с тези психически способности, че са най-фанатичните последователи, но хора като Дона Полк са в центъра на това, което правят. Нашата организация се бори срещу тях. Казвам ви го, защото ви е нужно някакво елементарно разбиране на дилемата, пред която сме изправени тук.
	— Каква дилема? — попита Трестинг.
	Став разпери пръсти и ги натисна към каменната маса.
	— Единствената причина, поради която можем да съществуваме, е, че Питика не знае с какво се занимаваме. Те не могат да знаят. Това, което сме постигнали досега срещу тях, се дължи единствено на бързите и цялостни мерки, които предприемаме спрямо всеки, който може да ни разкрие пред тях.
	О, колко тъпо. Изправих рамене и всяка нервна клетка ми каза да премина в състояние на готовност.
	— Вие — като мишени на Питика, или като хора, които… са взаимодействали… с тях — Став изкриви уста при тази дума, — сте очевидна опасност за нас сега, след като знаете за съществуването ни.
	Спокойният му тон не се промени. Всъщност той говореше като човек, когото не го беше грижа дали ние сме го поканили на тази среща и на това място, като човек, когото не го беше грижа дали ще си тръгнем от парка днес, защото където и да отидехме, да се справи с опасността, която представлявахме, щеше да е толкова тривиално, колкото да прогони досадна муха от ръката си.
	Стиснах оръжието под якето си, а Трестинг се размърда до мен, за да седне по-удобно. Ако тук и сега се стигнеше до битка, щях да спечеля, но да убия Стив не означаваше нищо. Кой друг от организацията им беше тук?
	Колко далече стигаха?
	— Обаче — продължи Стив, като насочи вниманието си само към мен, — за нас е и изключително интересно как сте успели да си тръгнете от Дона Полк със знанието, че тя е нещо друго, освен това, за което се представя. Това е… изумително, с една дума. Почти невероятно. За нашата задача ще е от голяма полза, ако можем да открием как сте постигнали такова нещо.
	— Той се облегна на лакти, събра пръсти и се обърна към мен. — Ако се съгласите да ни сътрудничите напълно, по всички начини, ние ще ви помогнем — заедно с мистър Трестинг и всеки друг, който е намесен в това с вас — да изчезнете и да започнете нов живот другаде.
	— Искате насила да ни измъкнете информацията? Без да има танто за танто? — пошегувах се аз, макар че не ми беше до шеги. — А какво ще стане, ако не пожелаем да влезем в откачената ви програма за защита на свидетели?
	— Моля, повярвайте ми, че ако някой от вас пак се срещне с Дона Полк, вие със сигурност ще ни предадете. Като знаете това, какво бихте направили вие на наше място? — Той разпери ръце, сякаш да каже: „Съжалявам, но така са нещата“. — Предложението да ви помогнем да изчезнете, е изключително щедро. Ще трябва да бъдете премахнати изцяло от цивилизацията и да бъдете постоянно надзиравани от наши хора, за да сме сигурни, че няма никога да направите опит да се свържете с Питика по вкарано от тях в мозъка ви внушение. Това ще е безобразно разхищение на ресурсите ни и обикновено не е възможност, която предлагаме. Съветвам ви от все сърце да я приемете.
	— Обикновено просто убивате хората, нали така? — каза Трестинг.
	Звучеше спокойно, но под думите му прехвърчаха искри и вече започвах да го опознавам достатъчно, за да усетя гнева под небрежния тон.
	— Не го приемаме с леко сърце. Никога. — Стив се намръщи и брадичката му потрепна. — Съществуваме благодарение на това че действаме прикрито и сме невидими. Действаме само когато сме принудени.
	— Истински джентълмени — каза Трестинг.
	Стив скръсти ръце.
	— Ще ни кажете какво знаете за Питика и ще изчезнете — уведоми ни той, а спокойният му, харизматичен тон прозвуча зловещо като камбанен звън за погребение. — Дали ще направите всяко от тези неща доброволно или не, си остава ваше решение, но и двете ще се случат със сигурност по един или друг начин.
	— Леле — казах аз. — Вие с Питика сте достойни един за друг. — Още преди да помръдна, усетих прилив на адреналин. Изключих разкритията около Дона Полк като нещо, върху което да помисля по-късно, но сега се фокусирах само върху това как да се измъкнем живи от сегашната ситуация. Най-умното нещо може би беше да приемем предложението и да играем по техните правила, като открием каквото можем и после избягаме от затвора, който те наричаха програма за защита на свидетели. Но аз бях ужасно лош лъжец и освен това нямах добро предчувствие за шансовете ни, след като веднъж ни затворят.
	Следващото очевидно решение беше да убия двамата и да бягаме. Но от тази минута щяхме непрестанно да бягаме. Трябваше да се измъкваме от мушката на тази организация до края на живота си. Дали вместо това бихме могли да вземем Финч и шефа му като заложници и да ги използваме, за да преговаряме да ни свалят от списъка на мишените? За съжаление усещах ясно, че техните работодатели имаха широка дефиниция за термина „приемливи загуби“, дори когато ставаше дума за техните хора.
	Стиснах зъби и металът на пистолета се заби в дланта ми. Трябваше да има някакъв по-добър начин.
	Трестинг беше наклонил глава настрани, все още привидно спокоен.
	— Според мен вие сте международна група — каза той на Став. — Която работи заедно, за да защитава динамиката на глобалните сили от влиянието на Питика или нещо подобно. Невидими за целия свят, като не отговаряте дори пред хората, които са ви тласнали в този кръстоносен поход. Прав ли съм?
	— Страхувам се, че не мога да ви кажа нищо повече за нас — каза Стив, все така прекалено спокоен, — независимо дали ще приемете предложението или не. Колкото по-малко знаете, толкова по-малко ще разкриете. Сега трябва да ми дадете отговора си.
	— Ами виждате ли, има един проблем — каза Трестинг и усетих прилив на симпатия към него. Дали имаше план? Може би съвместната ни работа нямаше да се окаже толкова лошо нещо.
	Мъжът, който наричаше себе си Стив, въздъхна.
	— Моля не създавайте трудности, мистър Трестинг. Надявам се да не прозвучи грубо, но това решение изобщо не зависи от вас.
	— О, и аз имам проблем — казах веднага аз. — Ето го. Проблемът. Ако проверите „проблем“ в речника, ще видите как опирам пистолет в главата ви, което се каня да направя след около три секунди.
	— Не ви ли го казах достатъчно ясно? Ако не сте…
	— О, казахте го съвършено ясно — отговори Трестинг. — Съвършено. Само че виждате ли, има един проблем. Малък проблем, но… имам човек навън, който знае всичко, което знаем ние, включително за случайната ни среща с мистър Финч тук. Ако не му се обадим, бам, всичко става публично. Всичко, включително и вие двамата господа.
	Стив потрепна.
	— Блъфирате.
	— Искате ли да поемете този риск? — попита Трестинг.
	— Ако започнете открито да споменавате името и самоличността на Дона Полк, ние ще сме най-малкият ви проблем. — Заплашителният тон в гласа на Стив сега стана по-мрачен, по-смъртоносен. — Освен това мистър Финч е с вас, откакто установихте, че сте замесени. Не сте имали никаква възможност да…
	— Той наистина проведе един разговор, шефе — прекъсна го Финч с намръщено лице. — И тя ме разпозна от къщата на Кортни Полк. Възможно е там да са ни разкрили.
	Шефът на Финч му хвърли поглед, който показваше, че по-късно ще последва наказание и си пое дълбоко дъх, за да се успокои, преди да промени тона си.
	— Казах ви, че предложението ни се отнася и за хората, с които работите. Повярвайте ми, който и да е той, ние можем да го намерим и той може да изчезне заедно с вас двамата — по какъвто начин си изберете.
	Пренебрегнах съвсем истинския страх, насъбран в корема ми, и реших да последвам другия си дълбок инстинкт, който ми казваше да се махам оттук сега.
	— Тръпки ме полазиха — казах аз на мъжа, чието име не беше Став, доволна от това колко безгрижно прозвучаха думите ми. — Ще си помислим дали да ви помогнем, но съвсем сигурно е, че няма да бъде при тези условия. Вече имаме телефонния ви номер — не ни се обаждайте; ние ще ви се обадим.
	— Правите грешка.
	— Ако всеки път, когато ми го кажат, ми даваха по пет цента, щях да съм много богата — казах замислено аз. — Довиждане засега.
	Погледнах към Артър, но поне веднъж бяхме напълно единодушни.
	Станах от масата и бавно се отдалечихме. Финч и неговият шеф ни наблюдаваха, без да помръднат. Спокойствието им беше изнервящо. То означаваше, че няма от какво да се тревожат.
	Поехме по виещата се алея. Видях дебел клон от едната страна и го вдигнах, като го завъртях експериментално. Погледнах назад. Перфектно.
	Зоната за пикник почти не се виждаше. Никой на пътеката тук не би видял как някой хвърля такъв странен клон и никой в зоната за пикник не би ме свързал с него. Завъртях го в ръка още веднъж, за да получа точната центростремителна сила и го хвърлих. Далече в зоната за пикник, която сега едва се виждаше, дебелият край на клона удари Финч в слепоочието и отскочи под точния ъгъл, за да цапардоса шефа му по ухото. И двамата се свлякоха.
	— Така може да спечелим известно време — казах на Артър, който започваше да придобива същото изражение, което бях видяла на лицето му, когато влязох през прозореца „въпреки че имаше решетка“.
	Той погледна към гърдите ми и очите му се разшириха.
	— Или пък не.
	Наведох глава и видях ярката червена точка на лазерен прицел, която танцуваше там.
	О, дявол да го вземе.


>	Глава 17

	— Моля, последвайте ни — каза една жена с безлична външност, която се появи до нас заедно с мъж със също толкова безлична външност.
	— Лазерни мерници? Вярно? — казах й аз с отвращение. — Какво е това, някакъв евтин екшън филм?
	Тя се усмихна леко.
	— Те са повече за вас, отколкото за нашите хора. Може да ги разглеждате като стимул да ни придружите. Вече ви обясниха, сигурна съм, че предпочитаме да не ви убиваме.
	— Работата е там, че ни е много трудно сега да ви приемем на сериозно — казах аз. Усетих ветреца на лицето си и изчислих скоростта му, като в главата ми изскочиха траекториите. Ако допусна, че снайперистите са взели правилен прицел… Леко преместих теглото си назад. Корекцията на ярката червена точка закъсня с няколко секунди.
	— Мислех си, че вече се разбрахме за това с шефа ви — каза Трестинг. — Няма да дойдем и ако се опитате да ни закарате със сила, нещата ще тръгнат зле за вас. Стори ми се, че той го разбра.
	— Не ни е дал сигнал да ви пуснем.
	Трестинг ме погледна ядосано.
	— Оп-па! — казах аз. — Моя грешка.
	— Бихме предпочели да дойдете с нас. Но аз съм упълномощена да използвам други начини — осведоми ни жената.
	— И аз имам друг начин — казах аз. — Кажете на снайперистите да се оттеглят и ще останат живи.
	— Препоръчвам ви да дойдете с мен — повтори жената. Тя нямаше никакво видимо оръжие, но под широките й дрехи сигурно се криеше такова, а същото се отнасяше и за партньора й. И двамата бяха стъпили здраво и бяха със свободни ръце. Готови за бой.
	Разбира се, и аз бях готова.
	Последните няколко часа бяха изпълнени само с уловки, конспирации, дълбоки тайни и заплахи в тъмното. Фактът, че най-после имах враг, насочил оръжие срещу мен, беше прекрасен.
	Това беше враг, срещу който можех да се сражавам.
	Погледнах за последен път четирите танцуващи лазерни точки. Ако ги разглеждаш внимателно, те образуваха леко разтегнати елипси и ъгълът им автоматично се променяше, като ме следваше и неотклонно се удължаваше нагоре — четири визирни линии към нашите четирима снайперисти. Отлично. Надявах се, че някой от смешниците пред нас имаше камера с висока разделителна способност, защото иначе щяха да изпуснат голямо зрелище.
	— Е, предупредих ви — казах аз. Отстъпих крачка назад, плеснах с две ръце, извадих оръжията под якето си, преди някой да може да реагира и изстрелях по два патрона с всяка ръка.
	Червените точки изчезнаха от гърдите ни.
	Един от разхождащите се в парка изпищя.
	Настъпи хаос. Жената и партньорът й се опитаха да ни хванат и посегнаха към оръжията си, но не им дадохме възможност. Трестинг нанесе на жената силен ъперкът, който я повали като чувал с картофи, а аз насочих пистолета в дясната си ръка към мъжа и стрелях, но пистолетът засече и вместо това вдигнах крак и го изритах в лицето. Извиках на Трестинг, бутнах го с рамо и хукнахме по алеята. Зад нас пищяха разхождащите се из парка — някои викаха за помощ, други викаха за полиция.
	Изкрещях на Трестинг да ме следва и влязох сред дърветата, като прехвърлях онова, което си спомнях от идването ни и тичах през сухите листа по краткия път към паркинга. Поне се надявах, че отиваме към паркинга споменът ми не беше съвършен, но можех да пресметна, като чертаех линии и ъгли през дърветата и да, ето! — излязох сред колите, пъхнах пистолетите под якето си и се хвърлих към един миниван с добре затъмнени стъкла. Справих се с него толкова бързо, че докато Трестинг ме настигне, вече бях отворила дясната врата и двигателят работеше. Излязох на улицата към изхода на парка, преди да успее да затвори вратата си и положих всички усилия да карам спокойно, въпреки че пулсът ми биеше със сто шейсет и три удара в минута (е, сто шейсет и три и четири десети, но нямаше кой да забележи грешката).
	За втори път през този ден дадохме път на полицейските коли, които с виещи сирени отиваха в парка. Възстанових нормалното си дишане едва когато се вляхме в трафика на Лос Фелис и се насочихме към магистралата.
	Започна да се стъмнява и включих фаровете на минивана, когато влязохме в магистралата. До мен Трестинг се обаждаше набързо, за да остави съобщение на Лина Кингсли — каза й, че според него тя не е в опасност, но положението е несигурно и може би трябва да замине някъде — и написа още няколко есемеса, преди да извади батериите от смартфона си и от предплатения телефон, който използвахме, за да се обадим на шефа на Финч. Умен човек. Моят телефон беше вече на парчета в джоба ми, макар че само Трестинг, Чекър и Рио имаха номера. Винаги е добре да си по-малко проследим.
	— Наистина ли каза на Чекър за Финч? — попитах го аз.
	— Помолих го да провери името; това беше всичко.
	Засмях се.
	— Изнесе им добро представление.
	— Ще се погрижа да е информиран. Струва ми се добра застраховка, а и Чекър е много щателен. Няма да им е лесно да му се изплъзнат. — Той замълча и после гласът му прозвуча предпазливо. — Разбира се, не знам цялата история.
	При тези думи се почувствах малко кофти.
	— Откарах Кортни до жилището й, за да вземе пари — обясних аз. — Няколко мъже с костюми търсеха там нещо. Двама от тях бяха Финч и нашият приятел Стив.
	— Намериха ли каквото търсеха?
	— Според мен не. Но от там разбрах, че не е от ФБР — нищо не ми заприлича на процедура на ФБР. Плюс това един от другите беше англичанин, а и Финч има някакъв странен акцент. Започна да звучи като американец чак когато го видяхме при Кингсли.
	— Да, разбрах, че не е американец — каза Трестинг. — Все наричаше клетъчния си телефон „мобилка“. По това разбрах, че си права за него.
	— Това чудно ли е? — намръщих се аз. — И аз казвам понякога „мобилка“.
	— Забелязах — отговори Трестинг, но не задълба, а вместо това смени изцяло темата: — А Дона Полк?
	Сигурно трябваше да сложа картите на масата. Дона Полк… дори като кажех името й наум, гърлото ми се свиваше и пак усещах пулсиращото главоболие. Преглътнах.
	— Последният път, когато разговаряхме, ме омагьоса. Казах й точно къде ще отида, без дори да забележа.
	— Но по-късно си се сетила.
	— Да. Не беше лесно. Рио ме познава достатъчно добре, за да забележи и ме побутваше, докато направя връзката, че нещо не е наред. — Поколебах се и после добавих: — Тя приложи някакъв трик. Успя напълно да ме убеди, че е безвредна.
	— Не си го споменавала досега.
	— Е, да — беше ми неудобно. Помислих си, че ме е дрогирала. Не почнах да свързвам нещата, докато не отидохме да говорим с Кингсли.
	— Но си ги свързала. Изглежда новите ни приятели мислят, че това е малко невероятно.
	Намръщих се и гледах пътя.
	— Ако това, което казват, е вярно, не знам защо успях. Или как. Знам само, че съпротивата срещу нея има приятен страничен ефект — хронично главоболие. — Замълчах. — И че определено не бих искала пак да говоря с нея.
	Трестинг се облегна назад и се замисли. И аз потънах в мрачно настроение. Цялото това нещо надхвърляше всичко, с което обикновено си имах работа. Сега ни преследваше още една глобална организация — при това с огромни ресурси и без скрупули срещу използването на насилие. Да не говорим за цялата тази работа с „Дона Полк, действащ екстрасенс“.
	Беше се почти стъмнило, докато пълзяхме в трафика, преди Трестинг пак да проговори.
	— Накъде отиваш?
	— Имам няколко места в града в случай че се наложи да изчезна, но си мислех първо да пообиколим и да сменим няколко пъти колата — отговорих аз. _Браво, Кас, винаги подготвена за всичко._
	— Ръсъл — каза Трестинг, — не мисля, че мога да работя с теб.
	По дяволите. Пак ли? Може би щях да успея да го убедя.
	— Виж, знам, че не харесваш Рио…
	— Не. — Той потърка челото си с ръка, като човек, който получава мигрена. — Е, да, това е проблем. Не, не става въпрос за него, Ръсъл. Става въпрос за теб.
	Нещо ме стегна отвътре.
	— Какво означава това?
	Той пое дълбоко дъх.
	— За теб животът е евтин.
	Започнах да се ядосвам.
	— Тези снайперисти бяха насочили пушки срещу нас. Беше самоотбрана.
	— Да, и защо беше това? Малкият ти фокус с клона? Насилието невинаги е най-доброто решение, да знаеш. Ако ти не беше…
	— Не знаем дали щеше да им каже да ни пуснат — възразих ядосано аз. — Може би вместо това щеше да им даде заповед да ни застрелят на място. Помислял ли си си изобщо за това?
	— Може би — каза Трестинг, — а може би щяхме да се измъкнем без никой да пострада, ако просто си бяхме тръгнали. Без никой да умре. И без още десетина свидетели, които да ни сочат с пръст като престъпници.
	— Не може да си сигурен — възразих аз. — Нещата можеха да се развият и по двата начина. А аз спасих живота и на двама ни — пак — така че може би ми дължиш малка благодарност.
	— Благодарност? — Той се обърна с лице към мен. — Ти беше тази, която предизвика цялата тъпа ситуация! И да стреляш няколко пъти в парк с много хора — какво щеше да стане, ако беше уцелила някой невинен човек?
	— Знаех, че няма — опитах да се защитя аз. — Аз наистина съм добра в работата си…
	— Която е каква? — язвително попита Трестинг. — Да убиваш хора? Да ги заплашваш с пистолет? Да ги удряш с юмрук, когато те обидят? Това ли е работата, в която си толкова добра?
	Известно време вътрешно кипях, като давах много газ и после набивах спирачки всеки път, когато трафикът помръднеше с няколко сантиметра.
	— В теб има нещо добро — каза спокойно Трестинг. — Наистина. Но и също така ме плашиш до смърт.
	Обикновено ми е приятно да плаша хората, но по някаква причина ми стана кофти да чуя това от Трестинг. Не ми хареса.
	— И ти си умно момиче, може би дори страхотно, но кой знае защо първото ти решение е винаги да дърпаш спусъка. — Трестинг замълча за малко. — И аз не мога да работя с такъв човек. Не мога.
	— Не убивам невинни хора за удоволствие — казах ядосано аз.
	— Ами онзи човек преди малко в парка? — попита Трестинг. — Искаше да го застреляш.
	— Тъпият пистолет засече — казах аз. — Гледай, той се канеше да ни хване или да ни убие, едно от двете…
	— Да, и това е още една основателна причина преди всичко да избягваш такива тъпи ситуации; какво щеше да стане, ако пистолетите бяха засекли, когато стреля срещу снайперистите? Или ако бяха повече от четирима? Но не това имам предвид. Първо се опита да го застреляш и после… Не знам къде си се научила да се биеш, но го изрита толкова силно… — Той преглътна. — Мамка му. За малко да не повърна на място.
	Замислих се за станалото. В онзи момент имах прилив на адреналин, но сега си спомних чувството, когато смачках лицето му с ботуша си — и си наложих да не мисля повече.
	— Той беше заплаха — настоявах упорито аз.
	— И сега е мъртъв, нали? — каза Трестинг. Не отговорих. — Ами нашето приятелче Финч и шефът му? И те ли са мъртви?
	— Не — казах аз. — Щеше да е прекалено трудно да изчисля достатъчно силен удар от такова разстояние.
	— Чуваш ли се какво говориш! — каза Трестинг възмутено.
	Те са врагове, помислих си аз. Няма нищо лошо да убиеш врага.
	— А какво ще кажеш за мен, в банята на мотела? — попита Трестинг. — И тогава ли не изчисли достатъчно силен удар?
	Не отговорих.
	— Прекалено тясно пространство, предполагам — добави той след малко.
	_Какъв късмет имах._
	— Ти ме заплашваше с пистолет — казах сърдито.
	— А ти самата го правиш толкова често, че би могло да мине за хоби.
	Още няколко пъти дадох газ и набих рязко спирачки.
	— Остави ме някъде в източен Лос Анджелис — каза Трестинг.
	— Питика те преследва — припомних му аз, като се мъчех да поддържам неутрален тон. — И полицията. А сега и тези хора — без да съм наблизо и каквото там искат от мен, те просто ще те убият.
	— Ще се оправя.
	Хубаво.
	Излязох от магистралата и намерих най-долнопробния квартал, за да паркирам минивана. Двамата излязохме от колата, а Трестинг преди това набързо избърса със салфетка дръжката на вратата и предпазния колан.
	— Значи тук се сбогуваме — казах аз.
	Постояхме неловко.
	После Трестинг заговори с очевидно усилие.
	— Пак ти благодаря, че ми спаси живота — там в офиса ми.
	Свих рамене малко прекалено рязко.
	— Сега сме квит.
	— Ръсъл?
	— Да?
	— Помисли върху това, което ти казах. Ти си добро момиче. Не трябва да си такава.
	— Аз такава си се харесвам — отговорих аз.
	— Всичко хубаво.
	Пак свих рамене.
	Той се обърна и си тръгна, като ме остави на ъгъла, украсен с графити, а наоколо се носеше миризма на човешка урина.
	Е, сигурно беше време да открадна друга кола и да потегля към едно от убежищата си. _Кас Ръсъл, винаги готова._
	Въздъхнах.
	Защо хората трябва да са толкова сложни? Помислих си за Дона Полк и нейната свръхспособност за връзки с обществеността и изпитах лека завист. Дона Полк би знаела как да каже точно каквото трябва, така че Артър Трестинг да я разбере. Щеше да го накара да й яде от ръката.
	Защо изобщо се разстройвам? — помислих си аз. Бях свикнала да се оправям сама. Никога не се бях тревожила от това какво ще си помисли някой за мен. Какво ми ставаше сега?
	Кофти, помислих си аз, започвам да се впрягам. Някъде в цялата тази объркана история, беше започнало да ме е грижа за Артър — дали ще остане жив или ще умре — господи, дори изпитвах приятелски чувства към него.
	Е, за това имаше едно лесно решение, ясно и просто: да не ми пука.
	И най-добре да го запомня и никога да не повтарям тази глупава грешка.


>	Глава 18

	Реших да повървя малко, за да си прочистя главата; нощният въздух беше приятен — и, няма да лъжа, донякъде се надявах някой да се опита да ме нападне, но никой не го направи. Накрая стигнах близо до метростанция и импулсивно реших поне веднъж да пътувам легално. Все забравях, че в Лос Анджелис има метро.
	Взех линията до Юниън стейшън, където спрях в едно магазинче за туристи, за да си купя широка и отвратителна тениска „МА“, бейзболна шапка, слънчеви очила и платнена чанта и после намерих тоалетна, където да се преоблека. Слънчевите очила закриваха половината ми лице, включително голяма част от синините, с които приличах на ракун, а с бейзболната шапка и крещящата тениска, без до мен да има висок черен мъж, бях сигурна, че няма да привлека ничий поглед с приликата си на човек, издирван по някои свидетелски показания. Тениската беше тънка, затова увих повечето си железария в якето и го пъхнах в чантата, като оставих само единия глок, затъкнат в колана ми под дрехите.
	След малко вече се возех в метрото, кръстосвах града на зигзаг и изпразних съзнанието си. Не исках да мисля за Артър, за Лина Кингсли или Дона Полк, нито за това на какво беше способна. И без това нямаше какво толкова да направя във връзка с никое от тези неща.
	Кортни Полк вероятно беше мъртва. Може би трябваше да зарежа случая и да изчезна от картината. Така или иначе, живеех извън системата; можех да си набавя нов комплект лични документи и да отида в друг град и просто да оставя Питика или някой друг да се мъчи да ме открие. Можех да оставя Стив и хората му да преследват Дона Полк, а полицията да им гони опашката, да оставя Артър и Чекър да правят каквото искат и Питика да продължи да играе забавната си игра — всъщност не ме беше грижа. И по дяволите Кортни. Все едно, Дона ме нае да я спасявам, като се представи за друг човек и дори не ми плати.
	При мисълта да изоставя Кортни се затормозих повече от всичко друго. Досега никога не бях нарушавала договор. Приоритетите ми вероятно доказваха твърдението на Трестинг, че съм лош човек.
	Помъчих се да не мисля и за това, както и за нещата, които ми беше казал Трестинг. _Първото ти решение винаги е да дръпнеш спусъка… Това не е нещо лошо_, самоубеждавах се аз. То означаваше, че съм оцеляла и че ще продължа да оцелявам. Трябваше да продължа да си го напомням, защото думите на Артър ехтяха в главата ми, досадни, грозни и изнервящи. _За теб животът е евтин…_
	Облегнах изтощено глава на тъмния прозорец на вагона. Доколкото виждах, никой не ме преследваше; може би накрая трябваше малко да поспя. Може би утре всичко щеше да изглежда по-добре. Само че нямаше шанс. Най-вероятно сутринта, когато нямаше да съм уморена до смърт, всичко щеше да бъде още по-апокалиптично. Прекалено изтощена, за да си направя труда да открадна друга кола и да карам дълго разстояние, смених линиите, за да се върна към Китайския квартал — на няколко пресечки от там имах една малка дупка, за която плащах наем. По пътя задрямах и за малко да пропусна спирката.
	Беше посред нощ, когато най-после стигнах до скривалището си и почти се изплаших, че няма да си спомня къде е. Но не, намерих грозната, неподдържана сграда и външната врата към стаята, която държах под наем. Погледнах адреса и се съсредоточих; имах алгоритъм за това къде крия ключовете, в който използвах номера на къщата и числовата стойност на буквите от името на улицата като данни. Премерих на око и стигнах до съответната тухла — а, ето къде беше.
	Щом влязох в стаята, паднах на тънкия матрак в ъгъла и заспах. Поне не сънувах.
	Събудих се към десет на другата сутрин. В стаята още беше тъмно; на единственото прозорче, което и без това беше прекалено мръсно, за да се вижда нещо, имаше дебело перде, но чувах трафика на улицата и как някой крещи на китайски, а като погледнах часовника си, видях, че минава десет. Кофти. Бях спала дълго време.
	Седнах на тънкия матрак и отворих една консерва да закуся, като същевременно се мъчех да мисля. В момента ме гонеха много хора. За щастие никой от тях не знаеше къде съм и бях подготвена, както трябва да бъде всяка параноична откачалка, ако се наложеше да не се показвам — затова имах места като това, където редовно плащах наема и ги зареждах с храна и медицински запаси. Имах и кутия с други неща от първа необходимост, която беше скрита зад гипсокартона на стената; пачка кеш и най-малко още едно огнестрелно оръжие. Скривалищата ми се различаваха по запасите, които трупах в тях, но всички имаха основните неща.
	Така че потенциално можех да направя това, което си мислех снощи, и да изчезна. Най-лесният начин беше да лежа ниско тук неопределено дълго време, после да си натъпча джобовете с пари и да се махна от Лос Анджелис. За мен нямаше да е по-различно да прехвърля базата на операциите си в друг голям град. Нямаше нито една причина да не се махна оттук и всевъзможни причини да избягам колкото мога по-бързо от този град, където много хора изглежда искаха или да ме убият, или да изпържат мозъка ми на омлет.
	Като Дона Полк.
	Потреперих и се загърнах по-плътно с тънкото одеяло. Хроничното главоболие пак се беше появило като тъпо пулсиране. Дона Полк — жена, която можеше да те погледне и да прочете каквото пожелае от мислите ти, без граници, без никакво усилие. Жена, която можеше да измъкне от теб най-дълбоките ти тайни. Жена, която можеше да те принуди да направиш всичко. Да повярваш всичко.
	Припомних си какво изпитвах, след като говорих с нея, когато я защищавах пред Рио, сякаш бях обезумяла. Чувствах се абсолютно нормална. Струваше ми се, че всяка мисъл, всяка реакция произтича логично от предишната. Според объркания ми мозък Рио беше този, който се държеше странно. Беше се наложило Рио да ме подтиква и после аз да направя нещо ужасно и изцяло неприсъщо, за да осъзная, че нещо не е наред — и ако можеше да се вярва на „Стив“ дори тогава повечето хора не биха могли да излязат от хипнозата.
	Разбира се, най-очевидният въпрос беше и най-ужасният; освен че ме беше накарала да й разкрия непосредствените си планове и да не я разглеждам много внимателно, дали Дона Полк ми беше внушила и нещо друго?
	Откъде можех да знам дали всяко мое решение наистина е мое? Как можех дори да съм сигурна, че не съм й се обадила и после нарочно не съм забравила? Лина Кингсли беше доказателство, че Дона е способна да изличи или да промени всеки спомен, който си мислех, че имам. Цялата реалност беше под подозрение. Не можех да съм сигурна в нищо.
	Чувството беше парализиращо.
	Опитах се да върна назад през всичко, което се беше случило дотук.
	Всичко изглеждаше така, както бих постъпила обикновено и не намерих някакви особени празноти, но ако вече бях компрометирана, то това не означаваше нищо.
	Изпитвах отчаяно желание да говоря с някой, който ме познаваше, за да се проверя и да разбера кое е горе и кое долу. Така или иначе трябваше да говоря с Рио, помислих си аз; трябваше да се свържа с него и да се върна към реалността, а след като Трестинг ми обърна гръб, имах нужда от всяка следа, която можех да намеря — и Рио може би имаше нова информация.
	Той, разбира се, също следеше Дона Полк. Ако беше разговарял с нея, и той…
	Изведнъж усетих, че се задушавам, сякаш не можех да си поема дъх. Ако Дона Полк беше решила да поработи върху вярата на Рио в Бог — ако беше разтърсила моралните му устои дори в най-малка степен…
	Кофти.
	„Стегни се, Кас“, казах си на глас.
	Не можех да седя тук и да се разкъсвам от нерешителност. Може би тя точно това искаше. Все още трябваше да взимам решения и отчаяно да се надявам, че наистина са мои.
	Пресметни, казах си аз. Колко са променливите? Колко възможни пътища има? Тя не може да упражнява микроскопичен контрол; практически е невъзможно. При тази мисъл започнах да дишам малко по-леко. Дона Полк може би беше влязла в главата ми, но нямаше начин да предскаже всяко събитие, което ще ми се случи и да е имплантирала в мен предпочитаната от нея реакция. Поне се надявах, че не е така. _И наистина ли си толкова егоцентрична да си мислиш, че заслужаваш да бъде твой кукловод през цялото време?_
	Зависеше от това какво иска от мен, предположих аз, при което пак започнах да се чудя защо изобщо ми се беше обадила.
	Беше ясно, че Питика разполага с ресурсите да измъкне Кортни от лапите на картела, стига да иска. За какво им бях аз?
	Помислих известно време върху този въпрос, но нямах представа.
	Единствената възможност, за която се сещах, беше това, което каза Стив — че съм показала някаква необикновена устойчивост към техниките на Дона. Може би Питика го знаеше по някакъв начин и искаше да ме изпробва. Дали всичко това беше сложна игра, за да видят дали съм способна да се освободя от влиянието й? Или… Стив каза, че Питика има някои агенти, които са нормални хора; дали всичко това беше някакъв странен начин да ме вербуват? Може би всяко взаимодействие имаше за цел да изгради мрежа от доверие към Дона и Питика, докато се превърна в тяхното напълно опитомено момиче за поръчки.
	Пак потреперих.
	Но и това не беше логично. Ако беше така, Дона Полк би се провалила с гръм и трясък при опита си да ме индоктринира. Питика не беше направила друго, освен да се мъчи да ме убие или да ми промие мозъка — и това се отнасяше както за мен, така и за хората, с които работех, откакто спасих Кортни; сега повече от всякога се страхувах от тях и не им вярвах, особено на Дона. Би било приятно да допусна, че и те правят грешки, но това ми се струваше повече като пожелание. Не, изпусках нещо.
	Дявол да го вземе. Не бях сигурна как да почна да разплитам цялата тази бъркотия — както казах на Трестинг, не бях детектив. Обикновено не се налагаше да разследвам нищо повече от това как да вляза през заключена врата.
	Определено трябваше да се свържа с Рио. И то по-скоро, отколкото по-късно.
	Отиваше към обяд, когато най-после се върнах в убежището си с два нови предплатени телефона. Пъхнах единия в скривалището си зад стената и набрах на другия номера по памет. Рио вдигна при първото позвъняване.
	— Обажда се Кас — казах аз.
	— Кас — каза Рио и бих могла да се закълна, че в гласа му прозвуча облекчение. Странно. — Мъчих се да ти се обадя.
	— Изхвърлих телефона си — казах аз. — Какво ново?
	— Видяла ли си вестника тази сутрин?
	— Хартиен вестник?
	— Да, Кас, хартиен вестник.
	— Не е нужно да си саркастичен — казах аз. — Аз съм част от интернет поколението. Не, не съм видяла вестника. Защо?
	— Ти си в него.
	Това ме постресна.
	— Какво?
	— Или по-скоро твой композитен портрет — със синини, но точен.
	— Не съм го извършила аз — казах и ми прилоша.
	Той замълча малко по-дълго, отколкото трябваше.
	— Знам.
	— Какво означава това? — попитах.
	— Моля?
	— Този тон — казах аз. — Поколеба се. Какво става?
	— Нищо. Във вестника също пише, че ти си лицето, което се издирва за престрелка в Грифит парк.
	— О, това вече беше мое дело. Имат ли някакви улики?
	— Нищо не споменават. Кас, трябва да не се показваш много.
	Почувствах се несправедливо обвинена.
	— Не съм го искала! — припомних му аз. — Някой ме въвлече в тази история, помниш ли? И сега някои хора непрекъснато се мъчат да ме убият! Полицията ме търси единствено защото и аз се помъчих да ги убия!
	Настъпи тишина. После Рио каза:
	— Кас, какво се е случило?
	— Какво друго, освен че някои хора се мъчат да ме убият! — Обзе ме страх, когато си припомних една от причините, поради които исках да се обадя на Рио. — Чакай, държа ли се странно? Виждам ли ти се откачена?
	— Много се оправдаваш.
	— Повече от обикновено?
	— Кас, какво става?
	— Работата е с Дона Полк. Разбрахме защо ме подтиква да се държа… когато говорих с нея; тя може… — Не исках да го кажа. Ако го кажех, щеше да стане истина. — Срещнахме една група, която работи срещу Питика. Рио, те казват, че тя е истински телепат. Казват, че може да те накара да повярваш всичко. — Думите ми прозвучаха откачено дори и на самата мен. — Вероятно си мислиш, че съм обезумяла. Аз мисля, че съм обезумяла.
	— Не — каза Рио. Каза го бавно и преднамерено. — Вярвам ти.
	Помислих за момент.
	— Ти си знаел — казах накрая.
	— Да.
	— Когато започнах да се държа особено онази вечер — ти вече си знаел каква е тя.
	— Подозирах.
	— Знаел си и не ми каза?
	— Кас, мъчех се с всички сили да те държа настрана от тази работа.
	— Защо?
	— С тези хора не можеш да се шегуваш.
	— Аз се шегувам много добре.
	— Говоря сериозно.
	— Аз също.
	— Кас, повярвай ми, като ти казвам, че не си готова да се справиш с тях.
	Първо Артър, сега Рио. Всички ли ме мислеха за дете?
	— Вече ги победих — припомних му аз. — Няколко пъти.
	— Не си била в центъра на вниманието им. И затова си имала късмет. — Той пое тихо дъх. — Моля те, Кас. Стой далече от това.
	Намръщих се. Рио никога не ме беше молил за нещо по този начин.
	— Ти беше този, който ми каза да отида да се консултирам с Трестинг — посочих аз.
	— За да бъде абсолютно честен, нямах представа, че ще се окаже толкова компетентен.
	— Значи си се опитал да ме пратиш за зелен хайвер.
	— Да.
	— Защо?
	— Казах ти, Кас. Питика е прекалено опасна. Сега вече знаеш отчасти защо.
	— Значи това за Дона е вярно. — Преглътнах, но гърлото ми беше сухо. — Тя може да прави това… направила го е върху мен.
	— Да.
	— Докъде може да стигне?
	— Може да те накара да повярваш, че черното е бяло. Може да накара майка да убие детето си, и то с удоволствие.
	Чух думите, но ми прозвучаха безсмислено.
	— Как? — попитах задъхано.
	— Тя въздейства върху емоциите. Експертно. Леки влияния, но мишените й постепенно започват да чувстват и вярват това, което тя иска от тях.
	— Леки влияния, които могат да накарат хората да извършат убийство?
	— За постъпка, която е в пълно противоречие с психологията на мишената й, е вярно. Но ще й трябва време, не само един разговор. Може би месеци, в зависимост от човека, който си е набелязала.
	— Но ти казваш, че дори достатъчно силен човек не може…
	— Силата няма нищо общо с това — поправи ме той. — Това е… сигурно може да го наречеш психология. Това, което би определила като слаба психика, може би ще издържи по-дълго, просто защото може да се чувства по-удобно с психологическите противоречия, които тя предизвиква. Но може и да се подаде незабавно. Всяка психология е уникална и всяка реагира различно според това, което тя се опитва да постигне.
	— И няма начин да се бориш с това? — попитах тъжно.
	— Поне на мен не ми е известен такъв.
	Дръпнах одеялото от леглото и се загърнах плътно. Пак ми стана студено.
	— Как мога да разбера, че съм засегната?
	— Почти невъзможно е да разбереш, защото ще възприемаш като логично това, което те е накарала да повярваш. Тревожиш ли се?
	— Разбира се, че се тревожа.
	— Опиши ми събитията от момента, когато се видяхме за последен път. Не е сто процента сигурно, но ще ти кажа, ако забележа несъответствия.
	Така или иначе за него щеше да е добре да има моята информация. Поех дълбоко дъх и започнах от изчезването на Кортни Полк, после описах вечерта с Трестинг, как намерихме служителите в офиса, рязката промяна в Лина и срещата с Финч и Стив. Рио слушаше мълчаливо. Разказах му всичко, включително и последния разговор с Трестинг.
	— Според мен това е причината да се оправдавам — свърших тъжно аз. — Освен ако Дона Полк не ме е объркала и в този случай. Но той беше толкова… толкова покровителствен. — А и беше намекнал, че не само съм глупаво момиче, но и момиче, което обича да убива хора… — Рио, дали съм… мислиш ли, че съм незряла? Държа ли се по този начин?
	Той като че ли се замисли за момент.
	— При някои обстоятелства. Понякога действаш импулсивно.
	Исках да се свия в някой ъгъл и да изчезна от света. Дотук бях с хвалбите, че съм много добра в работата си.
	— Разбираш ли, ти си млада — продължи Рио. — Склонен съм да вярвам, че прибързаността може да се прости на младите хора.
	— Не съм толкова млада — възразих аз. — Престани да ми търсиш извинения. Трестинг беше прав. Част от работата ми… е да причинявам болка на хората. Не мога да забъркам някоя каша и после да кажа, че така трупам опит!
	— Може би не аз съм човекът, когото трябва да питаш за тези неща — каза Рио. — Самият аз съм научил много неща, като съм убил хората, които не е трябвало да убивам.
	Подръпнах крайчеца на одеялото. Колкото и да вярвах на Рио, не исках да съм като него. Не исках хора като Артър Трестинг да мислят за мен по този начин. Не исках да живея като този тип хора. — Рио… ти ли направи това в офиса?
	Той почти не се поколеба.
	— Да.
	— Заради есемеса, който ти пратих?
	— Да.
	Преглътнах.
	— Кас, ако ще ти е от полза, това не бяха неправилните хора.
	Помислих си колко младо беше момичето на рецепцията. Каквито и грешки да беше направила, младостта й не й беше послужила като извинение за Рио, който беше излял Божия гняв върху нея.
	— Кас? — каза той.
	— Научи ли нещо? — попитах го тихо.
	— Да. Много неща.
	— Но няма да ми ги кажеш.
	— Едва ли бих си направил труда да ги скрия от теб, само за да ти ги кажа по-късно — отговори той.
	Спомних си документите, унищожени с шредер и превърнати в каша.
	— Точно така.
	— Това, което сподели днес с мен, също е ценно — каза Рио. — Ще ми бъде полезно. И въпреки че не мога да кажа със сигурност, не вярвам Дона Полк да ти е повлияла повече.
	— О-о… добре. Благодаря.
	— Няма нищо.
	— Да не се мъчиш да унищожиш Питика? — попитах аз.
	— Да.
	— И искаш аз да стоя настрана?
	— Да. Ще го направиш ли?
	Затворих очи. Нямах следа, по която да тръгна. Трестинг не искаше да говори с мен. Кортни беше изчезнала. Рио не искаше да ми помогне. Нямах съюзници и нищо, за което да се хвана.
	— Добре — казах аз.
	В тона, с който Рио отговори, усетих ужасно облекчение, макар да знаех, че това е невъзможно.
	— Благодаря ти, Кас. Бог да те благослови.


>	Глава 19

	Затворих телефона и установих, че няма какво да правя. Да се откажа от разследването на Питика означаваше, че задълженията ми са нула. Още се чувствах кофти, че съм зарязала случая на Кортни, но от маскарада на Дона като нейна сестра и доказателствата на Трестинг, че е убила Реджиналд Кингсли, изглеждаше ясно, че тя е безнадеждно заплетена от Питика и машинациите им. Което означаваше, че не е нужно да се чувствам прекалено кофти.
	И така стигнах до очевидното решение. Ще лежа ниско тук седмица или две, докато драскотините и порязванията по лицето ми изчезнат, при което вече нямаше да приличам на полицейския си портрет и после щях да изчезна от града. Чудех се къде да отида; никой град не ми се виждаше по-привлекателен от другите. Чикаго? Ню Йорк? Детройт? Може би трябваше да напусна страната. Мексико беше на една крачка оттук.
	Като лежах на матрака и гледах в тавана, се сетих за по-големия проблем.
	Отказала се бях от поръчката.
	Вече не работех. А не се чувствам добре, когато не работя.
	Числата се въртяха около мен. Помъчих се да не ги забелязвам, като вместо това гледах с празен поглед и си мечтаех за алкохол. Как така не си бях помислила за нужно да заредя скривалищата си с малко твърди напитки? Или дори с нещо по-силно? Перспективата да се наложи да остана тук дни наред без течни медикаменти, само аз, изправена срещу мозъка си…
	Мислено си ударих шамар. _Идиот. Може да изкараш няколко дни. Това са само няколко дни!_
	Тихата стая като че ли ми се подиграваше.
	Ако останех тук една седмица… една седмица беше седем дни… 168 часа… 10 080 минути… 604 800 секунди…
	Развих свръхусещане за всеки дъх и всеки отброяваше една от тези секунди преди всичко да рухне, преди да се разпадна… не, нямаше да броя всяка секунда, щях да броя следващите 2.78 секунди. 2.569 секунди.
	2.33402. 2.1077001. 1.890288224518154…
	Свих треперещите си ръце в юмруци и се опитах да забавя дишането си, да спра засилващия се пристъп на панически ужас. _Все още имам една задача_, казах си аз — _да се крия и после да избягам от града. Фокусирай се върху това._
	За няколко мига се надявах, че мога да се самозалъжа.
	Опитах се да разфокусирам погледа си, да не се съсредоточавам върху нищо, но очите ми се спряха на една пукнатина в тавана, където нещо се беше ударило в небрежно боядисаната повърхност. От и през паяжината от пукнатини започнаха да изпълзяват числа, огромна кипяща маса от числа — сили, ъгли, времената на ентропията в бъдещето и в миналото… математическите очертания на удара и пукнатината и разрухата ставаха все по-точни, корективните термини се наслагваха едни върху други, докато числата станаха толкова малки, че нямаха физически смисъл, препълниха мозъка ми и преляха…
	Стиснах здраво очи и легнах на една страна.
	Секунда благословена тъмнина.
	Отвън се чу клаксон на кола. Нивото на децибелите се заби в главата ми, кривата на осцилоскопа се разшири и зазвуча в мислите ми. Усещах с цялото си тяло биенето на сърцето си и приблизителната периодичност на всеки удар — вълните се разкъсваха, удряха се една в друга и се наслагваха взаимно, като всяка амплитуда се извисяваше поотделно и прибавяше още един член към поредицата на Фурие, синусите и косинусите се повтаряха и коригираха в миниатюрни итерации. Кожата ми се опъна, стана свръхчувствителна, всеки неврон регистрираше сили и налягане, гравитацията и атмосферата ме смазваха, усещах ги през дрехите върху тялото си и през матрака под мен, откъдето закона на Хук ме натискаше със стотици малки пружини…
	Скочих от леглото и тръгнах из стаята. Всяка крачка беше хиляди различни математически взаимодействия. Опитах се да ги насоча, да ги отслабя; катерех се по стените, правех кълбета, после застанах на една ръка на износения мокет. Силите се уравновесяваха незабавно и автоматично, векторите се пръскаха във всички посоки като безброй невидими въжета.
	Започнах да се движа, ритах напред-назад колкото можех по-бързо, въртях се на едно място, сменях стойката от едната ръка на другата, навеждах се напред и назад от равновесната си точка, колкото позволяваха физическите закони, и потъвах в бурния водовъртеж на изчисленията.
	Два часа по-късно (два часа, седемнайсет минути, четиридесет и шест секунди точка осем седем пет три девет две шест нула девет осем две три едно едно едно пет седем…) бях на щанда в най-близкия магазин и си купувах толкова бутилки, колкото имаха, от най-силния алкохол, който успях да намеря.
	— Купон ли ще има? — попита ме дългокосото пъпчиво момче на касата.
	Отчаяно му хвърлих пари. Изпаднах в агония от това колко бавно ги броеше. Беше ми трудно да се съсредоточа върху него; образът на стройната му фигура се движеше напред-назад между дължините на вълната на видимата светлина и безкрайно сложната плетеница от движения и сили, беше като векторна диаграма.
	— Не ми връщай.
	Излязох. Той извика след мен — нещо, че трябва да покажа документ за самоличност, но вече се бях измъкнала от магазина със залитане и влязох в паркинга. Изгълтах половината от първата бутилка и алкохолът предизвика пожар в хранопровода ми, преди да осъзная, че съм заобиколена от тълпи хора, и следобедното слънце да ме заслепи. Дишах тежко, но алкохолът си вършеше работата и ми олекна, а потискащият му ефект успокои числата, докато се превърнаха в обичайния контролируем фонов шум.
	— Извинете, мис, тук не може да правите това.
	Към мен идваше някакъв гард с отражателна оранжева жилетка — възрастен бял мъж с щръкнала коса и корем, който преливаше над колана.
	Поех дълбоко дъх.
	— Няма ми нищо — опитах се да го успокоя аз. — Няма проблем.
	— Мис, трябва да ви помоля да напуснете паркинга — каза той с повелителен тон, който вече ми лазеше по нервите. — С кола ли дойдохте?
	— Не, пеш. Няма проблем. — А Трестинг си мислеше, че първата ми реакция винаги беше да удрям. Видя ли? Мога да се държа прилично. — Няма проблем. Отивам си.
	Друг гард излезе бързо от магазина — висока жена с телосложение на тухла.
	— Госпожо, касиерът каза, че не сте показали документ за самоличност за алкохола. — Тя погледна полупразната бутилка в ръката ми. — Госпожо, тук не може да пиете.
	— Да, чух го вече — казах кисело. — Вече му казах, отивам си.
	— Госпожо, може ли, ако обичате, да ми покажете документ за самоличност.
	Оставих бутилките на земята и прерових джобовете на панталона и после на якето. И не намерих нищо.
	Кофти.
	Винаги нося няколко фалшиви карти; никога не знам кога ще ми потрябват. Но заедно с колта ми колумбийците бяха взели всичко от джобовете ми, когато ме заловиха преди три дни и съвсем ми беше излязло от главата да взема нови документи. Докато ровех с треперещи пръсти из джобовете, установих, че през последните няколко дни съм се сдобила с нож, няколко резервни пълнители, различни муниции, две гранати от предишната вечер и пачка кеш, но не и документи.
	— Ъ-ъ… забравила съм ги — казах аз. — Гледай, ще оставя пиенето, няма нищо. — Вече си бях взела достатъчно от лекарството, за да стабилизирам света си за момента. Можех да се върна и да проверя дали в апартамента в Китайския квартал нямах някакъв документ в скривалището си в стената; вероятно имах. Вдигнах ръце в знак, че се предавам и направих няколко крачки назад.
	Двамата гардове погледнаха изпитата до половина бутилка на земята.
	После погледнаха и към мен.
	— Кълна се, че съм над двайсет и една — казах убедително аз. — Сега си отивам, нали така?
	— Госпожо, моля останете тук — каза жената гард. Тя извади радиостанция и започна да говори нещо.
	Добре, това не беше хубаво. Ако се появеше полиция, щях да си имам много проблеми, като се почне от незаконния ругер, затъкнат отзад в колана ми и гранатите в джобовете ми, и се стигне до обвинението в масово убийство, след като някой забележеше, че отговарям на полицейския портрет на заподозрения. Разбира се, тези тъпаци не бяха способни да ми попречат да си тръгна; те не бяха дори въоръжени. Но не можеше да се каже, че особено успешно държа нисък профил. Въздъхнах и започнах да се оглеждам за най-добрия начин да се измъкна.
	Някой изпищя.
	Обърнах се и видях тъмнокожа жена с къдрава коса, която притискаше ръце към устата си.
	— Хванахте я! — изпищя тя към гардовете. — Психото от вестника!
	_Хванахте я!_
	Изведнъж много хора погледнаха към нас. Гардовете изглеждаха объркани, сякаш това беше повече, отколкото бяха очаквали, когато се бяха заели да ме задържат като малолетна, заподозряна в пиене.
	— Всички запазете спокойствие — нареди жената гард.
	— О, господи — въздъхна колегата й и пребледня, като се вгледа в лицето ми. — Тя наистина прилича на нея.
	— Прилича на кого? — попита напрегнато жената гард.
	— На… на онази жена, която е убила толкова много хора…
	Двамата започнаха да се отдръпват от мен, като очевидно се сетиха, че в задълженията им на охрана на магазин не влиза това да рискуват живота си срещу маниакален убиец. Жената пак вдигна радиостанцията и говореше нещо много бързо. Може би беше съвпадение, но недалеч оттук чух сирени.
	На безопасно разстояние от мен вече ме беше заобиколила тълпа от не много умни зяпачи. Някои дърпаха неистово децата си и бързаха да се отдалечат; други гледаха нахално. Видях поне двама, които незабелязано измъкнаха мобилните си телефони.
	Ситуацията нямаше да се подобри. Време беше да изчезвам.
	Огледах се. Тълпата — как толкова бързо се беше събрала? — означаваше, че спринтът през паркинга щеше да е труден. Но бях с гръб към сградата и това беше детска игра. Завъртях се и скочих. По стената зад мен бяха подредени декоративни цветя в саксии — хукнах по стелажите сякаш бяха стъпала и се насочих нагоре, прескочих перваза и стъпих на плоския покрив. Докато тичах, зад мен се носеха викове. Беше особено лесно!
	Без да забавям скорост, скочих от другата страна на покрива на супермаркета и с още едно кълбо се озовах в алеята зад него, откъдето се впуснах в бърз бяг. Сега накъде? Това беше добър въпрос; полицейският портрет очевидно беше достатъчно добър, щом случайни хора по улицата ме разпознаваха, независимо дали имаха или нямаха твърди доказателства от онзи офис…
	Доказателства. О, не.
	Пред магазина оставих полуизпита бутилка алкохол. На която имаше отпечатъци от пръстите ми и много ДНК.
	Идиот!
	Сега щяха да ме вкарат в системата. Щяха да ме свържат със смъртта на корейчетата в офиса на Трестинг и с кой знае още колко места, където бях оставила някакви улики, без да знам.
	_Успокой се. Има ли някакво значение? Все още не са те намерили._
	Но щях да бъда в системата, а отпечатъците и ДНК-то ми щяха да бъдат свързани с лицето ми.
	Колко важно беше това! Все едно данните ми вероятно вече бяха някъде в системата, мислех си аз, ако не от нещо друго, то от инцидента в офиса на Артър. Щеше ли да бъде по-различно, ако вече нямаше да съм толкова анонимна? Щях да съответствам на полицейския портрет и можех да бъде свързана с Рио, който беше избил хората в онзи офис?
	Трябваше да се върна, реших аз. За всеки случай. В края на краищата кой знае какви щяха да бъдат последиците. Можех да съжалявам завинаги, ако не се върнех и щеше да е много просто да се върна, да грабна бутилките и пак да изчезна.
	Обърнах се и хукнах по алеята обратно натам, откъдето дойдох. С бърз спринт стигнах до задната стена на супермаркета…
	Погледнах с ужас. Мястото вече гъмжеше от ченгета. Откога полицията в Лос Анджелис беше станала толкова бърза?
	Зад ъгъла примигваха светлини. Пъхнах се между две кофи за боклук, когато три полицейски коли изскърцаха със спирачки зад мен и неочаквано отрязаха пътя ми за бягство по земя. Кофти. Защо нещата трябва така да се усложняват?
	И после дочух ниско бръмчене, което започна да се усилва и да вибрира във въздуха все по-силно, и по-силно, и по-силно.
	Хеликоптер.
	Сериозно?
	Добре, това може би беше… лошо.
	Може би тук щях да си имам истински неприятности.


>	Глава 20

	Пресмятах наум възможностите си. За разлика от повечето хора, които се оказваха неправилни за мен, никога не бях разглеждала полицията като съвсем законна мишена. Е, освен ако не ставаше дума за частни детективи, но в този случай хората си вършеха работата. Виждаш ли, Трестинг?
	Невинаги тръгвам направо да убивам хора. А имах и гранати! Ако ги хвърлех, щях да предизвикам достатъчно хаос, за да мога да избягам.
	Помислих си за това и се изкуших.
	Добре, значи план Б беше да си пробия път с взривове и стрелба.
	Трябваше ми план А.
	Униформите се умножаваха, сякаш супермаркетът беше мравуняк, който някой е ритнал. Не само че ми трябваше план, но ми трябваше план А бързо.
	Полазиха ме нервни тръпки. Това можеше да завърши лошо. Повечето ситуации с насилие, в които попадах, не се случваха на оживени улици с много невинни минувачи, а що се отнася до полицията, никога не бях правила нещо повече от това да сритам някой униформен полицай в главата, докато се спасявам с бягство. Идеята за голям брой загинали полицаи ме караше да се чувствам… некомфортно. Да не говорим, че това беше най-лошият начин да се укривам; ако взривях толкова много полицаи, вероятно щяха да докарат силите за вътрешна сигурност.
	Усетих вибрирането на телефона в джоба ми.
	В момента само един човек имаше този номер. Трябваше да е Рио.
	— Не е най-удобният момент; ще ти позвъня по-късно — отговорих аз с шепот.
	Настъпи пауза. После гласът от другия край каза:
	— Обажда се Чекър.
	— Чакай — това е нов телефон! — изсъсках аз. — Как…
	— О, аз съм всесилен — каза той. — Хей, затова…
	Нямах време за това в момента. Затворих.
	Телефонът веднага започна да вибрира и получих есемес: ТРЯБВА ЛИ ТИ ПОМО6Т.
	Това, което му трябваше, беше да се научи да пише правилно. Канех се да изключа изцяло проклетия телефон.
	PLS МН Е ВАЖНО.
	Въздъхнах. Чекър беше най-досадният човек, когото познавах. _„Спасявам се да не ме арестуват. Ще ти звънна по-късно“_, написах му аз и пъхнах пак телефона в джоба си, като насочих вниманието си към непосредствения проблем.
	Да прибера уликите, които бях оставила, сега вероятно щеше да е прекалено сложно. По дяволите. Можех да се измъкна без проблем, ако просто си бях тръгнала, а сега като бях хваната на тясно, дори бягството ми се виждаше трудно. Скривалището ми с всеки момент ми се виждаше все по-прозрачно и не можех да измисля никакъв начин за измъкване, който не би включвал някакъв вариант с престрелка. Която щях да спечеля… но на каква цена?
	Да се покатеря на покрива сега означаваше да ме видят от хеликоптера — вече хеликоптерите; пристигна още един — а ако се опитах да спринтирам по алеята, щях да стана мишена на три милиона и повече ченгета на земята. Хей, хора, вие сериозно ли си дадохте този труд само заради мен? Чудех се дали да го приема като комплимент или да изпадна в отчаяние от това, че някой най-после не ме подценяваше.
	Телефонът започна да вибрира и пак ме отвлече. Сипейки мислено цветисти псувни срещу някои конкретни компютърни хакери, аз го извадих, за да го изключа.
C>
	ТРЯБВА ЛИ ТИ ПОМО6Т?
C$
	Вгледах се в думите. Заприличаха на началото на някакъв много тъп виц, от сорта на онези, където следващият есемес е „Ха-ха, майтапех си, много си глупава“. Малките компютърни букви изгаряха очите ми.
	_Кас! Престани! Няма време!_ — напомних си аз.
	Но дали беше сериозен? Защо някакъв човек, с когото почти нямах нищо общо, искаше да ми помогне?
	Може би не беше толкова нереалистично. В края на краищата, изглежда му трябвах за нещо. Може би предлагаше равностойна размяна, нещо като „ще ти помогна, а после ще си ми задължена и ти ще ми помогнеш“. Или може би допускаше, че ще ми иска пари за услугата и после ще уредим сметката. Всяко от тези обяснения беше много по-близо до очакванията ми за човешката природа… но в известно отношение беше все едно, защото с какво би могъл да ми помогне?
	Освен ако…
	Може би, би могъл да фалшифицира нещо — някаква заповед, някакво нареждане, за да разкара полицията от района, без никой да пострада.
	Струваше си да пробвам. Набрах номера с палец.
	Чекър вдигна на първото позвъняване.
	— Предай се — каза веднага той.
	Светът се разлюля. Ето, това беше най-смешната част на вица. Първо Трестинг, сега и Чекър.
	— Какво? — прошепнах аз.
	— Предай се. Това е най-лесният начин. Ще те изкарам навън веднага щом успея да се добера до някакви документи.
	Трябваше ми един момент да схвана и когато схванах, почти залитнах от самосъжалението и омразата, които започнаха да ме обземат, след което останах объркана, смутена и ядосана, че изобщо съм изпитала нещо толкова сълзливо-сантиментално като емоции. Да не говорим, че планът на Чекър просто беше тъп.
	— Това ли е твоето решение? — Дори все още да говорех с приглушен глас, тонът ми беше по-вбесен, отколкото исках. — Да се предам и да чакам да фалшифицираш заповед за освобождаване? Не!
	— Не си никъде в системата, нали? Значи казвам ти, мога да го направя!
	Само не казвай нищо на никого, докато те разпитват. Нито дума, разбра ли?
	— Няма да се оставя да ме арестуват!
	— Обещавам ти, ще те отарестувам! Сега отивай!
	— И да оставя полицията да ми направи досие?
	— Аз ще изтрия досието — настояваше той.
	— В никакъв случай!
	— Господи, ти си невъзможна! — възкликна той. — Имаш ли някаква представа в каква ситуация си? Следя те оттук в реално време и не знаех, че Лос Анджелис разполага с толкова много полицейски сили. Или от Токио са се обадили, че се е появил огромен гущер, или си мислят, че си вътрешен терорист, който…
	— Не можеш ли да ги разкараш оттук? — попитах аз.
	— Да бе, ще размахам магическата си пръчка и… о, чакай, не, не живеем в мистичната страна на приказките. Но макар и да си хакната, за щастие живеем в мистичната страна на бюрокрацията и пак ти казвам, предай се.
	Кълна ти се, обмислил съм всичко.
	— Много благодаря, но не — казах аз. — Ще намеря друг начин.
	— Друг начин? Пристига групата за специални операции! Вече фалшифицирах едно обаждане на 911 на няколко пресечки от теб и казах, че някой те е видял и имат достатъчно хора на земята, за да те хванат; погрешка вече прибраха някакво нещастно пакистанско момиче и не бих искал да съм на нейно място. Много си загазила! Виждаш ли…
	— Нали съм точно в центъра на тази работа, благодаря — прошепнах ядосано. — Гледай, не може ли просто да фалшифицираш някаква заповед или нещо подобно? Трябва ми с нещо да отвлека вниманието им.
	— Не мога ли просто… не, не мога „просто“. Не и при толкова мащабна операция! И няма да е достатъчно бързо.
	— Да се оставя да ме арестуват не е вариант — изсъсках аз. — Край на разговора. Ако не можеш да ми предложиш нищо друго…
	— И какво ще направиш? Ще се телепортираш ли?
	Радвах се, че поне мога да разчитам на себе си.
	— Ще си проправя път със стрелба, ако се наложи.
	— Ще си проправиш път със… А бе ти… дори не знам защо ти помагам — промърмори той.
	— Тогава недей — прекъснах го аз и затворих, като за всеки случай изключих телефона. И дори той да не можеше да ме измъкне тихо, аз щях да успея да избягам след малко така или иначе… и да оставя на полицията още по-пълно досие за себе си, помислих си аз. Да се оставя да ме арестуват беше лош план.
	Да не говорим, че това означаваше да разчитам на човек, когото почти не познавах, който да ме измъкне със сложен гамбит. Никога не вярвах на друг, освен на Рио да ми пази гърба и нямах намерение сега да променя този навик. Не, бях много по-добре, като разчитах на себе си, дори да означаваше насилие. Избрах гранатите.
	_Първото ти решение винаги е да натиснеш спусъка_, чух тъжния глас на Артър в главата си.
	— Млъкни — прошепнах аз. Започнах да измервам пътищата за бягство и с поглед очертавах радиусите.
	_За теб животът е евтин._
	Млъкни, дявол да те вземе!
	Хванах едната граната в джоба си и усещах твърдия и солиден ругер, затъкнат на колана ми. Не можех да разчитам на никого, напомних си аз.
	На себе си, на уменията си, на пистолета си — на тези неща можех да разчитам. Те бяха всичко, което имах. Само че в този случай някой ми беше предложил друг начин да се измъкна. Откачен, неприятен начин, който диво мразех, но беше начин. И то такъв, че не се налагаше да убивам никого.
	Ти си добро момиче. Не е нужно да бъдеш такава.
	— Кофти — казах си тихо на глас и дори на мен ми прозвуча жално.
	Свалих якето си и увих в него гранатите, пистолета и резервните пълнители. После тръгнах плътно покрай стената зад скривалището ми между кофите за боклук, като напредвах сантиметър по сантиметър, докато успях да се пъхна под една паркирана наблизо кола и да закрепя целия пакет над ауспуха. Премерих на око напреженията и налягането; нямаше да падне, освен ако някой не се захванеше да разглобява шасито.
	Запомних номера на колата, за да мога после да я намеря и да си прибера играчките, когато всичко свърши.
	Пропълзях обратно към кофите за боклук и тръгнах пак плътно прилепена към стената към гърба на супермаркета, за да се отдалеча на известно разстояние от мястото, където скрих железарията си. Сега бях невъоръжена и чувството не беше приятно.
	Кофти. Не е за вярване какво правя.
	Останах приклекнала цяла минута зад ъгъла, все още невидима за полицаите — между мен и тях имаше още една паркирана кола. Помъчих се да си го наложа с воля, но беше също като да скочиш от скала. По-трудно, защото вероятно можех да направя нужните изчисления достатъчно бързо, за да оцелея от скока. Не мога да го направя, помислих си аз.
	_Ако Чекър не направи каквото обеща, винаги можеш сама да се измъкнеш_, напомни ми друг глас в главата ми. Не е чак толкова страшно. _Няма да стане по-лошо, отколкото е сега._
	_Няма да стане по-лошо? Щяха да ме арестуват!_
	Щях да попадна в нечии ръце. В ръцете на властите. Доброволно. Те ще измъкнат от мен каквото поискат. Беше лудост.
	_Може би ако го направиш, двамата с Артър пак ще работят с теб._
	Не бях сигурна откъде ми дойде това наум, но изведнъж разбрах колко много го исках — защото те все още работеха по случая Питика. Казах на Рио, че се отказвам, но в същата секунда разбрах, че не мога: имах недовършена работа с Дона Полк и Кортни може би все още беше някъде там, а Питика… Питика трябваше да отговаря за много неща и щях да продължа със случая, докато това стане.
	Решението ми вдъхна сигурност.
	— Боже, дано не е напразно — измърморих аз и станах, като вдигнах ръце във въздуха. — Хей, вие, полицаите! Ъ-ъ… не стреляйте; нямам оръжие!
	Около мен се разнесоха звуци от тичащи ботуши и чух как отляво един-двама заредиха помпите си. След секунди бях заобиколена отвсякъде от сини униформи в защитни жилетки, стена от полицаи с насочени към мен полуавтоматични оръжия, главно берета и шокове.
	Въздъхнах и вдигнах още по-високо ръце. Мразя шокове.


>	Глава 21

	Припомниха ми, че това беше наистина много лош план, когато трябваше да позволя на двама свръхстарателни, едри полицаи да сложат белезници на китките ми и да ме набутат в полицейската кола. След като сама си наложих да изпадна в безпомощно състояние, се почувствах разголена, сякаш като се преструвах на уязвима, по някакъв начин ставах такава. Потиснах желанието да им счупя ребрата с ритници и много бих искала и те да знаят колко самоконтрол се изисква за това.
	Успокоявах се, като изчислявах начините за бягство. Особено онези, които включваха нанасянето на необратими травми на конкретни мускулести ченгета.
	Закараха ме в участъка с конвой от полицейски коли и ме вкараха вътре.
	Някой ме опипа за опасни предмети — за втори път, взеха ми отпечатъци и ме снимаха. Неволно потръпвах от всичко това, от тези хора, които си мислеха, че съм в тяхната власт, от хората, които ме блъскаха и описваха, като щяха завинаги да задържат част от мен тук.
	Ако Чекър не изпълни обещанието си, да му мисли.
	Една полицайка се мъчеше да ме накара да й кажа името си и да дам информация, но аз не й обръщах внимание. Накрая ме отведоха в малка, гола стая за разпит, закопчаха ме с белезниците за масата и ме оставиха сама, но бях сигурна, че някой ме наблюдава зад дългото еднопосочно огледало.
	— Хей! — извиках след няколко минути чакане. — Трябва да отида до тоалетната.
	В продължение на десетина минути не последва реакция и после две полицайки влязоха в стаята — едната ниска и черна, другата висока и латиноамериканка, с еднакви железни изражения и ме изведоха, без да говорят. Нямах наистина нужда да отида до тоалетната, но трябваше да се освободя от алкохола, който бях изпила на един дъх, а и исках да придобия по-добра представа за пейзажа, в случай че се наложеше да се измъквам сама. Да, можех да го направя, беше заключението ми. Щеше да е по-трудно без гранати, но винаги съм готова да приема някое ново предизвикателство.
	Чудех се колко трябва да чакам, преди да взема нещата в ръце. Чекър вече се бавеше прекалено дълго по моя преценка. Обмислях дали да поискам полагащото ми се обаждане по телефона, за да го притесня.
	След още отегчително чакане в стаята за разпит, те ме изведоха и ме поставиха в редица, където застанах с още други ниски, тъмнокожи жени и от време на време ми нареждаха да излизам и да се връщам на мястото си.
	После ме върнаха в стаята за разпит и пак чаках. Наистина това чакане беше абсурдно много — бих се изкушила да се пошегувам така ли харчат доларите, които им давам за данъци, ако плащах данъци. Шегата ме подсети за Антън — внезапен болезнен спомен. Още една сметка, която трябваше да се уреди.
	Облегнах се на твърдия метален стол и се помъчих да се отпусна. Е, поне пак работех по случая, а не бях затворена в апартамента си в Китайския квартал, без да има какво да правя. Ироничното в ситуацията беше, че като чаках с белезници за най-удобната възможност да избягам от полицията, ми беше по-лесно да мисля, отколкото когато бях в задънена улица; точно в този тип ситуация можех да се оправя, дори след като бях разградила цялото това количество алкохол, откъдето започна моето фиаско. По-добре това, отколкото да съм насаме с мислите си.
	Да, имах проблем.
	Накрая вратата се отвори и една висока, тъмнокожа жена влезе в стаята.
	— Аз съм детектив Гутиерес — каза тя, седна срещу мен и разтвори папка пред себе си. — Много си загазила. Ако мога, бих искала да ти помогна.
	Чудех се дали предложението й означава, че не са намерили никакви твърди улики. Може би планът им беше да ме принудят да призная и да направим сделка, защото не бяха сигурни, че имат достатъчно доказателства — поне не такива, които един добър адвокат да не може да обори, като посочи, че всички ниски, цветнокожи жени изглеждат еднакво за повечето хора. Или може би си мислеха, че Артър ще е по-едрата риба.
	Пак по темата за расовото профилиране, той съвпадаше с образа на страшния черен мъж като главен извършител.
	А може би тя не правеше никакво предложение, а просто използваше тази тактика, за да ме принуди да проговоря.
	— Имаме очевидец, който те е видял вчера сутринта на булевард „Уилшър“ 19262 — продължи детектив Гутиерес. — Какво правеше там?
	Запазих мълчание, като оставих ума ми да се рее и си играех с мисълта дали да дам на Чекър още няколко часа или да реша, че срокът му е изтекъл преди десет минути.
	Гутиерес продължи да ми задава въпроси още доста дълго време, едни и същи, които повтаряше отново и отново. Изключих я от съзнанието си. Тя приближи лице към мен, за да разчупи ритъма, после стана и излезе от стаята. Оставиха ме да седя почти час. После се върна, този път с партньор — по-млад мъж, който се държеше снизходително към мен и се опита да се прави на доброто ченге, докато Гутиерес стана агресивна, но аз запазих каменно изражение. Мислех да поискам адвокат, но съобразих, че ако го направя, ще ме натикат в килия, докато адвокатът дойде, а стаята за разпит беше вероятно малко по-удобна — и по-лесна за бягство, ако Чекър не успееше. Освен това нямах нищо против да ми говорят отвисоко.
	Не следях колко време е минало, но сигурно вече ставаше късно вечер, когато на вратата се почука. Гутиерес стана и преди да излезе, ме изгледа с каменно изражение. Партньорът й се облегна на стола си и ми се усмихна самодоволно, сякаш това би ме разстроило или нещо подобно.
	След минута детектив Гутиерес се върна с някакви документи и кисело свити устни.
	— Свободна си. Можеш да си отиваш — каза тя.
	Думите й прозвучаха толкова неочаквано и без никакво предупреждение, че ми трябваха няколко секунди, докато загрея.
	Другият детектив, отпуснат на стола във висше презрение, изведнъж подскочи, също толкова шокиран.
	— Какво?
	— Не е била тя. — Гутиерес затвори рязко папката в ръцете си. — Мис, някой от полицаите навън ще ви придружи. Извиняваме се за неудобството.
	Все още замаяна, се чудех дали обикновено става така, когато си сред цивилизовани хора: дали са готови да се откажат от властта си над някого, само защото няма доказателства. Гутиерес ми свали белезниците и като тръгнах към вратата, дори леко им кимнах.
	— Какво искаш да кажеш, не е тя? — чух мъжа да пита партньорката си, докато излизах. — Не можем да я пуснем просто така.
	— Объркали са я с някой друг. Провериха момичето и установиха движенията й през целия вчерашен ден. Била е далече и от двете местопрестъпления.
	— Тогава защо не каза нищо?
	— Очевидно не е с всичкия си. Брат й се грижи за нея — каза Гутиерес.
	— Все пак можем да я задържим за…
	— Не. Погледни кои са роднините й.
	След това не чух нищо друго.
	О, небеса! Толкова лесно ли беше?
	Накараха ме да подпиша няколко документа, което направих с безформени драсканици, влизайки в образа на човек с леки умствени увреждания, който Чекър ми беше изградил, а и по този начин не се налагаше да знам как точно се казвам.
	— Искате ли да се обадим на някой да ви вземе, мис Холоуей? — попита един от полицаите.
	— Не, не е нужно — казах аз, като усещах, че това е изключително скучен финал.
	— Добре. Да се пазите — каза ми той, а аз напъхах телефона и парите в джобовете си и излязох от участъка като свободен гражданин.
	Наложих си да не се затичам, като вместо това тръгнах с умерена крачка и реших, че трябва да се отдалеча на известно разстояние от тази сграда, пълна с полицаи, преди да открадна кола. Беше се стъмнило, беше станало късно и обичайното задръстване броня в броня беше отминало. Колите се движеха покрай мен и виждах ярките стопове. Над оживения град имаше почти пълна луна, която гледаше надолу като огромно бяло око.
	Телефонът ми започна да вибрира, когато прекосих улицата. _ИЗЛЕЗЕ ЛИ?_
	Набрах номера му.
	— О, страхотен съм, нали? Кажи ми, че съм страхотен — чух ликуващия глас на Чекър в ухото си.
	— Малко си бавен — отговорих, като се правех на невпечатлена.
	— Бавен? Бавен? Имаш ли представа колко документи трябваше да фалшифицирам? Това беше абсолютен рекорд. Никога не съм „бавен“, освен ако после няма галене.
	— Ти ли си брат ми?
	— Милостиви боже, надявам се, че не съм, като се вземе предвид колко възбуждащи са познанията ти по статистика. Но мога да се преструвам, че съм ти брат. Между другото, родителите ни са много важни хора. Всичко гладко ли мина?
	— Много гладко. Всъщност, беше безкрайна диференцируемост — уверих го, може би, за да се пошегувам малко.
	Той се засмя.
	— Знаех, че си готина.
	Покашлях се.
	— А какво ще стане… взеха ми отпечатъци и тъй нататък…
	— Изчезват в момента, докато говорим.
	Възможно ли беше всичко това?
	— Леле! Ъ-ъ, благодаря. — Полезно беше, реших аз, да познаваш човек като Чекър.
	— Няма проблем. Ти ме улесни; тъй като те нямаше в системата, имах прозорец за работа. Е, как се чувстваш като свободна жена?
	Поех дълбоко дъх и се канех да кажа нещо от сорта на това, че да те арестуват в цивилизования свят е малко разочароващо, но истината беше, че се чувствах добре да не съм вече в полицейския участък. А и Чекър го беше направил така, че този път не трябваше да причинявам болка на никого. Гласът на Трестинг, който се беше загнездил в съзнанието ми, започваше да ме преследва.
	— Колко ти дължа? — попита аз, за да прикрия факта, че притежавам чувства.
	— О, аз черпя — каза той. — Все едно, аз съм ти длъжник, задето спаси Артър и освен това…
	— Вече сме квит.
	— Може би сте квит с него, но аз съм ти един вид благодарен, че го измъкна, така че е безплатно.
	— О-о… — Замислих се дали мога да приема това. Не обичам да дължа никакви услуги на хората.
	— Само не казвай на Артър. Той… ъ-ъ… не обича да правя такива неща.
	Вкиснах се от припомнянето за високите морални принципи на Трестинг. Достатъчно неприятно беше, че съвестта ми беше решила да ги възприеме; не ми трябваше действителната му версия, която да ми повтаря все едно и също.
	— Не го разбирам — оплаках се аз. — Видях го да нарушава повече закони, отколкото мога да изброя, а се хваща за най-дребните неща.
	— Хей, той е добър човек — каза рязко Чекър.
	— Непоследователен човек — измърморих аз.
	— Кас Ръсъл, възможно е да ме впечатляваш с познанията си за теоремата на Бейс, но не обиждай Артър пред мен, разбрахме ли се? Просто недей.
	Очевидно бях засегнала чувствително място. _О, брат ми…_
	— Ъ-ъ… добре. — Когато не последва отговор, попитах: — Още ли си на линия?
	— Да. — По тона на гласа му не се разбираше в какво настроение е. Най-добре беше да си говорим по работа.
	— Не ти ли трябва помощта ми за нещо? — Ще му помогна за това, което иска, за да си платя дълга, помислих си аз. Тогава ще сме квит.
	Той въздъхна.
	— На Артър няма да му хареса това, за което ще те помоля.
	— Ще ме помолиш за какво?
	— Трябва му подкрепление.
	_О, добре. Знам как да съм подкрепление._
	— Разбира се — казах аз. — За какво?
	Ако Чекър ме канеше пак да работя по случая Питика, това дори не беше услуга — щях да подскоча от радост при такава възможност. Дори да означаваше пак да работя с Трестинг.
	Чекър се поколеба и после каза на един дъх:
	— Пак засякохме тракера на Полк.
	— Така ли? Къде е тя?
	— Сигналът е оттук, в Лос Анджелис.
	— Защо й е трябвало да се връща… — прекъснах го аз. — Дали са разбрали, че сме й сложили джипиес? Смяташ ли, че са намерили тракера?
	— Иначе няма никаква логика. Защо сигналът ще изчезне и после пак ще се появи? Тук?
	— Но и в това няма никаква логика. Ако са го направили толкова очевидно, значи е капан — защо биха решили, че ще сме толкова глупави, за да…
	Чекър издаде някакъв задавен звук.
	Въздъхнах.
	— Трестинг ще отиде, нали?
	— Отговорът е „да“.
	— Той мисли, че го чакат, но въпреки това ще отиде.
	— Затова е нужно подкреплението.
	— Добре. Кога и къде?
	Настъпи съвсем кратко мълчание, сякаш Чекър очакваше друг отговор, но той бързо се възстанови.
	— Сега ти изпращам есемес с детайлите, включително мястото и честотата на тракера. За съжаление изображенията от сателита не свършиха работа; виждат се само няколко сгради насред пустинята. А що се отнася до това кога… той отива тази вечер.
	Погледнах към звездите.
	— О, вече е вечер.
	— Да.
	— Значи трябва да побързам, нали?
	— Той тръгна преди няколко часа — каза Чекър. — Помъчих се да го спра.
	По тона му личеше, че е много разтревожен? Почувствах се странно самотна — никой не даваше пет пари, ако тръгнех да се самоубивам; щях да изчезна в потока на подземния живот на Лос Анджелис, сякаш никога не съм съществувала.
	— Тогава най-добре да тръгвам — казах аз и ускорих крачка. — Има ли нещо друго, което трябва да знам? Има ли някой друг с него?
	— Кълна се, помъчих се да го накарам да се обади за помощ. Той ми демонстрира напълно идиотския си комплекс за благородство и как не иска да намесва никой друг.
	Може би това беше причината Трестинг да не се обади на другите си контакти, но бях съвсем сигурна, че за да не се обади на мен, причината е съвсем друга. Усетих извратено желание пак да му спася кожата. Исках да му го натрия в лицето.
	— Разбрах. Нещо друго?
	— Вярно ли е? — попита Чекър. — Това, което може да прави Дона Полк?
	Преглътнах.
	— Да, съвсем сигурна съм, че е вярно.
	Той помълча за момент.
	— Още ли си на линия? — попитах аз.
	— Да.
	— Хей, слушай — казах аз, като се помъчих да не показвам раздразнението си от загрижеността му за Артър. — Престани да се тревожиш. Тръгвам натам.
	— Благодаря ти. Наистина — благодаря ти. Много съм ти задължен. Всичко, което поискаш, наистина, само кажи.
	Е, може би някой ден щеше да ми е от полза да му напомня за тази услуга. Но първо трябваше да оцелея до сутринта. След като вляза в капана на Питика. Дявол да те вземе, Трестинг.
	— И да се пазиш, чуваш ли? — добави Чекър.
	Примигнах. Не бях очаквала да се тревожи и за мен. Съмнявах се дали ще му липсвам, ако нещо се случи, но все пак беше… любезно от негова страна.
	— О, не говори глупости — казах аз, малко грубо. — Ще се оправя.


>	Глава 22

	Трябваше да действам бързо.
	Локацията, която Чекър ми изпрати, беше след Военновъздушната база Едуардс, доста навътре на север в пустинята Мохаве. Там нямаше много за гледане, помислих си аз — нищо друго, освен камъни, дюни и безкрайно небе. Добро място за засада.
	Колата с ругера и гранатите ми под нея вероятно вече си беше заминала.
	Щях по-късно да прибягна до помощта на Чекър, за да я намеря, ако останех жива дотогава. Все още бях достатъчно близо до апартамента в Китайския квартал, за да се отбия; всичко, което оставих там, бяха скапаните пистолети от предишния ден и един нож, но беше по-добре от нищо. Въоръжих се за по-малко от пет минути, взех няколко протеинови блокчета и едно леко яке от оскъдния гардероб, който държах там, и потеглих на североизток с открадната спортна кола.
	По пътя звъннах на Рио и ми отговори гласовата поща. Дадох му всички подробности, после се поколебах, чудейки се дали да се извиня, че не съм удържала на думата си да не се занимавам със случая. Нали му бях казала, че ще избягвам неприятности малко преди да изнеса зрелищно представление точно в обратния дух.
	— Налага се да отида — казах на гласовата поща. — Аз… ъ-ъ… надявам се, че това няма да попречи на плановете ти или нещо такова.
	Но нямах друг избор. Глупавият Артър Трестинг беше принудил всички ни да предприемем прибързани действия.
	През целия път карах доста над позволената скорост, но минаха още почти три часа преди джипиесът в спортната кола да ми съобщи, че наближавам изпратените от Чекър координати. Мястото беше далече от всякакви пътища, но аз пообиколих и едва различих очертанията на необозначена на картата пътека, водеща в пустинята. Спрях колата, изключих фаровете и почаках очите ми да се приспособят към тъмното.
	Покритието на телефона ми беше прекъснало преди километри. Тук бях сама и отивах към нещо, което почти със сигурност беше засада. Кофти.
	Можех да нанеса много повече поражения, отколкото Питика очакваше, но ако попаднех в капана им, преди да го видя, никаква математика нямаше да ми помогне и щях да съм точно толкова мъртва, колкото някой, който не разбира нищо от математика.
	Все пак ако разполагах с една секунда да реагирам, имах предимство. А и Трестинг нямаше никакъв шанс без мен, напомних си аз. Поех дълбоко дъх, наострих сетивата си и обърнах колата по импровизираната пътека.
	Според джипиеса ми оставаха още няколко километра. Колата подскачаше по каменистия терен, а от двете страни ме заобикаляше нощната пустиня. След малко видях пред мен няколко сгради, призрачен град, появил се сред пустинята — няколко магазина със заковани с дъски витрини, бензиностанция, украсена с графити, редица складове, които вероятно бяха причината тук да изникне град. Всички сгради бяха тъмни и нямаше никакво движение — бяха отдавна изоставени.
	Спрях спортната кола и наблюдавах от разстояние. Нищо не помръдваше. Луната хвърляше сива светлина върху празния пейзаж, но виждах само стари, потънали в сянка сгради, всяка по-тъмна и по-празна от следващата. Поседях така за момент, като пресмятах откъде най-вероятно може да дойде опасност и екстраполирах евентуалните заплахи.
	Снайперисти? Възможно, макар тук да нямаха много удобни позиции; зрителните линии затанцуваха в главата ми и видях, че се пресичат под лош ъгъл. Мини на пътя, както беше пробвала бандата рокери? Бомба, която щеше да унищожи цялото градче, вече нагласена да бъде детонирана, бомба, която нямаше дори да видя, преди да избухне?
	Но всичко това беше по-драматично от обичайния начин на действие на Питика. Може би те не се интересуваха как точно ще ме убият; в края на краищата аз така или иначе живеех извън системата и нямаше да липсвам на никого. Но дали нямаше да им трябва по-добро обяснение за смъртта на Артър? Доколко щяха да положат усилия да я прикрият?
	Нямах особено желание да разбера. Целта ми в момента беше да намеря Трестинг и да си тръгна. Двамата можехме да се върнем с много по-добър план, отколкото да се промъкваме наслуки и поотделно в тъмното.
	Потеглих напред със спортната кола, а гумите скърцаха по разбития асфалт. Когато стигнах до края на градчето, от тъмнината пред мен изникна позната гледка — пикапът на Трестинг.
	Спрях колата и се измъкнах, като извадих Смит&Уестъна. С другата ръка докоснах предния капак на колата. Двигателят беше студен. Той беше тук вече от доста време.
	Лек шум от стъпки. Обърнах се и приклекнах до колата, като вдигнах пистолета…
	Разпознах силуета и отпуснах пръст от спусъка.
	— Трестинг.
	Той свали оръжието си едновременно с мен.
	— Ръсъл? Какво правиш тук?
	— Аз съм ти подкрепление. — Изправих се, но бях нащрек. — Чекър ми се обади.
	Той пое дъх.
	— Е, той това ще направи.
	— Какво е положението? — попитах аз, като не изпусках от поглед тъмните сгради.
	Той се обърна към градчето.
	— Не съм сигурен. Тук няма нищо.
	По гърба ме полазиха тръпки.
	— Как така нищо?
	— Огледах мястото три пъти — каза Трестинг. — Първия път отвсякъде очаквах да изскочи изненада, но… нищо.
	Това беше нелогично.
	— Ами тракерът?
	— Още не съм го намерил. Изглежда, че е във втория склад там… — Той кимна към изоставените сгради. — Само че сигналът не е достатъчно точен, за да го открия. Претърсих сградата от горе до долу и не мога да намеря нищо.
	Оставих Трестинг да тръгне пред мен и го последвах към склада. Държах пистолета готов за стрелба, напрегнах сетивата си, но улицата си остана празна.
	Трестинг вдигна металната ролетна врата, която се отвори със силно стържене на стомана. Огледах се зорко наоколо, но нищо не помръдваше.
	Вмъкнах се в склада и напрегнах очи в оловния мрак вътре. През няколкото мръсни капандури се процеждаше лунна светлина, но не беше достатъчно силна и виждах само сиви силуети. Някой се беше опитал да ремонтира склада отвътре, неуспешно, и никога не беше завършил работата — паянтови стени, които правеха опит да разделят огромното пространство и образуваха лабиринт от полузатворени стаи без тавани, сякаш някой великан се беше помъчил да направи от гипсокартон нещо подобно на офис джунгла на кутийки.
	— Може да е навсякъде — каза тихо Трестинг, но гласът му отекна. — Изглежда безнадеждно.
	— Мисля, че можем да стесним възможностите — казах аз. Бях отделила много време да разгледам внимателно координатите, които Чекър ми даде, и какво показваше джипиесът, когато спрях колата. Направих бърза екстраполация наум, като отчетох прецизността на тракера — трябваше да е в североизточния ъгъл. — Насам — измърморих аз и тръгнах в тази посока.
	Трестинг изглеждаше не по-малко нервен от мен, дори след като вече беше претърсил целия склад. Този път той вървеше след мен, а аз се оглеждах на всички страни, докато намерих проход през широките пътеки между гипсокартона.
	— Трябва да е някъде тук — казах аз и после осъзнах, те вече не чувам стъпките на Трестинг зад мен.
	Отстъпих настрани и рязко се обърнах назад с насочен пистолет.
	Трестинг беше изчезнал. Вместо това от една от незавършените стаи излезе строен силует и вдигна тънките си ръце във въздуха.
	Цялата изстинах. Дори в тъмнината разпознах Дона Полк.
	— Здравейте, мис Ръсъл — каза тя. — Моите хора хванаха мистър Трестинг. Моля свалете оръжието си или за жалост той ще е този, който ще пострада.
	Каза, че е претърсил сградата. Каза, че е претърсил сградата! Къде се бяха крили? И защо?
	— Имате въпроси — потвърди Дона. — Причината да не се покажем досега е, че чакахме вас.
	Откъде биха могли да знаят, че ще появя?
	— Направихме някои логични предположения за човешката природа — отговори тя с лека усмивка. — Много сме добри в това отношение.
	Но какво изобщо искаха от мен? И защо просто не ни убиеха?
	— Ще обясня всичко, когато дойде време — каза Дона. — Но вие сте съвсем права; за момента искаме да ни придружите цели и невредими. Ще ни е по-лесно да прежалим вашия нов приятел мистър Трестинг, така че моля оставете оръжията си на пода.
	Господи. Тя четеше мислите ми.
	И за да бъде всичко още по-лошо с няколко степени, те бяха хванали Артър толкова бързо и тихо, че не бях чула нито звук. В сенките сигурно се криеха някои сериозни мускули — вече се бях сражавала редом до Трестинг и той не беше туткав.
	А сега Питика го държеше.
	Бавно свалих пистолета и го оставих на циментовия под, като държах ръцете си покрай тялото и се изправих, като се чудех докъде се простират способностите на Дона Полк.
	— Това ли е всичко, мис Ръсъл? — попита Дона, леко развеселена.
	— Струваше си да опитам — казах на глас и посегнах назад, за да извадя шока и полуавтоматичния ТЕС-9 от колана си и оставих и тях на земята.
	— Всичко — каза Дона. — Почти имам чувството, че се съмнявате в мен.
	Измъкнах ножа от ботуша си и го оставих при другите оръжия.
	Дона пусна ръце.
	— Така е по-добре — заяви тя и ме прободе остра болка от отчаяние. Рио ме беше предупредил, но имах някаква неясна надежда, че страшното му описание е преувеличено. Четенето на мисли изглеждаше прекалено абсурдно, прекалено невероятно. Но ето я Дона Полк, която виждаше точно какво си мисля, сякаш беше отворила черепа ми, виждаше и знаеше…
	— Да, така е — каза бодро Дона. — Известно ни е, че можете да действате… ефективно, дори и невъоръжена. Моля повярвайте ми, че мистър Трестинг ще продължи да бъде заложник на доброто ви поведение. — Тя леко повиши глас: — Отведете я, моля.
	От околните стаи се появиха още сенки, силуети в черни дрехи, очертани с характерните ъгли на добре въоръжени хора. Ако бях сама, може би щях да потърся начин да се измъкна, въпреки че Дона четеше мислите ми — може би щях да направя опит, дори математическите очаквания да показваха смърт. Но ако направех някакво движение… дявол да го вземе този Артър. Наложих си да не изчислявам пътищата за бягство и оставих на ръцете в ръкавици да приберат китките ми отзад; пластмасовата захапка на котешката опашка се впи в кожата ми.
	Ето защо никога не трябва да се грижа за благополучието на друг човек, помислих си аз.
	— О, мис Ръсъл, грижата за благополучието на другите е това, заради което си заслужава да живеем — каза поучително Дона.
	Погледнах я с присвити очи. Може да не съм екстрасенс, но в гласа й не усетих никаква ирония. Изглежда си вярваше.
	— Вярвам си — каза тя. — Сега ще се извиня за недотам идеалното отношение, което ви предстои да получите. Но ние двете имаме да си поговорим за много неща.
	Тя кимна към хората си и усетих как една силна ръка леко ме побутна по рамото. Подчиних се и тръгнах между пресата от тежковъоръжени тела.
	Излязохме навън в нощта и ме вкараха в бял миниван, който се беше появил сякаш отникъде.
	Когато миниванът потегли и започна да се отдалечава от призрачния град, аз се помъчих да не мисля за казаното от Дона. Тя искаше да говори с мен.
	Тя искаше да говори с мен.
	Гърдите ми се стегнаха и въздухът не ми стигаше.
	Дона Полк искаше да говори с мен.
	В периферията на мислите си се изпълних с истински ужас.
	Успокой се, заповядах си аз. Мисли. Стратегически. Дона сега не беше тук, само нейните облечени в черно хора без лица, които ме обграждаха мълчаливо, въоръжени с М4 в ръце и с пистолети на коланите. Да се справя с тях беше тривиално. Осем души са нищо, когато имам математиката на моя страна. Но аз със сигурност знаех, че Трестинг е в подобен миниван без стъкла, заобиколен от също толкова добре въоръжени мъже и това ме спираше; Дона ми беше казала, че ще го убие, ако не сътруднича, и й вярвах.
	Трябваше ми начин да се измъкнем и двамата.
	Но ако не намерех такъв, колко време щеше да й трябва, за да ме обърне наопаки, да унищожи всичко, което съм, и да го замени, с каквато личност пожелае? Колко време щеше да мине, преди да изличи от мозъка ми всички нежелателни мисли и да ме превърне в папагал за целите на Питика? Ако начинът, по който ми повлия преди, беше показателен, дори нямаше да забележа, че се случва. Щях да се превърна в кукла, която безгрижно продължава да се мисли за истинско човешко същество.
	В мен се надигна паника, заглуши мислите ми и осуети всякакви опити да планирам. Усетих едно ново и непознато чувство — безпомощност.
	Никога не съм била безпомощна. Никога не съм се изправяла пред заплаха, за която да не съм уверена, че ще преодолея в крайна сметка, не и при математическите ми способности…
	Способностите ми. Дали Дона знаеше на какво съм способна? Ако не знаеше, ако успеех да го скрия, може би щях да получа това малко предимство, от което двамата с Артър имахме нужда, за да избягаме.
	Имаше ли и най-малък шанс за това? Дали вече се бях издала?
	Дона можеше да прочете всяка мисъл по лицето ми; нямах никаква надежда да скрия информация, която й беше нужна. Но тя не виждаше и последната клетка в мозъка ми, нали така? Това със сигурност би било невъзможно. Ако тя знаеше във всеки момент и най-дребния факт в главата на всички около нея, потопът от информация щеше да я смаже.
	Дали можех потенциално да успея да скрия нещо от нея, нещо като математическите ми способности, ако не просто не мислех за това?
	Да, защото винаги е полезно да се помъча да не мисля за нещо!
	Сподавих паниката и се напрегнах. Ако Дона ме попиташе дали съм свръхсилен математически гений, който, макар и само една жена, може да действа като цяла армия, потрепването в окото ми щеше да й каже „да“, но ако не подозираше предварително това, не би имала причина да ме попита, нали така? Въпросът щеше да остане много далече от фундаменталните й предположения; никога не би й хрумнало да го зададе, освен ако не се издам. Не можех да изключа числата, които виждах през цялото време, но дали щеше да е възможно, ако се въздържах от изчисления, доколкото мога? През цялото време математическите връзки бяха пред очите ми. Да накарам това чувство да замре неподвижно би било също толкова трудно, колкото да изключа слуха си — или по-точно да игнорирам всичко, което чувам. Можех ли да го намаля в достатъчна степен, за да го скрия?
	Чакай. Какво би станало, ако направех обратното? Дона вероятно нямаше големи познания по математика; тя не би могла да определи размера на способностите ми, освен ако аз не ги свържа с реалността. Ако вместо това се фокусирах навътре — е, да не мисля за нещо може би беше почти невъзможно, но да мисля за нещо сигурно беше много по-лесна стратегия, и ако се фокусирах върху безобидни баналности, може би щях да изтласкам всяко нещо, за което не исках да мисля. Обърканите изчисления биха ми предоставили идеалните смущения в сигнала, което означаваше, че не е нужно да потискам математическите си способности — вместо това щях да ги скрия, като оставя всички да ги виждат.
	Да не говорим, че ако генерирах достатъчно бял шум в мозъка си, може би щях да успея не само да замаскирам математическите си способности, но и потенциално да не позволявам на други случайни мисли да излизат на повърхността. Ако Дона попиташе какво се мъча да скрия, откровеният отговор щеше да бъде толкова, колкото мога.
	Разбира се, беше възможно тя веднага да прозре тактиката ми. Но сега поне имаше нещо, което да пробвам.
	След повече от час, когато миниванът започна да се спуска надолу по нещо като подземен паркинг в продължение на няколко дълги минути и накрая спря, напълних мозъка си с безкрайни изчисления на нетривиални нули на дзета-функцията на Риман. Ако загубех пълна концентрация върху нея, преминавах към изчисления от теория на игрите и в същото време пресмятах Хамилтонов път, а освен това се мъчех да факторизирам редица от двеста и триста цифрени числа едно след друго. Беше само математика — но нормална, безинтересна математика, трудни изчисления, които се надявах ще изтощят Дона със скучността си още щом ги види, сухи манипулации на числа, които ще я затруднят и няма да ги приеме за очевидна стратегия да се скрие нещо друго.
	Повечето хора изцъклят очи в секундата, когато на сцената се появят уравнения. Надявах се, че Дона Полк няма да е различна.


>	Глава 23

	Поддържах изчислителния бял шум, когато паравоенните ме изкараха от минивана, като отказвах да разгледам математическите възможности за бягство дори само от любопитство и се съсредоточих изцяло навътре.
	Усилието да игнорирам математиката, в която беше потопен околният свят, напрягаше мозъка ми, но макар самата Дона все още да не се виждаше, бях сигурна, че охранителните камери записват и най-малката промяна в изражението ми. Ако планът ми имаше някакъв шанс да успее, не трябваше да спирам усилията си нито за секунда.
	Гардовете ме отведоха по стълби няколко етажа надолу и през голи циментови коридори стигнахме до врата с теглото и дебелината на банков сейф, която отвориха и зад нея видях затворнически блок с редица празни килии. Задната стена беше циментова, но килиите бяха отделени една от друга и от свободата с железни решетки, и затворниците нямаше къде да се скрият. Похитителите ми ме вкараха в килия почти в средата на редицата и ме изненадаха като срязаха котешките опашки около китките ми, преди да затворят решетката и да ме заключат. После излязоха — но не се отдалечиха много, бях сигурна в това — с изключение на един гард, който застана в дъното на коридора.
	Озърнах се математически и бързо се отказах от всякаква възможност за бягство; дори аз съм в неизгодна позиция, когато съм заключена в килия и нямам подръчни средства. Седнах, облегнах се на циментовата стена и пак се заех с изчисленията си по теоремата на Риман, като добавих още няколко десетични знака за имагинерната част на последното s, върху което се съсредоточавах.
	Вратата в дъното на коридора се отвори и тежковъоръжените ми приятели се появиха отново, като този път водеха Трестинг. По лицето му имаше повече синини отпреди и от разбитата му устна течеше струйка кръв. Синините ми се сториха донякъде странни, но вместо да се помъча да изчисля защо, аз се зарових в анализа на Хамилтоновия път.
	Изправих се бързо.
	— Хей, добре ли си? — извика Трестинг.
	— Да — казах аз, като продължавах да въртя в ума си моята кратка верига и на фон друг дзета-корен на Риман. — А ти?
	— Да.
	За минута замълча, докато гардовете го вкарваха в килията до моята; те освободиха ръцете му, както направиха с мен, и го заключиха, без да показват емоции. След като излязоха, Трестинг се обърна към мен и разтри китките си.
	— Съжалявам — каза той със сериозен глас и звучеше несъмнено искрено. — Толкова съжалявам. Аз съм виновен за всичко.
	— Не е така — отговорих аз. Не го обвинявах; знаех много добре какво рискувам, като тръгнах след него. — Трябва да са се крили по някакъв начин, докато дойда. Тя очевидно го е планирала.
	— Нямах предвид това — каза той. — Знаех, че е капан. Не трябваше да… просто се отчаях. Не исках да губя следата, нали разбираш?
	— Знам — казах аз. — Няма нищо.
	— Не, не е така. Чух какво каза тя. Те бяха поставили капана за теб, но ако ти беше сама, нямаше да си толкова глупава, че да се хванеш в него. Заради мен ни хванаха.
	— Тя ни изигра всички — казах аз. — Човешката природа, нали така каза? Тя може да предскаже кога ще се държим глупаво.
	— Може би.
	— Грешката е колкото твоя, толкова и моя. А и не забравяй, че дойдох без покана.
	Той въздъхна дълбоко и нещастно.
	— Имаш ли представа защо искат да те заловят?
	Уместен въпрос. Преди два дни се бяха опитали да ме убият, без да задават никакви въпроси, а сега бяха заложили капан за мен?
	Единственото добро предположение, до което бях стигнала в предишните си размишления, беше, че всичко това е свързано с минималната ми способност да се възстановя, след като Дона ми беше промила мозъка.
	Разбира се, като имах предвид колко лесно се беше справила с мен при срещата ни в кафенето и колко дълбоко беше въздействието й преди упоритата намеса на Рио, нямах много надежда, че предполагаемата ми устойчивост ще ми помогне сега.
	— Предполагам, че ще разбера — казах аз.
	— Да. — Артър гледаше замислено в ръцете си, като все още разтриваше китките си. — Знаеш ли, можеше да избягаш, когато ме заплашваха.
	— Не, не можех.
	Той ме погледна и кимна, сякаш разбираше какво имам предвид.
	Колкото и да беше абсурдно, аз се почувствах така, сякаш бях издържала някакъв изпит.
	— Освен това и ти би направил същото за мен — изтъкнах аз, смутена.
	— Да, но аз трябва да поддържам репутацията си на самопожертвувателен идиот.
	— Да. Всички си имаме недостатъци.
	Той изпухтя сърдито, което прозвуча почти като смях и цялото напрежение, което беше останало след последния път, когато се видяхме, се разсея. Артър седна на пода до стената и се облегна, а аз го последвах от другата страна на решетката, която разделяше килиите ни, докато факторизирах стотина прости числа. Повечето бяха лесни, но току-що попаднах на едно, което може би беше полупросто.
	— Какво според теб ще се случи тук? — попита Артър след малко.
	— Според мен Дона Полк ще дойде да си поговори с нас — казах аз. — И после ние ще направим каквото иска.
	— Имаш ли план?
	Евклидовият алгоритъм примигваше през всеки следващ остатък, изваждах и делях и изваждах.
	— Да се съпротивлявам, доколкото мога. — Разбира се, Дона можеше да ме накара да си мисля, че се съпротивлявам, докато правех точно това, което искаше. Накрая и двамата щяхме да сме послушни като кученца.
	Какво беше казал Рио? Че промяната ще отнеме време, ако целта й е напълно противоположна на личността на жертвата? Дори месеци, ако резултатът е в разрез с психологията на човека?
	Каква беше моята психология? Аксиоматична, вероятно, но вече бях станала свидетел на способността й да пренаписва тези аксиоми, за да ме накара да рационализирам всичко. Нямах защита срещу нея. И двамата нямахме.
	— Никога не съм бил човек, който би разглеждал самоубийството като подходящо решение — каза Трестинг до мен, — но в случая…
	Рязко се обърнах към него и го погледнах. Дори не ми беше хрумнало да се самоубивам.
	— Е, това сигурно е един начин да избегнеш влиянието й — успях да кажа аз.
	— Да го избегна и да съм сигурен, че тя никога няма да ме накара да направя нищо на моите… на никой, за който ме е грижа. Или на никой друг.
	Ако основната му тревога беше, че ще го използват като средство, за да навредят на други хора, то той очевидно беше по-добрият човек от двама ни.
	— Аз… ако искаш да го направиш, мога да ти помогна да е бързо — предложих аз с пресъхнала уста.
	— Благодаря ти — каза тихо той. — Ще те уведомя.
	Потънахме в мълчание. Накрая се свих на цимента и се опитах да поспя.
	На всеки няколко часа някой от гардовете ни носеше храна и вода и Артър беше така любезен да се обърне на другата страна, когато трябваше да ползвам стоманената тоалетна, закрепена за стената. Чакането беше отегчително, но в хуманни условия.
	Забелязах, че хроничното ми главоболие е минало. Вместо да изпитам облекчение, внезапното му изчезване единствено ме разтревожи.
	Главоболието се явяваше, когато се съпротивлявах на влиянието на Дона — какво означаваше това, че вече не го усещах?
	Кофти. Зарових се в още математика. Това беше всичко, което можех да направя.
	Заета с постоянния поток монотонни изчисления, не си направих труда да следя колко е часът, но мина поне един цял ден преди вратата в дъното на коридора пак да се отвори и да видя познатата фигура с къдрава коса и лунички по лицето.
	— Здрасти — каза Кортни Полк, като се приближи по коридора и стигна до нас.
	Двамата с Артър се изправихме в килиите си.
	— Здрасти — казах предпазливо аз.
	Замайващият брой въпросителни около Кортни излезе на преден план в главата ми. Дали действаше заедно с Питика и Дона? Ако беше така, доколко това беше по нейно желание и доколко се дължеше на промиването на мозъка й от Дона? Наистина ли беше убила Реджиналд Кингсли и ако го беше направила под влиянието на Дона, доколко носеше отговорност за това?
	Коя беше тя? Беше ли още мой клиент? И ако беше, какво изобщо бих могла да направя за нея?
	— Съжалявам, че трябваше да минете през всичко това — каза Кортни, като махна с ръка към килиите. — То е за ваше добро и тъй нататък, но все пак съжалявам.
	— Какво искаш да кажеш — за наше добро? — попитах внимателно.
	— Е, заради сестра ми. Тя ви помага. — Ъгълчето на устните й се повдигна в дружелюбна усмивка.
	Двамата с Артър се спогледахме.
	— Помага ни как? — попитах аз.
	— Да станете по-добри. — Каза го така, сякаш беше най-очевидното нещо на света.
	— Тя и за теб ли направи същото, сладурче? — попита Артър.
	Кортни разцъфна в усмивка.
	— Такава е моята сестра — това прави. Тя е страхотна. Най-страхотният човек на света. Бях толкова объркана, преди да ми помогне.
	Този разговор беше сюрреалистичен.
	— Нали знаеш, че тя в действителност не ти е сестра — не се сдържах аз.
	Кортни не изглеждаше разтревожена.
	— Тя ми е сестра за нещата, които са важни.
	— Не я видях да ти помогне, когато наркокартелът те хвана — казах аз.
	— Разбира се, че ми помогна. Нали тя те нае?
	Останах смаяна. Да, сигурно това беше един начин да разглеждаш нещата — стига Дона да не беше откачен екстрасенс.
	— Тя самата не можеше да ме измъкне оттам, но после дойде да ме вземе веднага щом можеше — обясни Кортни.
	Възвърнах си гласа.
	— Нека да те светна за някои неща — казах аз. — Сестра ти може да направи почти всичко, което поиска. Би могла да влезе в онова имение и да те изведе от ареста на наркокартела, ако искаше, но по някаква причина не поиска. Съжалявам, но ти си само една пионка в някаква голяма игра, която тя играе. — Поех дълбоко дъх. — Гледай, казах, че ще ти помогна. Все още съм готова.
	— Много мило от твоя страна — каза любезно Кортни по същия прозрачно фалшив начин, към който бих прибягнала, ако някой ученик ми предложеше да ми преподава аритметика. — Благодаря ти, наистина. Но Дона ще се погрижи за всичко, както винаги. Няма да ходя на далечен остров. Няма да бягам. И животът ми ще има смисъл. Истински смисъл.
	— Като правиш какво? — попитах аз.
	— Като й помагам. — Усмивката се върна, очите й заблестяха.
	Артър се покашля.
	— Сладурче, какво иска да направи сестра ти?
	— Как какво? Да промени света.
	Потиснах импулса си да възкликна изумено на клишето.
	— Да промени света как? — попитах вместо това.
	— Да го направи по-добър! Какво друго! — Кортни почти се засмя на това колко бавно загрявам. — По света се случват толкова много ужасни неща. Като наркокартелите. Но не са само те. Хората си причиняват взаимно ужасни, жестоки неща, умират от глад, има войни, а Дона и всички други работят, за да сложат край на всичко това. Те вършат толкова много добро. И аз ще им помогна, а надявам се и вие.
	— Чакай. Нека изясним нещо. — В главата ми бушуваха мисли. — Целта на Дона е да направи света по-добро място?
	Кортни примигна срещу мен.
	— Каква друга би могла да бъде?
	Мислех си, че целта й по-скоро е да бъде зъл гений и да превърне всички в свои роби. Макар че може би за нея такава антиутопия беше същото нещо, ако накараше всичките си роби да се държат добре и ако се погрижеше всички да имат достатъчно храна… в края на краищата, помислих си с ирония, така нямаше ли да се постигне един много мирен свят?
	Някаква далечна част в мозъка ми се чудеше каква е била Кортни, преди да срещне Дона Полк. Дали е приличала на сегашната Кортни или онова момиче сега завинаги си е отишло.
	— Щом всички искате да сме такива добри хора — продължих аз, — защо двамата с Артър сме заключени тук? Не трябва ли да ни пуснете?
	Кортни прехапа устна.
	— Аз… аз те харесвам. Наистина. И ти се помъчи много да ми помогнеш, по своя начин. Но хора като теб… такива хора не трябва да са на улицата. — Тя ме изгледа тъжно. — Ти причиняваш болка на другите. Виждала съм те.
	И убиваш хора, и крадеш, и… Ние се опитваме да направим света по-добър, да приберем хората, които причиняват целия този хаос, и точно сега ти си един от тях. — Тя се намръщи измъчено и после добави към Артър: — А теб не те познавам, извинявай, но съм сигурна, че Дона има основателна причина и ти да си тук. Тя винаги знае.
	— Но нали каза, че се надяваш да работим заедно — с всички вас — възразих, като знаех, че съм изгубила спора още преди да отворя уста.
	— Да, така е, след като се откажете от всичко друго. Дона ще ви помогне. — Тя пак се усмихна. Беше зловещо.
	— А какво ще кажеш, ако вече съм се отказала? — опитах аз, донякъде отчаяно. — Обърнала съм гръб на тъмната страна и тъй нататък? Ти го обясни… ъ-ъ… наистина много добре и аз, аз искам да се променя и да бъда с вас. Видях светлината, кълна се. Ще ни пуснете ли да излезем?
	Думите прозвучаха толкова раболепно и фалшиво в собствените ми уши, че не се учудих, когато Кортни се позасмя. Очевидно промивката на мозъка не я беше направила глупава.
	— Когато това стане, когато наистина искаш да дойдеш при нас, знам, че ще те вземем с радост. Аз ще се радвам да си с нас. А Дона, тя прощава с такава готовност и… — е, тя наистина винаги е била по-добрата сестра. — Сияйната й усмивка беше изпълнена с надежда. — Мисля, че тя много скоро ще дойде да говори с вас. Тя ще може да ви помогне. Ще видите. А после и аз ще дойда да се видим.
	— Разбира се — успях да кажа. Исках да изпадна в бяс, да избухна, но изпитвах единствено съжаление. Съжаление за Кортни и страх за себе си.
	Кортни засия още повече.
	— Прекрасно! Значи после ще се видим? Приятно ми беше да се запознаем — добави тя към Артър, въпреки че така и не се беше представила и после се обърна и тръгна по коридора към вратата.
	— За едно нещо е права — каза Артър, когато вратата се затвори зад нея. — За хората като теб и като мен. В едно идеално общество ние не бихме съществували.
	Не бях настроена философски.
	— Когато заживеем в идеално общество, ела да ми кажеш.
	Той се облегна на решетката от другата страна.
	— Е, понякога не съм сигурен, че допринасям да е по-добро. Бог знае, че се опитвам, но… Напоследък правя много неща, от които не се гордея. Подозирам, че няма да се представя много добре в деня на Страшния съд. Може би тя има право.
	Обърнах се недоверчиво към него.
	— Наистина ли си мислиш, че това, което Дона прави, е…
	— Не казвам, че е оправдано — прекъсна ме той с все така замислен тон.
	— Но ако тя наистина се мъчи да подобри нещата… не знам, сигурно има по-лоши мишени от нас двамата с теб.
	— Ами Кортни? — казах язвително аз. — Ами д-р Кингсли? И Реджиналд Кингсли? И всички тези хора в нейния файл? И кой изобщо е дал на Дона Полк правото да решава?
	— Успокой се. Не казвам, че съм съгласен с всички методи тук. Но някакво начинание за всеобщото благо, което е излязло извън контрол… е, в това има нещо логично, нали? И ако говорим за всеобщото благо, не съм сигурен дали ние двамата ще сме от страната на праведните, това е всичко.
	Не знаех какво ме разтърси повече — това, че Артър изглежда можеше да приеме страната на тази жена, която в момента го държеше затворен в очакване на промиването на мозъка му, или това, че отнасяше себе си към същото морално ниво като мен. След като ми беше направил скандал преди ден за моята относителна неморалност, да го чуя толкова несигурен дали не е нарушил собствените си принципи беше леко шокиращо.
	Може би затова казах това, което му казах после. Може би беше неизбежната сигурност, че мозъкът ми ще бъде усукан под формата на претцел, поради което изведнъж ми се стори по-привлекателно да разголя честно душата си. Или може би смятах, че каквото и да кажа на Артър няма значение, тъй като и неговият мозък щеше да приеме формата на претцел.
	— Каквито и да са критериите ти за Страшния съд, ти ще се представиш много по-добре от мен — признах аз с леко потрепващ глас. — Ти поне се стараеш. Аз… аз оцелявам. — Преглътнах. — Мислех си за това и ти беше прав. Не се замислям много за хората, на които причинявам болка или когато убивам някой, който ме заплашва… за мен това винаги е било интелигентна постъпка. Ти сам го каза — щях да те убия и теб, там в мотела. — Имах чувството, че правя предсмъртната си изповед. Може би беше така. — Не мисля, че съм много добър човек — добавих тихо аз.
	— Грешиш в едно нещо — възрази Артър. — Ти не ме уби.
	— Само защото, както каза, нямах възможност.
	— Не. Говоря за после. Повали ме на земята, но после ме остави жив.
	— Вече не беше заплаха.
	— Не е така — поправи ме той. — И ти знаеше, че ще бъда.
	Намръщих. Беше прав. Математическото очакване беше, че съм в безопасност, но отначало той беше насочил пистолет към мен и вероятността пак да ме преследва определено беше различна от нула.
	Всъщност той пак ме беше подгонил. Защо го бях оставила жив?
	— Тогава си мислех, че си ченге — припомних си аз. — Убийството на служители на закона е свързано с прекалено много усложнения.
	— И затова ли не го направи?
	— Е, не. — Идеята да се отърва от него, щом непосредствената опасност премина, изобщо не ми дойде наум, което, като се върнех назад, ми се струваше странно нелогично. — Сигурно най-умното нещо би било да помисля върху тази възможност.
	Той се захили.
	— Ти защо се мъчиш толкова много да започна да си мисля лошо за теб?
	— Добре — ядосах се аз, — значи не убивам, без да се замисля. Това е изключително добра препоръка. Сигурен съм, че ще го кажеш на Бог, когато те пита защо трябва да отида в рая.
	— Не се подценявай, Ръсъл. Светът е голям и дори само заради това, ти си по-добра от много други.
	— Нали ми казваше, че съм прекалено склонна към насилие и съм неморална?
	— Е, така е. Но може би и аз съм същият. И двамата не сме ангели. И не знам; според мен за теб има надежда. Може би и за мен.
	— Това е успокоително — казах аз. — Тогава какво искаш да кажеш? Че не сме добри хора, но все пак Питика трябва да ни пусне да си вървим, защото не сме и най-лошите от лошите хора и може би има някаква надежда за изкупление?
	Той се усмихна на думите ми.
	— Честно казано, само си мислех разни неща. Може би всички сме в различни нюанси на сивото — ти, аз, Дона Полк, която се стреми към нейното всеобщо благо…
	Помислих си за това, което Дона Полк беше направила на мен, на Лина Кингсли и толкова много други хора — и за това, което много скоро щеше да направи допълнително на Артър и мен.
	— Не, съвсем сигурна съм, че трябва да убием Дона Полк колкото може по-скоро — казах аз, — и изкуплението да върви по дяволите.
	Артър пак се захили. Вероятно не съзнаваше, че съм сериозна.


>	Глава 24

	Когато Дона Полк най-после се появи, оказа се, че идва при мен.
	Двама от облечените й в черно войници пристигнаха в затворническия блок и любезно ме помолиха да ги придружа. Погледнах към Артър; изглеждаше много разтревожен.
	Само за част от секундата надзърнах зад моя щит от скучна аритметика, за да преценя тежката заключена врата в дъното на коридора и се почудих дали мога да се справя с гардовете (вероятно) и двамата с Артър да се измъкнем през вратата цели и невредими, преди да пристигне армията на Дона (слабо вероятно). Колкото и да предпочитах да падна в битка, да извърша самоубийство чрез опит за бягство с почти нулева вероятност за успех ми се струваше толкова привлекателно, колкото и да си разбия главата в килията. Очевидният отговор беше да изчакам по-удобен момент… макар че би било самонадеяно да си мисля, че бих оцеляла след само един разговор с Дона и бих си останала същият човек.
	Увеличих аритметичния бял шум в мозъка си, като запълних всеки неврон с хаотични изчисления — толкова много, че ми беше трудно да жонглирам с всички.
	Гардовете ме преведоха през няколко голи коридора и през още няколко дебели метални врати и после дълго пътувахме с асансьор, който се отвори в добре обзаведено фоайе на очевидно луксозно имение. Излязохме.
	Мокетът под ботушите ми беше толкова дебел, че не само заглушаваше напълно стъпките ни, но и пружинираше, и паравоенните изглеждаха странно не на място на фона на безупречния декор и картините с елегантни рамки.
	Преведоха ме през няколко лъскави коридора, преди най-после да минем през двойни врати с дърворезба и да влезем в библиотека, където единият гард направи жест да седна на дългата маса. От двете страни се издигаха етажерки, като всяка беше запълнена с книги с твърди корици в перфектно състояние.
	— Моля, чакайте тук — каза другият гард — жена със строга военна прическа. — Междувременно имаме инструкции да ви припомним с извинение, че трайното благосъстояние на приятеля ви зависи от вашите решения.
	— Да, разбирам — казах аз. Чудех се колко далече Дона си мислеше, че може да ме тласне, като използва това средство. Дявол да го вземе, тя вероятно вече знаеше точно колко. Отново огледах математиката около мен — вероятностите подскачаха в много по-благоприятна подредба, като ме подмамваха с мисълта за бягство, но все още бях убедена, че заплахата на Дона не е празна и че Артър ще пострада много лошо, ако опитам. Не бях готова да поема този риск.
	Седях на удобния, добре тапициран стол и чаках, като броях минутите и заливах мозъка си с безсмислени повтарящи се изчисления. Пазачите ми се отдръпнаха до вратата, но останаха в стаята, вероятно готови да ме застрелят или да съобщят, ако се опитам да направя нещо.
	Една малка част от мозъка ми, която не циклеше повтарящите се NP-hard и EXPTIME алгоритми, се рееше. Защо по дяволите на Питика им трябваше библиотека? Каква беше тази сграда? Също като във фоайетата, обзавеждането ми се видя луксозно, но безлично; може би стаята беше само за показ — макар че нямах представа защо някой би имал библиотека само за показ.
	— Не е за показ — каза ясен женски глас. Подскочих, като по рефлекс засилих аритметичната плетеница в главата си. Дона беше влязла в стаята, но дебелият мокет беше заглушил елегантните й токчета. Тя стоеше с ръце зад гърба — нещо подобно на парадна стойка. Носеше безупречна бизнес пола и блуза. Елегантната й външност определено ме накара да се почувствам като грозно джудже. — Имам библиотека, защото обичам книги — продължи тя с лека усмивка. — Имам особена слабост към първи издания.
	— Струва ми се иронично — казах аз, като гласът ми прозвуча малко дрезгаво. — Мисля, че Кортни Полк беше поне на третото си питие.
	Дона погледна гардовете и им кимна; те се обърнаха кръгом, излязоха от стаята и тихо затвориха вратата зад себе си. Тя пристъпи и седна срещу мен, като събра ръце на масата. — Кортни… — Тя сви устни. — Когато намерих Кортни, тя беше… развалина. Отвъд депресията. Наркотици, хапчета, без работа и без умения да си намери такава.
	— И й намерихте място като муле за наркотици — казах аз, докато циклех през поредния дзета корен на Риман. — Страхотно подобрение.
	Тя се усмихна леко.
	— Картелите служат добре като фронт, но общо взето сме ги превърнали в куче без зъби. В почти всички отношения те сега работят в полза на нашите цели, а не техните. Работейки за тях, мис Полк всъщност работеше за нас.
	— Чакайте, превзели сте наркокартелите?
	— Да — каза Дона. — След време ще ги премахнем изцяло, разбира се, но засега те ни осигуряват средствата — по много начини — да осъществяваме целите си. Ресурсите им, мрежите, които вече са изградили — те са много ценни за нас.
	— Вашите цели — повторих аз. — Които са?
	Тя повдигна вежди.
	— Световен мир. Кортни не ви ли каза?
	— Да — отговорих бавно. — Спомена за това.
	— Е? — Тя разпери приканващо ръце. — Какво мислите?
	Факторизирах още едно цяло число. Какво мислех? Мислех си, че изобщо не бях очаквала разговорът да тръгне по този начин. Очаквах…
	— Промиването на мозъци е толкова грозна фраза, мис Ръсъл. Хайде, вие сте интелигентен човек. Защо бих прахосвала усилия да ви накарам насила да правите нещо, след като вие самата толкова лесно ще видите логиката в него? Искам единствено да обясня какво правим тук. След като веднъж разберете, убедена съм, че ще искате да се присъедините към нас доброволно.
	— Вие ни заключихте — посочих аз.
	— Вижте нещата от моята гледна точка — каза тя убедително. — Двамата с мистър Трестинг действахте с презумпцията, че ние сме някакъв вид чудовищна конспирация, когато нищо не би могло да бъде по-далече от истината. Признавам, че вие дори започнахте да ни създавате известни неприятности. Търсех възможност да ви обясня с какво наистина се занимаваме.
	— И ако не ви повярвам, ще ни пуснете да си вървим?
	— Е, едва ли е разумно да постъпим така, ако ще работите срещу нас, нали? Не и когато нашите усилия подобряват живота на толкова много хора. — Тя говореше просто, ясно, сериозно. — Мис Ръсъл, ние всеки ден измъкваме безброй хора от бедността и глада. Ограничаваме насилствената престъпност в цял свят, внасяме драстична промяна в градове, които никога не са познавали друга реалност. Предотвратяваме ядрени кризи и омиротворяваме опасни бунтовнически групи, отнемаме силата на брутални военни диктатори или помагаме за революции срещу тях. Милиони хора страдат по-малко всеки ден поради това, което правим — истински хора от кръв и плът, които сега могат да работят, да обичат и да живеят живота си — благодарение на нас.
	Разтърсих глава, като се помъчих да разсея магията й, да се обгърна във вътрешната математика и да я използвам като защита срещу заклинанията й.
	— Вие убивате хора — напомних й упорито аз. — Артър и неговият помощник имат дълъг списък с убийства, свързани с вас. А и наистина промивате мозъците на хората; видях какво направихте с Лина Кингсли и съм съвсем сигурна, че сте внушили на Кортни да убие съпруга на Кингсли и да го направи така, че да изглежда като самоубийство. О, и се опитахте да убиете нас двамата с Артър. Това не е най-добрият начин да ме убедите, че носите само радост и щастие.
	Дона наклони глава.
	— Няма да отрека никое от тези неща. Но ви моля — мис Ръсъл, убедена съм, че сте достатъчно интелигентна, за да видите цялостната картина.
	Това, което правим, е да използваме хирургически удари. Точност. Един живот срещу хиляди, които спасяваме с една екзекуция. Или един правителствен служител, който да промени решението си по въпрос, който дори не разбира напълно, като по този начин се избягват напрежения, чието натрупване след година би довело до световна война. Ние намираме пеперудата, която би причинила урагана, и подрязваме крилете й, за да спасим милиони — можете ли наистина да твърдите, че това е погрешно?
	— И какво ви дава правото вие да решавате кой да живее и кой да умре? — предизвиках я аз.
	— Ние всички имаме това право, мис Ръсъл — каза тъжно тя. — Всеки един от нас. Различаваме се само по силата, с която разполагаме. Питика има голяма сила, както и аз. Ако избера бездействието, избирам смърт за всички онези хора, които иначе бих спасила. Всяко решение, което взимам, осъжда някои, а други не. — Тя се наведе напред. — Колко умен човек сте, мис Ръсъл. Трябва да видите логиката в това, че ако не предприема нещо, то означава, че взимам решение да запазя страданията, които бих могла да предотвратя, все едно че съм ги причинила самата аз. Така че вместо това ще попитам какво би ми дало правото да отхвърля тази отговорност, когато мога да спася толкова много хора?
	— Не — казах слабо аз. Главата ми се въртеше. Философията й изглеждаше толкова логична, толкова математически правилна, но все някъде трябваше да има някаква непоследователност. Трябваше. — Не. Това не може да оправдае действията ви.
	Тя кимна сякаш беше очаквала такъв отговор. Дявол да го вземе, вероятно беше така.
	— В такъв случай бих искала да ви задам един въпрос. Ако разглеждате агресията като толкова неоправдана за всеобщото благо — простете ми, че ще ви помоля да разгледате тази непоследователност. — Тя почака за малко, почти като извинение, преди да продължи: — Наричате ни лоши, но като че ли съвсем лесно приемате същото поведение в приятеля си.
	Почти се изсмях.
	— За какво говорите? — Половината от проблемите на Артър се дължаха на това, че не искаше да използва достатъчно насилие, дори в самозащита.
	— Нямам предвид мистър Трестинг — поправи ме любезно Дона.
	Почувствах внезапна болка в стомаха и за част от секундата загубих контрол върху вътрешните изчисления.
	— Той не ми е приятел — казах аз, като пренебрегнах нещо в мен, което не искаше да изрека това на глас.
	— Може би — каза Дона. — Но вие сте му приятел.
	Болката се усили. Не отговорих нищо.
	Дона изглежда очакваше да кажа нещо, като ме гледаше с леко присвити очи — погрижих се мозъкът ми да е все така зает със скучните логаритмични изчисления, като се чудех какво търсеше, какво виждаше — но след моментно мълчание тя сложи край на напрежението и се облегна назад на стола си.
	— Мис Ръсъл, бих искала да ми вярвате. Знам, че за вас това не е нещо лесно, но може би аз мога да помогна. Моля, питайте ме каквото искате. Кълна се, че ще ви дам честен отговор.
	Гласът ми се върна.
	— Като че ли има някакво значение, ако обещаете да не лъжете.
	— Вярно, няма начин да сте сигурна дали казвам истината. Обаче — добави тя със съвсем леко загатната съзаклятническа усмивка, — поне ще знаете какъв отговор съм решила да ви дам.
	Господи. Изгледах я, като леко отворих уста. Тя ме познаваше по-добре, отколкото аз познавах себе си. Колкото и да не исках да се съгласявам с нея за нищо, по природа не бях в състояние да не приема такова предложение.
	Повече информация винаги беше добре дошла, колкото и малко да вярвах на източника — в края на краищата най-малкото щях да разполагам с конкретните отговори, които решеше да ми даде, като отговори, които Дона Полк е решила да ми даде. И от тях щях да науча нещо, нали така?
	Абсурд. Сериозно ли си мислех, че мога да надхитря някой, който беше буквално екстрасенс?
	Но все пак тя предлагаше да ми каже всичко, което поискам, и това означаваше, че трябва да питам. Трябваше да знам.
	О, дявол да го вземе.
	— Добре — казах аз, като удвоих яростните си усилия да продължа с изчисленията и същевременно се мъчех да разсея отчайващата сигурност, че ще попадна право в ръцете на Дона. Усещах, че земята под краката ми поддава, но не можех да се спра. — Като начало всичките ви възвишени и убедителни мотиви са много добри, но искам да знам каква по-точно игра играете с мен. И защо. Казвате, че да се опитате да ме убиете или заключите, е за всеобщото добро, защото създавам неприятности, но не помните ли, че вие ме въвлякохте във всичко това? Ако притежавате картелите, защо оставяте някой, който сте хипнотизирали да бъде ваша пионка, да бъде заловен от тях? И защо трябваше да фалшифицирате поръчка през Рио, за да ме наемете да я измъкна оттам? Няма никаква логика.
	— А-а. Да, това изисква обяснение. Не ставаше въпрос толкова да оставим мис Полк да бъде заловена, колкото да го организираме.
	_Какво? Тя го беше планирала?_
	— Да. Кортни Полк — миличката, ние вече я бяхме вкарали на работа в наркокартела и тя беше идеална за тази роля. Разбирате ли, трябваше ни някой, който удобно да бъде заловен. И който удобно да заслужава да бъде спасен.
	_Да заслужава да бъде…_
	Фигурите започнаха да се подреждат, въпреки че половината от мислите ми бяха заети с безсмислените изчисления.
	— Било е проверка. — Още като изрекох думите, бях сигурна, че е така. — Кортни не го е знаела, но тя и наркокартелът — те през цялото време са били ваши хора. Проверката е била за мен.
	Дона се поколеба, сякаш беше смутена.
	— Не. Ние… а-а… проверката не беше за вас.
	И изведнъж разбрах.
	— Проверката е била за Рио.
	Тя леко наклони глава.
	Те изобщо не се интересуваха от мен — аз бях само поредната пионка. По някакъв начин играта винаги се беше въртяла около Рио.
	— Искали сте да видите дали Рио ще я спаси — казах бавно аз, като налучквах посоката. — Вече сте знаели, че той работи под прикритие. И когато той не…
	— Вие сте необикновена, мис Ръсъл — каза Дона. — Може би не съзнавате до каква степен. Отношенията, които имате с мистър Сонрио, са… е, истината е, че освен вас не намерихме друг човек, който да има някакви отношения с него. Когато ви изпратих да спасявате мис Полк, искахме да видим докъде ще стигне той. За вас.
	Пъзелът се оформяше, като парчетата пасваха почти толкова добре, колкото хамилтоновите вериги, които изчислявах на фон в ума си.
	— Предупредили сте наркокартела, че идвам. Осигурили сте залавянето ми. Помислих си, че е прекалено удобно.
	Тя ми се усмихна.
	— Истината е, че показахте много повече умения, отколкото предполагахме. Тогава за пръв път започнахме да обсъждаме дали да ви наемем.
	— Вместо после да уредите да ме убият едни изключително добре въоръжени рокери? — попитах любезно аз.
	Тя съвсем леко се изчерви.
	— Трябва да се извиня за това. Сбъркахме времето на атаката. Това трябваше да е пак проверка на реакцията на мистър Сонрио — доколко ще ви подложи на опасност.
	Точно така. Въпреки че вероятно не ги беше особено грижа дали ще захапя — особено след като бях споменала името Питика пред Дона в кафенето.
	— Значи всичко това, и преди всичко обаждането ви, е било, за да проучите Рио?
	— Да.
	— И какво научихте? — попитах аз.
	— Той ни изненада. Пусна ви да си тръгнете.
	Повдигнах вежди.
	— Трябваше да го нокаутирам със стол. — Гледахме се взаимно в продължение на секунда. По дяволите. — Добре. Ако Рио не искаше да избягам, вероятно нямаше да избягам. А и защо Рио? Защо толкова се интересувате от него?
	Тя ме погледна изпитателно, преди да отговори.
	— Трябва ни човек като него.
	— Струва ми се, че вече си имате собствена частна армия — отбелязах аз.
	— Мис Ръсъл — каза деликатно Дона, — не съм сигурна дали напълно съзнавате уменията на мистър Сонрио. Способността му да действа ефективно… граничи с фантастичното. Той е унищожил цели правителства. Победил е армии. Намерил е и е изтрил от лицето на земята терористични клетки, които разузнавателните агенции на няколко континента са преследвали безуспешно. Променил е хода на историята за цели народи. Един човек. — Гласът й беше спокоен, сдържан и много сериозен.
	Ха! Значи ето какво правеше Рио през свободното си време. Нямах представа, че е толкова внушителен. Няма да лъжа — завиждах.
	Насилих се да продължа с изчисленията по определянето на пътя в една задача и не отговорих.
	— Понякога — продължи Дона — той насочва значителните си умения срещу организации, подобни на Питика. Това не завършва добре за тях. — На устата й се появи сянка на тъжна усмивка. — Разбирате защо не искаме да бъдем поредната му мишена.
	— Според мен вече сте изпуснали този влак — казах аз.
	— Все още се надяваме да променим решението му.
	Да промените решението му. Кофти. Ако Дона можеше да каже едно нещо с увереност, то беше, че би могла да промени решението на всеки.
	Освен на…
	Чакай малко. Щом като са разбрали, че Рио действа под прикритие в наркокартела и са знаели къде се намира, защо той все още не беше послушно оръдие на Питика? Той не знаеше коя е Дона, преди тя да ми изиграе този номер; не би я разглеждал като опасност. Тя би могла да отиде и да му приложи ЕСП техниката си, без да събуди и най-малко подозрение. Освен ако… усетих, че очите ми се разширяват.
	Дона ми се усмихна.
	— Изводът ви е верен. Моите прозрения — тези, които ни помагат да се разбираме добре с хората — тук ни изоставиха. Мистър Сонрио е — както сигурно знаете — специален случай.
	Чудо на чудесата. Те не можеха да контролират Рио. И не можеха да контролират Рио! Да си взема бележка: за да не се поддаваш на телепатия, стани психопат. Не, лош план, Кас.
	— И затова са били всички тези експерименти — въздъхнах аз. — Мъчели сте се да видите как ще реагира.
	— Точно така — каза Дона. — Науката ще ни каже онова, което интуицията не може.
	Покашлях се, като почти ме беше страх да питам.
	— И какво ви каза науката?
	— Изследванията ни могат да запълнят три учебника — каза тя, като продължи да се усмихва. — Но аз ще дам кратката версия. Нашите прозрения — ние виждаме човешките емоции. Какво чувстват, какво желаят; виждаме ги и им симпатизираме. Преди психологията на мистър Сонрио просто ни беше чужда, но сме убедени, че сега го разбираме по-добре. Той не е мотивиран от емоции като другите хора, но има… потребности.
	Не, не, не, не, не. Рио е неподатлив. Нали току-що каза, че Рио е неподатлив!
	— Мис Ръсъл, моля ви — продължавате да ни разглеждате по този драматичен начин! Уверявам ви, че искаме единствено да говорим с мистър Сонрио, така както сега си говорим с вас. Да обсъдим възгледите си с него. Неговите цели са толкова сходни с нашите; според мен, след като веднъж види нашата гледна точка, ще приеме едно взаимно изгодно работно сътрудничество.
	Ако Рио им падне в ръцете… дори да отхвърля откачените способности, които Дона твърдеше, че притежава, аз знаех какво може да направи Рио, на какво е способен — неща, на които повечето хора не са способни, и това не беше свързано с уменията му.
	Ако Питика стигнеше до Рио, не съм сигурна дали някой би могъл да ги спре.
	— Мис Ръсъл — каза Дона със същата искрена страст в гласа, — знам, че не сте напълно убедена в мотивите ни. Но не мислите ли, че за мистър Сонрио би било единствено добре, да бъде подложен на още една проверка относно… нагласата му? Вие го познавате — знаете, че бихме му помогнали да стане по-добър човек. Като негов приятел трябва да искате да е така.
	Като всички аргументи на Дона Полк, и този звучеше съвсем логично, беше такъв перфектен компромис. Но поради някаква причина — може би защото познавах и вярвах на Рио толкова отдавна, а и вярвах на Рио, не на Рио, който би работил с Питика — не можех да се съглася. Дори не бях сигурна защо.
	— Вие имате много специални отношения с него — отбеляза Дона.
	Да, вярвах на Рио, което означаваше, че мога да разчитам на него, а от своя страна и той не се дразнеше активно от мен. Беше добра симбиоза.
	Беше щедро от нейна страна да го нарече „отношения“.
	За втори път в разговора ни Дона като че ли очакваше нещо, но нямах представа какво.
	Отхвърлих моментното си недоумение и пренасочих мислите си към решетката на числовите полета, върху която работех на фон — и следващия въпрос, който исках да задам на Дона.
	— Добре. Значи се опитвате да правите телепатични експерименти върху Рио и аз случайно попадам в картината. А какво ще кажете за другата група, която работа срещу вас — международната? Каква е тяхната цел? И какво търсеха в къщата на Кортни?
	— В къщата на Кортни? О-о… — Тя се позамисли за момент. — Не знам със сигурност какво са търсили, но предполагам, че е един сувенир, който й подарих. Нещо незначително, но признавам, че накарах Кортни да повярва, че трябва да го пази.
	— Защо?
	— Исках да ми вярва. Има много начини да спечелиш такова доверие и един от тях е сам да го създадеш.
	В такъв случай, за каквото и да бяха обърнали къщата с главата надолу, беше безсмислено. Глупава дрънкулка, която Дона беше дала на Кортни, за да си помисли, че й имат доверие.
	— Ами Антън Лехович? Питика замесена ли е в смъртта му?
	— Доколкото знам, не. Името ми е неизвестно.
	— А Реджиналд Кингсли? И всичко в неговия файл?
	Дона изведнъж потрепна.
	— Извинете ме. — Тя измъкна елегантен телефон и го погледна за миг. — Съжалявам, мис Ръсъл. Трябва да се заема с нещо спешно. Може би можем да продължим този разговор по-късно?
	Имаше толкова много други неща, за които исках да питам… толкова много неща, които исках да знам…
	— И обещавам, че ще ви дам тази възможност при следващия ни разговор — каза Дона с усмивка на съжаление. — Мис Ръсъл, трябва да кажа, че наистина ми беше много приятно да поговорим. Толкова рядко мога да обсъждам нашите цели по толкова откровен начин с друг свободомислещ човек. Надявам се, че поне що помислите върху това, което ви казах.
	— О, със сигурност ще помисля — отговорих аз. — Но не се надявайте много.
	Стори ми се, че отговорих добре. Колкото и досадно логични да бяха аргументите й, бях оцеляла от нашия разговор и все още инстинктивно я отблъсквах. Това сигурно беше добър знак? А и все още бях запазила защитния слой от вътрешни изчисления. Може би допринасяше и леката ми съпротива към нея.
	— Наистина имате съвсем погрешна представа за това, което правим — каза ми леко раздразнено Дона и се изправи. — Уверявам ви, че прозренията ми в човешката природа не действат точно по този начин, по който си мислите вие. Току-що свършихме един много цивилизован разговор, не мислите ли? И не се чувствате по-различно от преди.
	Така беше. Прободе ме леко съмнение.
	— Моля, преразгледайте представите си за нас, мис Ръсъл. Не знам откъде ви идват такива идеи, но ние не сме чудовищата, за които ни мислите. Скоро пак ще си поговорим.
	И с тези думи Дона Полк ми се усмихна и излезе от библиотеката.


>	Глава 25

	— Тя какво направи? — попита Артър тихо, след като гардовете — любезно, както винаги — ме прибраха в килията ми до неговата.
	— Не съм сигурна. — Намръщих се. — Тя… говори с мен. И аз сигурно й отговарях. Имахме разговор. — Преди няколко часа тази мисъл ми се струваше ужасяваща, но сега не изглеждаше толкова лошо. В края на краищата не се беше случило нищо, нали? Не можех да разбера.
	— За какво говорихте? — попита Артър.
	— Ами как Питика иска да спаси света, всички глупости, които Кортни вече ни каза. — Не споменах Рио. Нямаше нужда Артър пак да почне да важничи.
	Артър се облегна на стената и се загледа в тавана.
	— Мислиш ли, че може да е вярно?
	Усетих същото пробождане от леко съмнение, както при разговора с Дона, и в същото време се сърдех на Артър, че го усилва.
	— Не знам — рязко казах аз.
	Потънахме в мълчание. Гардовете донесоха храна и вода. Светлината не се промени, но се опитах да спя.
	Звукът на металната врата в дъното на коридора ме разбуди, докато дремех облегната на стената. Чух няколко тихи стъпки и потракването на пушки в пода — изведнъж се събудих и се изправих на крака.
	Рио стоеше пред килията ми като сбъднал се сън, а зад него лежаха прострени на пода двама гардове, облечени в черно, в безсъзнание или мъртви. Вместо кафявия тренчкот, той носеше черни дрехи, също като униформата на войниците на Дона, в комплект със същия автомат и пистолет. Той извади малък експлозив от джоба на жилетката си, прикрепи го към ключалката на килията и отстъпи крачка назад; ключалката гръмна с леко изпукване и звук на метал и Рио ми кимна дружелюбно сякаш да каже: хайде, излизай.
	— И него — казах аз, като бутнах вратата на килията и кимнах към Артър.
	Рио погледна Артър и после към мен.
	— Той може вече да е техен.
	— Не е говорила с него — казах бързо аз. — Само… само с мен. Рио, той идва с нас.
	Ако се беше поколебал, щях да започна да измъквам Артър, но едно нещо, което обичам в Рио, е, че той никога не губи време в спорове или колебания. След по-малко от пет секунди и Артър беше навън и бързо последвахме Рио по коридора. Спрях за момент, когато прескачахме падналите гардове, за да освободя единия от неговата М4 и пистолета; Артър направи същото с другото тяло. Забелязах, че бяха мъртви.
	Определено мъртви.
	Отново въоръжени, тръгнахме след Рио по коридора в бърз ход.
	— Системата за сигурност? — попитах аз.
	— Изключена — каза той. — Пред нас е чисто, докато не излезем навън.
	— Деликатна работа от твоя страна — отбелязах аз, малко учудена — „деликатна работа“ обикновено не описваше подходящо действията на Рио.
	— Това беше капан, Кас — обясни Рио, без да се обръща назад. — Божият гняв има търпение.
	О, по дяволите. Как може да съм толкова глупава?
	Дона вече ми каза, че всичко това е заради Рио. Да ни заключи тук нямаше нищо общо нито с мен, нито с Артър, нито за да ни завербува за Питика — бяхме единствено примамката, за да хванат голямата риба. Което означаваше — кофти — че Рио сам се беше натикал в ръцете им, като беше тръгнал след мен…
	… което, очевидно, той знаеше и беше измислил начин да влезе и да се измъкне, без те да разберат, че е време капанът да щракне. Представих си как чукът на отмъщението на Рио щеше да се стовари върху това място, след като се поотдалечим.
	Рио отвори вратата към тъмна стълба и ни направи знак да тръгнем пред него надолу към приземието.
	— Има ли изход? — попита нервно Артър. Рио не благоволи да му отговори.
	Слязохме две нива по-надолу и вървяхме по друг безличен коридор, когато Рио вдигна юмрук да спрем.
	— Те знаят, че съм тук. — Той извади някакво малко устройство с размерите на мобилен телефон от джоба си и го прегледа. — Открили са къде сме точно. Три групи, приближават се. — Той ме погледна. — Готова ли си?
	Повдигнах М-четворката, озадачена, че ме пита.
	— Разбира се.
	— Стой тук. Ще ни се пречкаш — нареди Рио на Артър, като ми подхвърли торба с гранати.
	Артър се опита да издърдори нещо в отговор, но двамата с Рио вече се бяхме впуснали в атака.
	Не беше дори оспорвана битка.
	Има нещо красиво във високоскоростната математика на престрелката.
	Чувала съм други хора да твърдят, че престрелките са объркващи и дезориентиращи, но за мен те винаги се развиват с перфектна ясната: попадението на всеки куршум води обратно до източника му, а всяка цев стреля със своя точна траектория. В края на краищата огнестрелното оръжие може да стреля само в една възможна посока в даден момент.
	Винаги виждах ясно къде се целят, сякаш предвидимите полети на куршумите бяха видими лазерни лъчи, и винаги можех да се отдръпна достатъчно бързо, за да не попадна на пътя им.
	М-четворката пулсираше в едната ми ръка, гранатите на Рио се превръщаха във фрагментирани острови на унищожението, като ги хвърлях с другата. Стрелях и тичах, като всеки мускул в тялото ми се координираше прецизно с другите, за да ме насочва по проектирания ми път между постоянно променящите се и кръстосващи се линии на опасността. Един изстрел, един убит.
	В М-четворката имах трийсет патрона. Не ми бяха нужни всички.
	След по-малко от минута прескачахме труповете по пътя си към друго стълбище; метнах торбата с останалите гранати през рамо и прибрах пистолета пак под колана си, като се навеждах, докато бързахме, за да прибера някои резервни пълнители за М-четворката от труповете.
	Артър си проправяше път след нас с леко болезнен вид. Той се препъна и спря.
	— Хей — извика той с дрезгав глас. — Хей. Трябва да спрем.
	Обърнах се назад.
	— Трестинг, какво по дяволите…
	Думите му излязоха сякаш някой го душеше.
	— Тя ще вдигне във въздуха цялата сграда.
	Погледнах го озадачено. Погледнах го и забелязах, че в ръката си държи телефон.
	Телефон. Кога Артър се беше сдобил с телефон? Не бях видяла да измъква телефон от някой от гардовете…
	Той го подаде на Рио.
	— Тя иска да говори с теб.
	Лицето на Рио беше непроницаемо.
	— А-а — каза той. — Разбирам.
	— Съжалявам — прошепна Артър към мен. Ръката, в която държеше телефона, трепереше. — Много съжалявам.
	От ужас мозъкът ми даде на късо.
	— Не — казах аз. — Не.
	— Кас… — започна Рио.
	— През цялото това време си работил за тях? — извиках аз.
	— Не, не е така…
	— Предал си ни! — Моята М-четворка се насочи към Артър. — Ти…!
	Рио постави ръка на оръжието ми, за да ме спре, като насочи цевта настрана.
	— Кас, вината не е негова. Дона Полк е разговаряла с теб, нали така? — попита той Артър.
	— Съжалявам — повтори горчиво той. — Съжалявам, Ръсъл.
	Едва се сдържах да не го ударя.
	— Дай ми телефона — каза Рио. Той натисна едно копче и поднесе телефона пред нас, като леко повиши глас. — Говорете.
	Веднага разпознах от високоговорителя мелодичния глас на Дона Полк.
	— Трябва да кажа, че съм впечатлена.
	Рио мълчеше.
	— Преодоляхте изключителни мерки за сигурност. Разбрахме, че сте тук единствено благодарение на приятелството ни с мистър Трестинг.
	Идеше ми да изкрещя.
	— Надявам се, знаете, че това е огромен комплимент, мистър Рио. Ние бяхме изключително добре подготвени за визитата ви и вие все пак се промъкнахте незабелязано. Намесата на мистър Трестинг беше предвидена единствено в краен случай и никога не сме мислили, че ще се възползваме от нея. Може ли да попитам как успяхте да ни инфилтрирате толкова ефикасно?
	— Сигурен съм, че накрая сами ще се сетите — каза спокойно Рио.
	— Изглежда вие успявате да избегнете залавяне от нашите хора още по-ефективно, отколкото си мислехме…
	Изсумтях презрително.
	— … принудени сме да преминем към ендшпила доста внезапно.
	— Унищожение на собствената ви база — потвърди Рио. — Много хладнокръвно от ваша страна, мис Сайо.
	От другия край настъпи кратко мълчание.
	— Сигурна съм, че разбирате — каза Дона след секунда. — Причинихте ми доста големи неприятности. Много бихме предпочели да ви разубедим, но ако не успеем, трябва да ограничим загубите си. Съжалявам за съпътстващите жертви, но ще платим цената, за да сложим край на трудностите, които настоявате да ни създавате.
	— Ласкаете ме — каза Рио.
	— Скромността не ви отива, мистър Сонрио — отговори тя, с намек за усмивка в гласа.
	— Пуснете Кас да си върви. — Погледнах го с изненада. Артър също. Изражението на Рио беше спокойно и безизразно както винаги. — Пуснете Кас и аз доброволно ще се предам.
	— Извинявам се, ако сте останали с впечатление, че водим преговори — отговори Дона. — Моля, разоръжете се и излезте от сградата. И тримата. Ако ли не… е, признавам, че не знам техническите детайли, но съветниците ми ме уверяват, че нищо няма да оцелее след експлозията, в широк радиус. Препоръчвам ви да не мислите прекалено дълго. — Тя затвори.
	— Възможно е да блъфира — подхвърлих аз несигурно, като сама не си вярвах.
	— Възможно е — каза Рио, — но не се съмнявам, че Питика има ресурсите за такъв ход, колкото и да е краен. Предлагам да действаме с предположението, че тя може би ще изпълни заплахата си.
	— И сега какво?
	— Тя ни надхитри. Мисля да направим каквото иска.
	— Ти не може да се предадеш! — извиках аз.
	— Кас — каза той и сложи ръка на рамото ми, — вярвай в Божия промисъл.
	Обзе ме желание да повърна. Ако това беше Божият промисъл, не би трябвало да Му се възлага никаква отговорност, никога.


	Разделиха ни от Рио почти веднага и този път двамата с Артър ни пъхнаха заедно в една килия в стария затворнически блок. Не исках да го гледам.
	— Съжалявам, Ръсъл — помъчи се пак да се оправдава Артър, след като гардовете ни оставиха. Единият пак застана на пост на вратата като преди.
	Труповете бяха изчезнали.
	— Много съжаляваш, няма що — казах язвително аз. Аз бях тази, която настояваше той да дойде с нас. Двамата с Рио можехме да избягаме, ако той не се беше намесил. Или може би Дона щеше да взриви сградата заедно с нас. Отхвърлих тази мисъл.
	— Какво ти предложи тя? Обеща ли ти пари? Място в нейния нов световен ред?
	Той се задави.
	— Не е така. Тя просто… тя ми обясни. Искаха теб да те хванат, но обещаха да не ти направят нищо лошо, кълна се.
	— За какво говориш?
	— Не знам дали Питика са прави или са… знам, колкото знаеш и ти — каза измъчено той. — Възможно нито да са прави, нито да грешат. Но някои неща не са сиви на този свят, Ръсъл… някои неща не са.
	Говореше безсмислици.
	— Да, тя ти е промила мозъка — казах саркастично. — Сега разбирам. — От това ядът ми не намаля.
	— Не, казвам ти, това не е, което… — умолително продължаваше Трестинг.
	— Кога успя да говори с теб? — рязко попитах аз.
	Той придоби още по-тъжен вид.
	Въпросът беше импровизиран, от гняв, но после изведнъж се сетих сякаш ме удари чук.
	„Искаха теб да те хванат, но обещаха да не ти направят нищо лошо, кълна се.“ И: „Тук няма нищо. Претърсих сградата от горе до долу.“ Как един изключително наблюдателен частен детектив беше пропуснал паравоенната армия на Дона?
	— Копеле такова — прошепнах аз. Дона беше стигнала до Трестинг още в града и той ни беше довел право в ръцете й, доброволно. Защото… Някои неща не са сиви на този свят, Ръсъл… някои неща не са.
	— Ти, копеле такова — изръмжах аз. — Помогнал си й да хване Рио.
	— Ръсъл — молеше се той, — трябваше да помогна… този човек е…
	Тогава го ударих, толкова силно, че главата му се отметна назад, а тялото му се удари в решетката в другия край на килията. После се обърнах и стиснах металната решетка пред мен с всички сили, за да не се върна и да го убия.
	Държаха ни в килията с дни. Не преставах да се учудвам какво друго иска Дона от нас; ние бяхме единствено примамката й, за да хване Рио.
	Може би щеше да ни убие, когато й останеше време за това, или може би наистина искаше да ни вербува, но приоритетът й беше Рио.
	Много мислих върху това, което ми каза — как Питика работи за всеобщото благо. Все още не знаех какво да вярвам, но точно сега това нямаше голямо значение за мен. Тя държеше Рио и така взех решение; нямаше да позволя съмненията ми за това дали Питика е добра организация да ми попречат да го подкрепя и да ни измъкна от тук.
	За съжаление изчисленията по всяка идея за измъкване, която ми хрумваше, не излизаха. Поради гарда в края на коридора всичко, което опитах, трябваше да бъде достатъчно бързо, за да не ме застреля и за да неутрализирам гарда, първо ми беше нужно нещо достатъчно тежко и малко, за да го хвърля. Всяка опция, за която се сещах, вече беше обмислена, изчислена и отхвърлена в началото на престоя ни тук. Много жалко, че не знаех за тайния мобилен телефон на Артър тогава, помислих си саркастично. Телефонът е идеалното оръжие за хвърляне.
	Както и да е. Накрая щеше да настъпи някаква промяна, нещо различно.
	Дона щеше пак да ме повика да си говорим или някой от гардовете щеше да прояви лек мързел или щеше да се случи нещо друго и когато прозорецът на възможността се отвореше, щях да съм готова.
	Три дни след неуспешния опит на Рио да ни спаси, Дона Полк дойде да ни види. Тя застана пред килията ни и започна да ми говори любезно както винаги. Аз отново издигнах моите стени от математически бял шум, макар че в този момент не бях сигурна дали има някаква полза от тях; тя никога не показваше смущение.
	И този път беше така. Тя изглежда се беше съсредоточила изцяло върху това, за което беше дошла; почти не ме поглеждаше.
	— Мис Ръсъл — каза тя, много официално и без намек за ирония, — искам да се извиня за това, което предстои да се случи тук.
	— Какво означава това? — попитах аз. — Най-после си решила да ни убиеш?
	— Аз не съм садист — каза тихо Дона, като избегна въпроса. — Искам да знаете, че искрено съжалявам, че трябва да ви причиня това.
	Артър пристъпи напред. Не му обърнах внимание; за три дни не бяхме разменили и три думи.
	— Какво става? — попита той. Беше се хванал за решетката и я стискаше, като че ли се канеше да я разкъса. — Обещахте да не й причинявате нищо лошо. Обещахте.
	Ха! Първият мотив на Артър с промития мозък може би беше да убие Рио, но все още се тревожеше за моето благополучие, доколкото можеше да се говори за такова. Кой знае.
	Дона кимна към детектива.
	— Наистина казах така. Страхувам се, че това не може да се избегне.
	Поднасям извиненията си и на вас.
	— Не можете… заклехте се пред мен… — Погледът на Трестинг се стрелкаше насам-натам като животно, притиснато в ъгъла. — Вземете мен вместо нея — предложи той изведнъж. Примигнах шокирана. Не съзнавах, че е чак толкова загрижен за мен. Или това беше номерът му: „всеки живот е ценен“. Каквато и да беше причината, Артър се задъхваше и тялото му беше напрегнато като струна. — Каквото и да планирате, за каквото и да ви трябва някой, вземете мен вместо нея — молеше се той на Дона. — Аз направих това, моя работа беше… оставете я на мира. Моля ви.
	— За съжаление това е невъзможно. — Тя се обърна пак към мен. — Вие, мис Ръсъл, сте аномалия, затова трябва да използваме точно вас за нашия тест. Още веднъж се извинявам.
	Аномалия. Тя говореше за Рио — и моята връзка с него беше нейната аномалия.
	— Мислиш си, че си го хванала — прошепнах аз, като изведнъж усетих студен гняв. — Мислиш си, че си намерила начин.
	Тя наклони глава.
	— За което трябва да ви благодаря. Вярата му в Бог беше ключът за нас.
	Никой не би си помислил такова нещо за него.
	— Никога не съм споменала това — извиках прегракнало аз.
	Тя се усмихна съжалително.
	— О, мис, Ръсъл, вие знаете коя съм аз. Нямаше нужда да споменавате нищо. — Разбира се. — Мистър Сонрио действително се съгласи да работи за нас — продължи тя. — Очаквах, че ще се стигне дотам, като имах предвид голямото препокриване на взаимните ни цели, но вие ни насочихте по верния път, затова още веднъж ви благодаря, мис Ръсъл. Вярвам, че ще сме в състояние да удовлетворим неговите… нужди и доброто, което ще направим заедно, ще спаси живота на много хора.
	Трестинг издаде сподавен звук.
	— Чакайте. Искали сте той да работи за вас?
	Изпитах желание да се изсмея в лицето му, въпреки че никога не ми е било по-малко смешно.
	— Какво, тя не ти ли каза? Тя не иска да попречи на Рио да убива хора, тя иска да го използва за себе си. Защо според теб искаха да го хванат жив?
	— Мислех си… — Лицето му замръзна от ужас. Той се беше надявал Дона да спре Рио, а не да го вербува. Е, и ако това не беше смешно, но смешно така, че ми идеше да се разпищя.
	Дона не му обърна внимание.
	— Надявам се, че в крайна сметка ще се успокоите — продължи тя към мен, — като си помислите колко добри неща ще направи вашият приятел заедно с нас, както и за вашата роля в това. Но надявам се, разбирате — трябва да сме сигурни.
	— Искаш да кажеш, че все още не можеш да четеш мислите му — преведох си аз. — Искаш да си сигурна, че го контролираш, но не можеш да четеш мислите му. И аз съм единственият човек, спрямо който той ще има предвидима реакция.
	— „Контролираш“ е толкова грозна дума — каза Дона. — Нека вместо това по-добре да кажем трябва да сме сигурни, че той наистина е на наша страна. Действително съжалявам.
	— А ако не е на ваша страна? — предизвиках я аз.
	— А, съмнявам се, че ще стане така, мис Ръсъл. Но ако той не е, тогава… В такъв случай ще настъпи моментът да ограничим загубите си. Така че ако това ще ви помогне, може да се утешавате, че приятелят ви ще бъде пощаден чрез вашата саможертва.
	— Ти си извратена жена! — изкрещя Трестинг, като си възвърна гласа. — Извратена… не мога… да повярвам!
	Дона му се усмихна.
	— Бъдете спокоен, мистър Трестинг, ако имам време или желание, сигурна съм, че мога пак да ви накарам да приемете нашите възгледи съвсем лесно. В края на краищата ние правим това, което е най-добро.
	— Никога няма да ти повярвам за нищо, което кажеш — заяви гневно Трестинг.
	В гласа на Дона прозвуча ядосана нотка.
	— О, разбира се, че ще повярвате. Каквото и да си мислите, вие ще се върнете при нас само за секунда веднага щом аз… — Тя прекъсна и сложи ръка на слепоочието си. — Много се извинявам, мистър Трестинг. Тези няколко дни бяха напрегнати. Уверявам ви, това трябва да се направи, но може да го обсъдим после. Предпочитате ли да сте в друга стая?
	— Не — изръмжа Артър.
	— Както желаете — каза Дона. Тя кимна на двама ни — беше си възвърнала хладнокръвието. — Ще се върна след малко.
	Артър се обърна към мен.
	— О, господи — проплака отчаяно той. — О, господи. Какво ще направи тя сега?
	Помислих си, че е очевидно.
	— Ще накара Рио да ме убие — казах аз.
	Артър замръзна.
	— Първо ще има малко мъчения или нещо подобно, но само ако Дона реши, че може да издържи тази гледка.
	Той повърна.


>	Глава 26

	— Аз съм виновен — продължаваше да мърмори Трестинг, като се превиваше на две и повръщаше. — Аз… тя ме убеди, о, боже… — послушах я — защо я послушах? О, боже, повярвах й…
	— Сега поне знаем, че когато нашата прекрасна Дона Полк прелъсти някого, може да го убеди и в обратното, стига да поиска — казах аз. — Поздравления, изглежда мозъкът ти пак е непромит. Макар че ако предадеш Рио още веднъж, със сигурност ще те убия.
	Изглеждаше съсипан. Не бях сигурна дали изобщо ме е чул.
	Въздъхнах.
	— Освен това, не съм ли аз човекът, който трябва да припада? Ти страдаш единствено от комплекс за вина. Според мен това нещо с надвисналата смърт е по-важно.
	— Как може… как може да се шегуваш? — Прозвуча напълно съсипан.
	— Какво искаш да направя? — попитах аз. — Да изпадна в паника?
	Честно казано, не бях сигурна защо не съм изпаднала в паника. Ако Дона беше обработила Рио, е, тогава той щеше да ме убие. Но веднага щом вникнах в смисъла на думите й, разбрах какво всъщност казваше — тя искаше под страх от смъртно наказание да постанови, че числото πи е равно на три и очакваше да приема това сериозно.
	Вярвах на Рио. Вярвах му напълно. Така че Дона да ми казва, че той ще ме убие, беше все едно да настоява съвсем сериозно, че черното е бяло или че едно е равно на две или че теоремите от евклидовата геометрия не следват от аксиомите. И като имах предвид уменията й, тя би могла вероятно да ме накара да повярвам във всяко от тези неща, преди да успее да ме убеди, че Рио би ме убил. Идеята беше фантастична. И сякаш самата мисъл за това предизвикваше безкрайни съобщения за грешка в мозъка ми и не изпитвах никаква реакция към нея.
	Вратата в дъното на коридора пак се отвори и Дона влезе, този път последвана от Рио. Той все още носеше същите черни дрехи и ръцете му бяха вързани с белезници отпред, но ходеше нормално и за мое облекчение изглеждаше невредим. Зад него влязоха шестима от войниците на Дона, всички с оръжия насочени към Рио. Дона не поемаше никакви рискове: ако Рио откажеше да ме убие, тя вече беше казала, че в крайна сметка ще го отпише и бях напълно убедена, че ще накара войниците си да го застрелят незабавно и без съжаление.
	Артър застана пред мен.
	Какво беше това?
	— Какво правиш? — попитах аз.
	— Аз ни предадох — каза той, с присвито от отчаяна вина лице. — Аз го направих. Мислех си… Няма значение. Ръсъл, това е мое дело и те няма да те убият, преди първо да убият мен.
	Завъртях очи и забих юмрук в слънчевия му възел.
	Той буквално излетя и колабира върху решетката в другия край на килията, като се мъчеше да си поеме дъх, но поне ми се махна от главата.
	— С този глупав героизъм ще си докараш единствено да те убият — казах му аз и престанах да му обръщам внимание. Трябваше да се съсредоточа.
	Бяхме стигнали до момент на възможности, момент, в който прозорецът да избягам се отвори и можех да си пробия път с юмруци. Променливите летяха напред-назад и Рио беше дошъл да ми помогне. Щях да намеря начин да се измъкна и щях да го намеря сега.
	Шестимата войници стояха в готовност с оръжия, насочени към Рио, и Дона също не откъсваше очи от него, без да поглежда нито към Артър, нито към мен. Рио не беше по-бърз от куршум, не и с шест М-четворки, насочени към него, но ако имаше нещо, което достатъчно да отвлече вниманието им…
	— Здрасти, Кас — каза той.
	— Здрасти, Рио — отговорих аз. Скорост на куршума, време за реакция на войниците… всичко беше прекалено бързо, все още прекалено бързо. По дяволите.
	— Кас, знаеш какво трябва да направя, нали?
	Рио можеше да се справи с шест души, но не и ако беше с белезници и взет на прицел. А затворени от другата страна на решетките, както и да го разиграехме, щяха да ми трябват няколко секунди делта, преди да мога да избягам и да му помогна. Ако нападнеше Дона или войниците й, всички щяхме да умрем. Погледнах, направих изчисленията, погледнах пак, но както и да прехвърлях всяко уравнение, не намирах прозорец, нямаше начин.
	Невъзможно. Как беше станало така? Винаги имам опции.
	Винаги. Отново преминах през всяко уравнение, промених величините и после още веднъж. Нищо. Нямахме изход, освен един.
	Рио трябваше да ме застреля.
	Кофти.
	— Кас? — каза Рио.
	— Да — казах аз. Думата заседна в гърлото ми. — Знам.
	— Бих предпочел да не те наранявам — каза тихо Рио.
	— Няма нищо — прошепнах аз. Продължавах отчаяно да търся, но стойностите, които ни заобикаляха, се успокоиха и стигнаха ново равновесие, при което всичко завършваше с мат. Математически нямахме друг избор.
	О, господи, така бих искала да имаме.
	Дона измъкна един револвер и го подаде на Рио — .38 Спешъл, така ми се стори. Рио го хвана с ръцете си в белезници и отвори барабана.
	— Един патрон — отбеляза той.
	Дона не каза нищо. Всички знаехме, че няма да му трябват повече.
	Той затвори пак барабана, дръпна ударника и вдигна пистолета. Дори с белезници, ръцете му обхващаха сигурно и здраво ръкохватката и цевта не потрепна, насочена със смъртоносно черния си отвор точно в сърцето ми.
	Следвах я с очи, пресмятах, числата си идваха на мястото.
	Нямах време да се подготвя. Поех дълбоко въздух, погледнах в зяпналата цев, преместих се на сантиметър и срещнах погледа на Рио. Той ми кимна леко, като едва забележимо помръдна глава.
	И стреля.
	Експлозията от изстрела беше оглушителна, по-силна от всеки изстрел, който съм чувала някога. Всичко се залюля, започна да вибрира и да се топи. Гледах към тавана. Намирах се на пода. Как се бях озовала на пода?
	Някой крещеше и над мен изплува тъмно, обезумяло лице. И после нещо в мен се надигна, нещо, което ме изгаряше, като заглуши всички други усещания — болка…
	— Сега съм обвързан с вашата кауза — каза гласът на Рио, някъде отдалече и без значение. Отговори му женски глас, но не чух какво каза и не ми се виждаше важно.
	Някой ми удари шамар. Почти не го усетих. Въздухът потрепваше и се носеше с дълги бавни честоти, които се срещаха и размазваха. Някой ме удряше. Помъчих се да му кажа да спре, но устата ми не се движеше.
	— Ръсъл, събуди се, момиче! Стой с мен!
	Не съм тръгнала за никъде. Кой знае защо тази мисъл ме развесели, но нещата около мен не се развиваха достатъчно добре, че да се засмея.
	Отнякъде — наблизо или отдалече, а може би и двете, чух движение.
	Един глас даваше заповеди и хората се размърдаха, тръгнаха насам-натам.
	Дона освобождава войниците си, сетих се аз с едно последно прояснение.
	Сенките се движеха и меняха, докато се отдалечаваха.
	И после всичко избухна в какофония от шум.
	Настъпи ужасна суматоха, която заплашваше да ме погълне. Във въздуха се разнесоха изстрели, като всеки залп отекваше в главата ми, имаше прекалено много светлина, хората викаха, крещяха, блъскаха и чупеха, чух писък на жена и имах чувството, че главата ми ще се пръсне, светът се натроши на парчета и се завъртя, и имах чувството, че ще ме разкъса…
	Земята под мен изчезна. Някой ме вдигна. Опитах се да се съпротивлявам, но не можех, и после болката ме обхвана и пак ме разкъса, двойно по-силна, и всичко друго отстъпи пред нея.
	Не си спомнях много след това; ту идвах в съзнание, ту пак го губех.
	Смътно усещах, че някой ме носи, бързи движения, рязко спиране и гласове, които крещяха. Всяко следващо прояснение се наслагваше с друг спазъм на агония, а в главата ми се въртяха откъслечни мисли като лошо настроено радио и пращенето заглушаваше всеки друг звук, докато накрая исках единствено да го изключа…
	Сега подът вибрираше. Въздухът също, толкова силно, че имах чувството, че се разкъсвам и се чудех дали усещаш това, когато умираш, но после думата хеликоптер изплува през раздиращата болка. Пак загубих чувство за време и усетих вибрацията на друго превозно средство — кола — и двама души спореха, крещейки: „Ти я застреля!“ и „Тя се целеше в мен“ и „Ти не можеш да разбереш“. И с част от мозъка си чух гласа на Рио и си помислих „Хубаво, той успя!“, макар че ако не беше успял, нямаше да съм жива, за да си мисля такива неща.
	Следващия път, когато дойдох в полусъзнание, лежах неподвижно на нещо меко и знаех, че съм много, много упоена. За момент се помъчих да се преборя с пластовете мъгла в главата ми, преди да се откажа; топлината на безсъзнанието полъхна пред мен, приканвайки ме да се върна в него.
	Лицето на Артър изплува пред мен. Бях достатъчно будна, за да си помисля Ха, колко чудно, преди светът пак да се разтопи.


>	Глава 27

	Дълго време сетивата ми си оставаха замъглени. Постоянно виждах лицето на Артър през редуващите се моменти на съзнателност, което мозъкът ми намираше за странно, но накрая се адаптира. Рио също беше наоколо. Неясно чувах как Артър се мъчи да не пуска Рио близо до мен, което беше глупаво. Двамата с Рио се познавахме много отдавна. Артър сигурно не го знаеше.
	Той също така сигурно беше забравил как Рио спаси живота на всички ни. И ръката му не трепна, което ме беше спасило. Ако не беше такъв добър стрелец и не беше стрелял точно там, където исках… Тази мисъл ми се стори смешна. Започнах да се подхилвам, но ме болеше прекалено много.
	Чудно, че Артър беше забравил всичко това; нали и той беше там.
	От време на време усещах присъствието на трето лице, чернокожа жена на средна възраст, която сигурно беше лекар. Опитах се да я отблъсна първия път, когато разбрах, че е там, но ми се струва, че сигналите така и не напуснаха мозъка ми.
	Времето ми се изплъзваше и изискваше прекалено голямо усилие да го следя. Мислех си, че съм будна, но после осъзнах, че реалността не е Хаусдорфово пространство и в какъв вид топология се намирах, щом нямаше бисквити? А функцията на Ойлер беше дъга, красива дъга и най-голямото математическо откритие на всички времена, но ако сложите мьобиусова лента в четвъртото измерение, дали някой заек все пак би могъл да я прескочи?
	Съзнанието ми бавно почна да се прояснява; може би постепенно намаляваха упойката, но престанах да си мисля, че съм следващият Ердьош* всеки път, когато в съня си виждах поклащащи се пингвини върху четирицветна карта. Спях или плавах, светът все още беше замъглен, но вече солиден, което беше огромно подобрение от времето, когато ми се струваше, че постоянно се люлее.
	[* Паул Ердьош, също Пал Ердьош, на аглийски Paul Erdos или Paul Erdös (26 март 1913 — 20 септември 1996), е известен математик от унгарски произход. Работил е със стотици математици по проблеми в областта на комбинаториката, теорията на графите, теорията на числата, класическия анализ, теорията на апроксимацията, теорията на множествата и теорията на вероятностите.]
	Веднъж дезориентираността се изчисти достатъчно, за да видя лицето на Рио, който сменяше превръзката ми. Движенията му бяха бързи и сигурни, а устните му помръдваха в прошепната молитва.
	— Рио — казах аз завалено, — ти си добър приятел.
	— Ти не си ми приятел, Кас — каза тихо той. — Знаеш го. Никога не си мисли друго.
	Знаех го. Приятелите се грижат за теб. Но приятелите също така те познават достатъчно добре, за да си казвате всичко без думи, и правят разни неща, като например спасяват ти живота и после остават до теб и се грижат за теб, когато си ранен. Имаше ли значение, че Рио не го е грижа за мен, след като се държеше така, сякаш го е грижа и винаги щеше да го направи? Имаше ли значение, че го правеше поради други причини, поради своите собствени величествени религиозни причини, вместо защото изпитваше някаква вид обич към мен?
	Много хора са щедри, добри и готови да дават само защото си мислят, че Бог иска да бъдат такива. Те въпреки това са добри хора. Какво е приятелството в крайна сметка?
	Потънах пак в сън.
	Когато за първи път се събудих достатъчно, за да водя истински разговор, Артър беше до мен.
	— Здрасти — казах дрезгаво аз.
	Той веднага се обърна към мен.
	— Здравей, Ръсъл. Как се чувстваш?
	— Замаяна — отговорих аз — Къде е Рио?
	Устната му потрепна.
	— Излезе.
	— Още ли не харесваш Рио? — Намръщих му се, като се мъчех да намеря правилните думи. — Той спаси живота на всички ни. Спаси мен. Пак.
	— Той те простреля! — избухна Артър.
	— Защото аз му казах. — Как можеше да не разбира? — Знаех, че мога да изчисля един несмъртоносен изстрел.
	— Несмъртоносен! Ръсъл, имаш ли изобщо представа какво представляват изстрелите? — Той си пое дълбоко дъх и се виждаше, че се мъчи да се успокои. — Това беше абсолютно, с пълна сигурност смъртоносен изстрел. Всеки изстрел може да е смъртоносен. Дори да те прострелят в крака, пак може да умреш. — Той се задави. — Ръсъл, той те простреля в гърдите и ти едва не умря, и ако куршумът не беше рикоширал и беше попаднал в сърцето…
	— Аз направих така, че да рикошира — казах му с дрезгав глас. — Рикошира, защото аз му казах така.
	Артър имаше вид на човек, който иска да се разплаче.
	Млъкнах, защото в този момент пак се унесох, но следващия път, когато отворих очи, чувствайки се много по-будна, Артър пак беше до мен, сякаш изобщо не беше помръднал. Беше малко плашещо.
	— Как си? — попита веднага той. — Искаш ли да хапнеш нещо?
	— Ти не ходиш ли на работа? — попитах аз.
	— Питика беше единственият случай, по който работех.
	Все си мислех колко е странно, че постоянно седи до мен.
	Последният ми спомен беше, че се бяхме хванали за гърлото, а той ту се мъчеше да продаде Рио в робство, ту изпадаше в огромен пристъп на вина, че е причинил смъртта ми.
	— Не е нужно да стоиш тук — казах му аз. — Може да си тръгнеш, ако искаш.
	— Няма да те оставя сама с някой… с някой, който те е прострелял — каза мрачно той.
	Канех се да въздъхна, но ме заболя много силно. Осъзнах, че са престанали да ми дават упойката.
	— Вече говорихме по този въпрос — казах аз. — Такъв беше планът.
	— Да те застрелят не е план.
	— Това даде възможност на Рио да ни измъкне — възразих аз. — При всеки друг вариант щяха да ни убият.
	— При този вариант почти те убиха!
	— Но не съвсем. — Той ме изморяваше и цялото тяло ме болеше. — Каза нещо за ядене — напомних му аз, въпреки че не бях гладна. — Може и да приема.
	Артър хукна да ми прави супа, а аз пак заспах.
	Когато накрая пак се събудих, умирах от глад, но Артър не беше на обичайното си място до мен. Чувах обаче гласа му; погледнах и го видях в другия край на стаята, да оставя тихо, но настойчиво съобщение на някого по гласовата поща.
	Надигнах се на няколко сантиметра и се огледах. Намирах се в просторно студио, което не ми беше познато; сигурно беше на Артър или на Рио. До леглото ми имаше стойка за система с дълга прозрачна тръбичка, която се виеше и завършваше с абокат, залепен на ръката ми. По пътя си минаваше през смачканата възглавница и одеялата на пода — някой спеше достатъчно близо, за да ме наглежда. Вероятно Артър. Боже господи.
	Въпросният Артър затвори телефона и видя, че съм будна.
	— Хей. Изглеждаш по-добре.
	— Чувствам се по-добре — казах аз. — Каква става? Да смятам ли, че сме се измъкнали?
	— Твоят… ъ-ъ… твоят приятел ни измъкна — справи се с войниците и взе Дона Полк за заложник. Оказа се толкова ценна, че успяхме да я изтъргуваме, за да ни пуснат. Останах с впечатление, че съвсем малко от тях могат да правят този номер с хипнозата; не искаха да я загубят.
	— Значи трябва да е сред по-висшия персонал на Питика, а?
	— Да — каза той, а гласът му прозвуча несигурно и нещастно.
	— Значи я пуснахте?
	— Приятелят ти взимаше решенията, но по този въпрос нямаше много избор.
	— Той не ми е приятел — отговорих автоматично аз.
	Артър направи гримаса.
	— Какъв ти е тогава? Дължи ти пари? Ти му дължиш пари? Не мога да разбера!
	— В такъв случай пак ме попитай, когато можеш да ми кажеш защо това ти влиза в работата. — За нищо на света не бих му казала как се запознахме двамата с Рио. Не му трябваше да знае.
	В този момент вратата на апартамента се отвори и влезе самият Рио. Пак носеше обичайния си кафяв тренчкот и по него на тъмни ивици се стичаше вода. Очевидно навън валеше — не можех да чуя. Зачудих се колко дълго съм била в безсъзнание; дъждовният сезон в Лос Анджелис обикновено не започва преди декември или януари, макар че понякога настъпва месеци по-рано.
	— Здравей, Кас — поздрави ме Рио, когато видя, че съм се изправила в леглото. — Как се чувстваш?
	— Като простреляна — отговорих аз.
	Той кимна.
	— Обяснимо е, при тези обстоятелства.
	Артър размаха ръце в знак на нещо, което бих определила, като пълно отчаяние.
	— Но се подобрявам — казах на Рио, като не обърнах внимание на Артър.
	Чувствах се по-енергична и бях будна, за разлика от преди, а числата, които ме заобикаляха, вече не бяха така мудни и знаех отговора на въпроса колко бързо усвоявам лекарствата, така че нещата даваха основание за оптимизъм.
	— Да благодарим на Господ — каза Рио. Той дойде и провери системите, които висяха над главата ми.
	Помислих си, че аз самата трябва да благодаря на Рио — о, добре, и на Артър — но бях достатъчно чувствителна към вярата на Рио, за да не го изрека на глас. Вместо това казах:
	— Чувам, че си провел смела спасителна операция.
	Артър измърмори нещо, че отива да ми донесе храна и се оттегли към кухненския бокс в другия край на стаята.
	— Не беше трудно, след като ти ми предостави възможност — отговори Рио.
	— Толкова ли е важна Дона Полк?
	— Хората с нейните умения са в основата на Питика. Те са редки и ценни за организацията. Най-големите им ресурси са тяхното слабо място.
	Позамислих се върху тази информация. Ако се върнех назад, това означаваше, че изобщо не ми трябваше помощта на Рио. Бих могла да взема Дона за заложник в нейната библиотека, без да мигна. По дяволите, бих могла да я взема заложник още в града, когато за пръв път ни заловиха. Защо поне не се бях опитала? Спомнях си единствено как си мислех, че са хванали Артър и следователно нямам друг вариант…
	— Можех да ни измъкна — измърморих аз.
	— Не — отговори Рио.
	— Можех. Имах предостатъчно възможности около Дона…
	— Не се обвинявай, Кас. Тя може да се спаси от всекиго.
	О, добре. Никога не бях разглеждала това да нападна Дона като вариант, защото тя се беше погрижила дори да не помисля за такова нещо. Чудех се дали съм нямала някакви други възможности за бягство. Трудно ми беше да си припомня; в онзи момент бях толкова сигурна.
	Рио дръпна стола, на който обикновено седеше Артър.
	— Каза, че тя е говорила с теб? Ще ми разкажеш ли за какво?
	Е, поне не ми беше изтрила паметта при този разговор. Донякъде исках да го беше направила — щеше да ми е по-лесно да преглътна съмненията си.
	— Говори ми за Питика — признах тихо аз. — Как всичко това е, защото искат да направят живота на хората по-добър. Как искат да превърнат света в мирно и прекрасно място за всички.
	— Повярва ли й?
	Подръпнах одеялото на коленете си.
	— Не съм сигурна.
	— Разбирам — каза той.
	— Тя не ми е промила мозъка — настоявах аз. — Не беше така. Помня всичко. Тя просто… имаше много наистина логични аргументи.
	— Кас — каза Рио, — тя е имала логични аргументи, защото ти реагираш на логични аргументи.
	Обърках се.
	— На какъв друг тип аргументи би реагирал някой?
	— Ясно е, че не разговаряш често с други хора — каза Рио с лека ирония.
	— О, а ти разговаряш, така ли?
	— Тук ме хвана — каза той. — Кас, тя си е послужила с метода на аргумента, който най-много би ти допаднал. С друг човек би могла да опита емоционален подход, или несвързани факти, или заблуди от всякакъв тип.
	Той не разбираше същественото.
	— Няма значение с какво би си послужила върху някой друг — казах аз. — Тя имаше логични аргументи. Логиката в тях няма да си отиде само защото тя не би ги използвала пред някой, който не съм аз.
	— Тя е имала нещо, което е изглеждало като логични аргументи — поправи ме Рио. — Хората могат да използват логиката, за да изградят почти всякаква реалност.
	— Само че ако се поровиш достатъчно дълбоко, в този вид „логика“ винаги има дедуктивни грешки — възразих разгорещено аз. — Това беше друго. Мисля, че знам.
	— Толкова ли си сигурна? — попита Рио.
	— Разбира се, че съм сигурна! Аз съм съвсем способна да направя разликата между…
	Прекъснах. Рио се усмихваше.
	— Защо се смееш? — попитах ядосано аз.
	— Можем да продължим така, докато започнеш да сипеш обиди срещу мен — каза той.
	Мозъкът ми изскърца и спря. Започвах пак да му се ядосвам, при това без причина, освен…
	— О — промърморих аз, — извинявай. — Закрих лицето си с ръка. Усетих познатото — и изведнъж добре дошло — тупкане на главоболието в задната част на черепа си. — Тя ме е обработила, нали?
	— Само в началните фази. Ако от сега нататък ги избягваш, няма да има последствия. Ако не могат да те намерят, не могат да направят нищо. Този път ще се откажеш ли от случая?
	Но тя имаше логични аргументи. Имаше логични аргументи!
	Съдържаха ли грешка? Можех ли да я намеря?
	Рио, макар и да не четеше мисли, изглежда знаеше какво си мисля.
	— Кас, да приложиш логика към морала е много по-трудно, отколкото ти понякога вярваш.
	— Това е глупаво — измърморих аз, но без никакъв яд, и без наистина да вярвам в думите. — Всичко може да се сведе до аксиома. Как иначе ще различаваш кое е правилно и кое не?
	Рио пак се усмихна.
	— Ако питаш лично мен, знаеш как. Сумасампапалатая ако са йонг царера.
	— Какво значи това? — Той не ми отговори, но вече знаех и добавих: — Бог не е по моята част.
	— Няма значение — възрази той. — Независимо дали вярваш или не, остава си истината, че простосмъртните нямат отговор на тези въпроси и следователно всеки, който твърди обратното, лъже.
	Звучеше толкова спокойно. Толкова сигурно.
	Никога не съм водила философски разговори с Рио. Винаги допусках, че сляпата му вяра означава, че не се е замислял много върху това и че повтаря като папагал цитати от Библията като своя собствена версия на аргументи… но очевидно грешах.
	Въпреки надигащата се мигрена, започнах да приемам по-спокойно обърканите си чувства относно Питика като организация. Не бях толкова сигурна за правилния отговор, но ако Рио беше прав и правилен отговор не съществуваше, не беше нужно да се впускам с главата надолу натам, накъдето водеше логиката на Дона. Поне не веднага.
	— Благодаря — промърморих аз. Осъзнах и друго. — Според теб Питика е много лошо нещо, така ли?
	— Да.
	— Защо?
	— Кас, Господ би принудил всички ни да живеем в мир и праведност, ако Той го искаше. В нашия свят не би имало война, нито болка. Вместо това той ни е дал свободна воля.
	Ха. Това не беше лош начин да гледаш на нещата.
	— Но може да се каже, че Дона използва свободната си воля — посочих аз. — Дори и за да отнеме свободната воля на другите хора.
	— И като всички, които използват свободата си, за да вредят на другите, тя върши грях.
	— О-о… — Позамислих се върху това. Тъй като Рио беше единственият религиозен човек, когото познавах, обикновено забравях, че масовото убийство едва ли беше сред разрешените практики. Освен ако… Дона правеше съвсем същото нещо, което правеше и Рио — причиняваше болка на хората, за да направи света по-добър. — А какво ще кажеш за това, което ти правиш? Мислех си… твоят Бог…
	— Кас, аз съм осъден човек в Божиите очи — каза той. — Греховете ми са прекалено тежки.
	Разтърси ме шок. Рио вярваше в Бог и също вярваше, че ще отиде право в ада?
	— Но ти… — Думите ми изневериха.
	— Не ме разглеждай като толкова трагична фигура, Кас. Аз проявявам прекалено много слабост пред низшите си желания. Най-малкото, което мога да направя, е да ги използвам, за да върша Божията работа.
	Бях поразена. Не защото аз самата вярвах в рая или ада, но поради факта че Рио вярваше и все пак си мислеше, колкото и да беше религиозен, че раят е затворен за него — не можех да си представя да живея по този начин.
	Рио ми беше казал много неща, върху които да се замисля. Беше толкова странно — Дона изглеждаше толкова права, логиката й беше абсолютно желязна. Рио само беше поставил още въпроси, при това дори не изцяло последователни, и ако това беше възможно, всичко беше станало още по-неясно отпреди и наред с това получавах убийствено главоболие, но поне знаех, че пълното объркване се дължеше на собствените ми мисли по въпроса.
	— Нашата приятелка мис Полк обсъжда ли нещо друго с теб? — попита Рио.
	— Всъщност не. Главно отговаряше на моите въпроси.
	Рио го прие по-сериозно, отколкото очаквах.
	— Разбирам — повтори той.
	Внезапното осъзнаване ме прониза, дълбоко болезнено, зарастващата ми рана пламна в агония и изпитах парещо чувство. Като й задавах въпроси… като й задавах въпроси, бях казала с готовност на Дона всичко, което тя искаше да знае. Бях я питала за нещата, които според мен бяха важни и докато я питах, бях мислила за тях и мислейки за тях…
	Боже господи, ако ме беше оставила да продължа, щях да я питам за всичко, да разкрия с най-малки подробности всичко, което знаех, всичко, което помнех.
	Но тя не се интересуваше от всичко това. Тя беше прекратила сеанса ни въпреки че бях все така готова да й кажа много повече, отколкото знаех.
	Като се замислих, осъзнах с ужас, че тя беше посветила времето да говори с мен само по една тема: Рио. Беше насочила разговора ни към него от самото начало и после беше получила цялата информация, която имах.
	— О, Господи — каза аз. — Аз… Толкова съжалявам, Рио, тя искаше да си говорим само за теб. — Дона беше гаден екстрасенс, в този разговор бях разкрила и последното нещо, което знаех за Рио; бях сигурна, че е така.
	Предателството на Трестинг беше нищо в сравнение с това, което направих аз. — Казах й… казах й… — Бях толкова глупава. Той беше единственият човек в света, на когото можех да вярвам и при първа възможност бях разкрила всичко за него.
	— Кас, успокой се — каза Рио. — Очаквах го. Не мисля, че би могла да разкриеш нищо, което би ми навредило. Разкажи ми за какво си говорехте, колкото си спомняш.
	— Няма значение — казах отчаяно аз. Защо не ме мразеше? — Тя чете мисли. Тя е научила всичко!
	Рио повдигна вежди.
	— Тя ме взе в плен и не можа да използва нищо от това, което си й казала по никакъв начин. Какво ти говори това?
	Нямаше значение дали беше успяла да му навреди; оставаше си фактът, че го предадох. Обърнах се на другата страна.
	Рио изпусна едва доловима въздишка.
	— Уверявам те, че за мен това няма да има никакви последствия. Мелодрамата не ти отива, Кас.
	Мелодрама? Бях се показала като човек, на когото не може да имаш никакво доверие и той на това му викаше мелодрама?
	— Всъщност като имам предвид защо не се поддавам на влиянието й, ако ти беше в състояние да й се възпротивиш, сега щеше да имаш много по-големи тревоги.
	Все още се чувствах нещастна, но това почти ме накара да се засмея.
	— Хайде направи каквото искам, Кас. Опиши ми подробно разговора си с нея. Не вярвам да има някакви основания за тревога.


>	Глава 28

	Сега, когато вече бях будна, часовете минаваха бавно. Установих, че не ми харесва да се възстановявам. Беше изключително алчно. Единственото хубаво нещо беше, че все още технически имах поръчка, поне достатъчно, за да задоволи объркания ми мозък. Въпреки че двамата с Рио бяхме обсъдили какво се беше случило с Дона, все още не бях говорила с него или с Артър каква ще бъде следващата ни стъпка спрямо Питика.
	Разбира се, Рио все така искаше да се откажа от случая. Обикновено възраженията на някой друг не биха ме спрели, но в мен се прокрадваше леко подозрение, че е прав и да се справя с Питика е много над нивото ми.
	Никога не бях изпитвала такова чувство и то не ми беше приятно.
	Вероятно Рио се канеше сам да се справи с Дона, но не ни го казваше.
	Артър междувременно беше затънал в някакъв вид виновен когнитивен дисонанс между това, в което Дона го беше убедила първо, и другото, в което го беше убедила неусетно по-късно, като се беше помъчила да ме убият пред очите му и изглеждаше напълно доволен да се грижи за мен, докато се възстановявах. Той прекарваше и много време на телефона, макар че така и не чух да говори с някого.
	Що се отнася до мен, реших да отложа решението си какво да правя с Питика. Ако можех още малко по-дълго да залъгвам мозъка си, че продължавам да работя, нямах нищо против. Така и не можех да разбера дали исках да атакувам Дона Полк с всички сили или да избягам колкото може по-далече и да се надявам, че тя никога няма да ме намери. Да не говорим, че все още някъде дълбоко в мен си мислех, че логиката й може да е правилна и Питика може да е стълб на моралната справедливост, а аз трябва да направя всичко по силите си, за да им помогна. Беше объркващо. И получавах главоболие всеки път, когато се опитвах да се замисля сериозно върху това.
	Рио ми беше дал сигурен лаптоп и прекарвах часовете, като четях най-новите статии по рекурсивна теория, за да има с какво да се занимавам.
	Беше донякъде интересно.
	На четвъртия ден, след като се събудих и можех пак да следя ефективно минаването на времето, си припомних имейла си и влязох в пощата. Не използвам много електронна поща. Единственият човек, с когото си говорех за нещо друго, освен по работа, беше Рио, а той си служеше само с телефон. Използвах електронната поща само за да получавам съобщения за евентуални поръчки, макар че повечето хора, които знаеха как да се свържат с мен, го правеха през постоянната ми кутия за гласова поща.
	Също така използвах имейла повече като място, където да пазя съобщения, отколкото за нещо друго.
	Имах три запитвания за евентуална работа, все от стари клиенти или хора, на които ме бяха препоръчали стари клиенти, и това беше начинът, по който повечето хора ме намираха. Две от запитванията изглеждаха отегчителни до смърт, а третото само леко интригуващо, но поне щях да имам работа, ако се откажех от Питика. При условие че останех в Лос Анджелис, помислих си аз — може би щеше да се наложи да обмисля фокуса с изчезването, ако реша да бягам. Автоматичният отговор вече се беше погрижил да прати съобщение „В момента работя по един случай, ще се свържа скоро с вас“, а и никоя поръчка не изглеждаше спешна, но все пак набързо им отговорих, като им казвах, че в момента съм заета, но потенциално имам интерес и ще се свържа с тях.
	Така ми остана едно съобщение от непознат адрес. Кликнах върху него и се намръщих. Беше криптиране. Давам публичния си ключ на всеки, който го поиска, но не познавах много хора, които биха го открили, и никой, който би го използвал. Разшифровах текста — и цялото ми тяло изстина, сякаш някакъв призрак се беше пресегнал и беше докоснал душата ми.
	Съобщението беше от Антън.
	Известно време не можех да направя нищо друго, освен да се взирам в него. Секундите минаваха и все още се взирах. Първо, Антън никога не пращаше имейли. Въпреки че беше професионален информационен брокер и вероятно притежаваше повече компютри, отколкото аз имах пистолети, той си падаше малко луцит, що се отнася до живота в съвременния свят. Нямаше дори мобилен телефон. Винаги взимах папката с разпечатки лично от него и макар да допусках, че част от това беше свързана с факта, че много от информацията му идваше от места, които не бяха достъпни през обичайни сайтове, също така си мислех, че Антън просто обича да общува със света чрез наземен телефон и разпечатки.
	Второ, той беше мъртъв.
	Тази част си оставаше вярна. Погледнах датата и часа и се върнах назад, после потреперих — беше изпратил съобщението по-малко от три минути преди да се разнесе първата експлозия.
	Накрая поех дълбоко дъх и прочетох думите. Имейлът беше само един ред:
C>
	Пени е много развълнувана, иска много бързо да ти пратя това нейно откритие антън.
	P.S. „п“ = „питика“ според нас.
C$
	Беше прикачен един файл. Отворих го. Имах чувството, че пръстите ми трябва да треперят, но те бяха съвсем неподвижни. Файлът беше само текст и приличаше на отговор за някого:
C>
	До: 29814243
#	Относно: липсваща флашка
	Съпругата му, той трябва да е имал неразбиваемо скривалище.
	Загубена кауза по тази точка?
	Всички източници потвърждават, че П. не са го намерили. Ако продължават да го търсят, така правим и ние.
	Х. предполага, че може да е взета от местопрестъплението, но не е предадена. Слабо вероятно, но при зомбитата, които използват, е възможно. Следвай тази линия. Да се надяваме, че е сляпо петно.
C$
	Усетих началото на пристъпа на адреналин. Прочетох пак съобщението.
	Споменаваше се съпруга… дали това би могло да означава…?
	— Артър — извиках аз. Той се появи за секунда: помъчих се да не завъртя очи. — Артър, липсваше ли нещо от местопрестъплението, където са убили Кингсли?
	— Да. Той имал флашка, която винаги носел на врата си, но не я намериха. Това беше едно от нещата, поради които цялото нещо изглеждаше странно — лекарят каза, че той не я е свалял от врата си.
	Значи в имейла очевидно се говореше за Кингсли и той е имал флашка с… нещо… на нея, а Питика са се побъркали да я търсят. Очевидно така беше направил и някой друг, който и да беше написал това съобщение…
	При тази мисъл изпаднах в ужас. Доколкото знаехме, единствената друга група, която работеше срещу Питика, беше тази на Стив. И той почти в пряк текст ни беше казал, че ще унищожат всеки, който научи за тях, за да се предпазят от Питика.
	О, боже. Антън.
	Пени.
	— Аз намерих флашката — каза мрачно Артър. — За съжаление беше безполезна.
	Минаха няколко секунди преди да осмисля думите му и после изкрещях:
	— Какво си направил?
	— Намерих я. В къщата на Полк, след като установих, че тя е убиецът.
	Беше само преди няколко седмици.
	— Какво имаше на нея?
	— Не можах да разбера: всичко беше кодирано. Но беше безполезна.
	— Откъде знаеш, че е била криптирана?
	По лицето му се изписа безнадеждно изражение.
	— Попитах Дона Полк за това. Тя каза, че няма нищо.
	Ужас.
	— Артър, къде е сега флашката?
	— Чекър я взе. Но се каня да си я взема обратно от него и да я изхвърля.
	— Артър! Артър, не, този, който говори — това не си ти, забрави това. Говори ли за това с Чекър?
	Той въздъхна.
	— Не мога да се свържа с него.
	Изведнъж не можех да си поема дъх.
	— Не можеш да се свържеш с него?
	— Не. Много чудно. Обикновено отговаря. Не мога да се свържа… не мога да се свържа с никого.
	О, господи. Колко кофти. Как не се сетих за това преди? Дявол да го вземе, аз бях споменала за Чекър в щедрата си изповед пред Дона, а едва-едва го познавах. Артър работеше с него открай време.
	— Артър — започнах предпазливо аз, — недей да откачаш, но ми кажи Дона пита ли те за Чекър?
	Имаше ли някакво значение? Дали би могла да види всичко, независимо дали го е питала или не?
	— Не — отговори Артър. — Е, поне не, преди аз да го спомена. Наистина се заинтересува от него. Той е страхотен човек.
	— О, не. — Бутнах одеялото назад и се помъчих да стана. — О, господи.
	— Ръсъл, спри! Какво правиш? Не може да ставаш!
	— Да бе, не мога. — Дръпнах лепенката от ръката си и откачих системата, като не обръщах внимание на тъмната кръв, която потече. Щеше да се съсири.
	— Трябва да го намерим. Сега.
	Артър поклати глава.
	— Не ти е разрешено да намериш Чекър. Това е част от какъвто там е планът за сигурността му, нали разбираш — клиентите нямат право да знаят къде е Дупката.
	— Артър, това е много важно. — Хванах го за раменете. — Там, където живее Чекър — той Дупката ли го нарича? — Поех дълбоко дъх. — Знаеш ли къде е? Не те моля да ми кажеш, но ти знаеш ли къде е?
	Той ме погледна така сякаш обмисляше нещо. Беше ужасно изнервящо, все едно гледаш петгодишно дете с тяло на възрастен.
	— Разбира се, че знам. Но няма да ти кажа, така че не питай.
	Разтърсих го.
	— Артър! Трябва да го намерим, сега! Ти знаеш, значи и Дона знае и Питика ще го залови! — Вече може би бяхме закъснели.
	Артър поклати пак упорито глава.
	— Тя няма да му стори нищо лошо. Тя само се заинтересува.
	— Не! Тя определено ще му стори нещо лошо! Тя те излъга, помниш ли? За Рио? И как и на мен няма да ми направи нищо лошо?
	Лицето му помръкна.
	— Да.
	— И ти се усъмни в мотивите й, нали така? Помниш ли?
	— Да…
	Слава богу, че Дона не се беше захванала пак с него, след като беше развалила собствената си работа. Щеше да го превърне във влюбен в Питика робот.
	— Артър, слушай. Не е нужно да ми вярваш. Но трябва да отидеш да видиш Чекър още сега. Лично.
	Той се намръщи.
	— Чувстваш ли се по-добре, за да изляза за малко?
	О, боже, как да не се чувствах по-добре.
	— Да! Честна дума! Хайде, тръгвай!
	Той сви рамене.
	— Не знам защо си толкова превъзбудена, но добре. И аз малко се разтревожих, че не мога да се свържа с него. — Той грабна якето си от стола. — А и ще мога да си взема флашката от него.
	О, боже. Толкова силно ли бях под влиянието на Дона? Как бих могла да оправя това нещо? Рио винаги успяваше да ме разубеди, но Став беше намекнал, че съм изключително необикновена в това отношение и все още не знаех защо. Потръпнах при мисълта какво би представлявал Артър, ако Дона не беше накарала Рио да ме застреля.
	— Ти си легни — каза Артър и размаха пръст, като тръгна към вратата.
	— Обещавам — извиках след него.
	Вратата се затвори. Намерих якето си и внимателно вдигнах ципа; навън все още валеше и не исках превръзките да се намокрят. Ботушите ми бяха до вратата.
	Наистина все още валеше, непрекъснат, измокрящ до кости порой, с който се отличаваше дъждовният сезон в Южна Калифорния.
	Апартаментът, в който бяхме, се оказа в задръстената част на центъра на Лос Анджелис и Артър, нали беше честен човек, взе автобус. Тъй като откраднах кола, беше страшно лесно да го проследя, макар и през километри от червени светофари и трафик, който ту спираше, ту помръдваше напред.
	След като смени три автобуса и над два часа по-късно, Артър слезе от последния автобус близо до Панорама Сити и тръгна пеш. Зарязах колата и го последвах, като се присвих от дъжда и вдигнах яката на якето срещу потопа. Артър беше от онези хора, които винаги се оглеждат и проверяват обстановката — вероятно беше свързано с работата му като частен детектив — и при умението му да наблюдава вероятно би открил повечето хора, които го следят, но аз съм много добра в следенето.
	Стигнахме до улица с жилищни сгради, където той сви по алеята към незабележителна едноетажна постройка. На предната стълба беше монтирана рампа за инвалидна количка. Артър заобиколи къщата и се отправи към страничния вход на гаража.
	Щом стигна дотам, той се препъна и се олюля сякаш му бяха забили нож.
	Умът ми даде на късо. Втурнах се и след секунда бях до него.
	— Какво има?
	Той примигна в дъжда срещу мен.
	— Ръсъл! Какво по дяволите… не трябваше… как успя… — Гласът му прекъсваше, сякаш вече не беше сигурен как да си служи с думите.
	Обърнах се към гаража. Бравата беше разбита и вратата стоеше отворена на няколко сантиметра, а вятърът и дъждът се изливаха в тъмната празнота вътре.


>	Глава 29

	Артър не можеше да помръдне. Протегнах ръка, отворих широко вратата и влязох в тъмното помещение. Ботушите ми шляпаха по подгизналия мокет.
	Гаражът беше превърнат в стая и тя беше същата, която бях видяла при видеоразговора с Чекър. Покрай всички стени на малката стая вървеше дървен плот, който служеше като дълго бюро за компютри, а на стените имаше конзоли, които поддържаха още монитори и апаратура. Чекър вероятно имаше наполовина толкова компютри, колкото Антън беше наблъскал в една четвърт от същото пространство, но докато машините на Антън бяха безредна купчина от полуотворени корпуси и разхвърляни печатни платки, апаратурата на Чекър беше много по-грижливо организирана.
	Или поне е била.
	Някой беше обърнал помещението наопаки. Компютрите бяха отворени насила, всеки твърд диск измъкнат, и видях няколко изоставени захранвания на празните места, където вероятно е имало лаптопи. Всички монитори бяха тъмни, един LCD монитор беше разбит, като пукнатините вървяха от центъра навън като паяжина — личеше, че е бил ударен с нещо много твърдо. Нещо като лост или ключ за гуми.
	Преглътнах.
	В задната част по бюрото на няколко места имаше сажди и деформирани метални рами, които са били в периферията на малки експлозии. Наведох се да ги разгледам по-добре на мъждивата светлина. Едно тъмнокафяво петно и размазана следа от нечия длан разказваха своята собствена история.
	Артър влезе бавно в стаята зад мен.
	— О, господи — прошепна той. — О, боже мой…
	— Хайде да проверим къщата — казах аз.
	Задната врата на къщата беше заключена, затова я отворих с ритник, като не обърнах внимание на болката от раната в гърдите ми. Някой ни беше изпреварил и тук; във всяка стая се виждаха многобройни черни следи от ботуши, чекмеджетата бяха извадени, а мебелите обърнати в търсене с толкова малко уважение към жилището на Чекър, колкото бяха показали хората на Стив в случая на Кортни.
	Хората на Став. Би могло пак да са те. Или Питика. Или и двете.
	— Аз ли направих това? — мърмореше Артър. — Аз ли?
	— Не знам — казах аз.
	По осиротелите захранвания и етернет кабели разбрахме, че Чекър не е страдал от недостиг на компютри и в къщата, но всичко от лаптопи и таблети до електронни четци беше събрано и взето. Влязох в хола. На стената висеше накриво телевизор с плосък екран, а китарата, подпряна на стойка, приличаше на половин мумия поради преспата документи от изпразнения офис шкаф, под която беше заровена. Изглежда Чекър беше имал приятно жилище, преди да бъде отвлечен.
	— Ръсъл — извика Артър.
	Намерих го в банята да гледа намръщено мивката.
	— Какво има? — попитах аз.
	— Четката за зъби — каза той. — Четката и пастата за зъби липсват.
	— И какво от това?
	— Не ти ли се вижда странно? Похитителите или убийците да му вземат четката за зъби?
	Помислих върху това. Изглеждаше странно.
	— Боже мой — каза изведнъж Артър. Той излезе от банята, втурна се към предната врата, отвори я, излезе на терасата и завъртя глава, сякаш се мъчеше да гледа едновременно във всички посоки.
	Излязох след него.
	— Какво има?
	— Син нисан. Виждаш ли някъде син нисан?
	Веднага разбрах какво има предвид. Това беше Лос Анджелис и, разбира се, Чекър имаше кола — но алеята беше празна, а гаражът беше превърнат в неговото хакерско леговище. Така че къде беше колата?
	Огледах улицата през пелената от дъжд. Паркингът в този квартал не беше зле и имаше малко коли. Не видях син нисан.
	— Заминал е — въздъхнах аз. Може би.
	Артър удари с мокър от дъжда юмрук една от колоните на терасата.
	После седна на люлеещата се пейка и обхвана глава с ръце.
	Дойде ми нещо наум.
	— Хей. Къде му оставяше съобщенията си?
	— Имам няколко номера за него — измърмори Артър. — Пробвах всички.
	— Набери сега този, който мислиш, че е най-сигурен.
	Седнах до него, докато той извади телефона си; избърса мократа си ръка във възглавницата на пейката, за да набере с относително по-сухи пръсти и после ми подаде телефона. През потропването на дъжда чух запис на стандартен женски глас с британска интонация, който ми каза, че с абоната, с който се опитвам да говоря, няма връзка и мога да оставя съобщение след сигнала. Разнесе се и споменатият сигнал.
	— Обажда се Кас Ръсъл — казах аз. — Аз съм… ъ-ъ… Тук съм с Артър и храним известна надежда, че не си мъртъв. — Преглътнах и пак се сетих за Антън. — Дона Полк разказа играта и на двама ни, но аз горе-долу се възстановявам. Поне според някой, на когото мога да вярвам. Артър все още е откачалка, но мисля, че се подобрява.
	Артър посегна и се помъчи да ми вземе телефона, но аз скочих от люлката и се дръпнах назад.
	— Обади ни се, а? И каквото и да правиш, не връщай флашката на Артър. Дона го е убедила, че флашката няма значение, но съм почти сигурна, че е важна.
	Затворих.
	— Той не ми си е обадил. — Гласът на Артър прозвуча кисело. — Защо си мислиш, че ще се обади на теб?
	— Хайде да почакаме и ще видим — казах аз. — Да се върнем ли в апартамента? Там е по-сухо.
	Той стана.
	— Може ли вече да ми върнеш телефона?
	— Не.
	— Защо не?
	— Защото ако Чекър се обади, не искам ти да говориш с него.
	Артър се попрегърби.
	— Наистина ли мислиш, че е добре?
	Погледнах навън в дъжда. Надявах се да сме прави, но реалистично погледнато, дали беше така?
	— Не знам — казах аз. Гърдите сега много ме заболяха. — Хайде да се връщаме, а? Имам кола.
	— И откъде се взе тази кола?
	— Купих я.
	— Лъжкиня.
	Все пак той се съгласи да се върнем с колата.
	На няколко пресечки от къщата на Чекър направих десен завой и казах:
	— Не се обръщай сега, но ни преследват.
	Артър погледна в страничното огледало.
	— Не виждам нищо — каза той, след като за още няколко пресечки наблюдаваше трагичната комедия, която представляват шофьорите в Лос Анджелис, мъчещи си да си проправят път през пороен дъжд. — Откъде разбра?
	— От теорията на игрите — казах аз. — Белият седан не кара егоистично.
	— Сложили са хора край къщата на Чекър — предположи Артър. — В случай че се върнем.
	— Няма страшно — успокоих го аз. — Те не преследват нас; те искат да ги отведем до Рио. Сега мога да се отърва от тях. — Завъртях волана, натиснах газта и прелетях през следващото кръстовище точно когато се сменяше светофарът. Артър изкрещя. В огледалото за задно виждане един джип се удари зрелищно в белия седан откъм страната на пътника и изскърцаха спирачки, докато три други коли занесоха по мократа улица, завъртяха се и спряха, като напълно блокираха кръстовището зад нас.
	— Какво правиш? — извика Артър.
	— По-добре да сменим колата — казах аз.
	— Щеше да ни пребиеш!
	— Моля ти се. Това беше детска игра.
	— Можеше да загинат други хора.
	— При тези скорости те щяха да са виновни, че са си купили такива смъртоносни капани. — Беше вярно, макар че предварително не го бях оформила точно с тези думи. Реших да не казвам това на Артър. — Вероятно трябва да преместим скривалището си някъде извън Лос Анджелис.
	Артър закри очи с ръка. Почти ми стана мъчно за него.
	Докато се върнем в апартамента, усещах, че температурата ми преминава бавно в треска. Влязохме с мокри обувки и тръгнах да търся сухи превръзки. Артър, колкото и да беше ядосан от моите методи, започна пак да се суети около мен и нагласи нова система с антибиотици.
	Телефонът в джоба ми звънна, посегнах бързо към якето и изпуснах чистите превръзки на пода. Артър стискаше системата с ръка толкова силно, че всеки момент можеше да я спука. Накрая извадих телефона, като почти го изпуснах, бързайки да натисна бутона, преди да мине на гласова поща.
	— Ало?
	— Кас Ръсъл? Ти ли си?
	— Да, Чекър, аз съм. — Хилех се глупаво на Артър. — Радвам се да ти чуя гласа.
	Той не отговори веднага.
	— Каза, че Дона Полк ви е заловила. И двамата.
	— Да. Оказа се, че да влезеш в засада, когато знаеш, че е засада, е особено лоша идея — казах многозначително аз, гледайки към Артър.
	— Не приемай това погрешно, но… откъде да знам, че вие двамата сте си все същите?
	Това беше много добър въпрос. Седнах на леглото и помислих върху него.
	— Ха. Да, предполагам, че в този момент няма да повярваш и на мен.
	Той издаде нещо, което прозвуча като безнадежден смях.
	— Сега съм по-сигурен за теб, отколкото от приказките на Артър; съобщенията му изобщо не бяха типични за него; щях да се побъркам. Добре ли е той? Вие двамата се измъкнахте, така ли?
	— Да, избягахме, и после Артър ни предаде, и после ме простреляха, и после наистина избягахме. — Наложи се да скоча, за да избегна Артър, който пак се помъчи да грабне телефона от ръцете ми. — Дона накара да ме застрелят пред Артър, така че с това малко поразвали собствената си магия. Той е в особено състояние.
	Чекър се развълнува.
	— Простреляли са те? Добре ли си?
	— Да, добре съм. Артър ме глези. Според мен се чувства виновен. Защото, нали знаеш, това стана заради него. — Погледнах към Артър. Изглеждаше готов да ме удуши. — Той все още е малко под влиянието на Дона — казах аз на Чекър. — Но съзнанието му се проясни в достатъчна степен, за да не се обажда на Дона да дойде да ни вземе, така че според мен вероятно ще се оправи.
	Вече се бях сетила, че единствената причина Рио да позволи на Артър да остане беше, че се нуждаеше от някой, който да се грижи за мен, докато се възстановявах от прага на смъртта — като правило Рио не обича да работи с други хора, ако не се налага — но ми дойде наум, че той вероятно би го изритал на улицата, ако беше преценил, че Артър все още е в достатъчна степен инструмент на Дона, за да представлява опасност. Сега бях по-оптимистична за шансовете на Артър.
	— О-о — каза тихо Чекър. — Добре.
	Потрепнах от тона му. Не бях единствената, която Артър беше предал, а двамата с Чекър се познаваха от много по-отдавна.
	— Не зависеше от него, нали разбираш — казах аз, като в пристъп на честност добавих: — Ъ-ъ, не зависеше от никой от нас. И аз бих те предала, ако знаех как. — Помислих си за Рио и пак ме обзе вълна от срам. — Не го обвинявай.
	— О, знам това — прекъсна ме Чекър. — Вие двамата тръгнахте да гоните жена, която чете мисли, така че, разбира се, трябваше да отида на безопасно място. Аз се тревожа за Артър — какво му направи…
	— Чакай, ти не си бил там, когато са влезли в жилището ти? Но… видяхме кръв и изглеждаше, че е имало борба…
	— Да… ъ-ъ… съжалявам, ако съм ви изплашил. Мислех, че след като са замесени различни групи, онези, които дойдат първи, ще си помислят, че другите са ги изпреварили и ще тръгнат да търсят тях, вместо мен. И според мен имаше ефект; следях ги през системата за сигурност вкъщи и между другото тези хора са наистина гадни по начина, по който разкъсаха един напълно добър компютър, който никога не се е държал грубо към тях…
	— Чакай, ти си инсценирал собственото си отвличане? Ти си направил всичко това?
	— Е, Дупката беше главно мое дело, макар че хората, които и да бяха те, които дойдоха после, събраха всичко останало. Горката ми мрежа! Трябва да я изградя от нула! И нямам представа защо са изпитали потребност да проникнат в къщата ми. Най-ненужното нещо на света.
	— Вероятно са търсили флашката — казах аз. — Всички знаят, че сега е в теб.
	— Да, и защо това е толкова важно? Артър… ми е оставил седем съобщения за нея…
	— Така ли е направил? — Изгледах кръвнишки Артър. — Трестинг, наистина ли? Нищо чудно, че той не ти се обади.
	— Какво? — попита Артър, като си придаде невинен вид.
	— Тя наистина те е обработила, след като сега си толкова програмиран. — Продължих в телефона, за да обясня на Чекър. — Дона се опита да го убеди, че флашката не е от значение, но имам източник, според който Питика все още иска да си я върне. Мисля, че може да е важна. Успя ли да я дешифрираш?
	— Да, преди няколко дни; съдържа главно числа. Какво искаш да кажеш — програмирала е Артър? Зле ли е? Ще се оправи ли?
	— Той е… ъ-ъ… добре. Не съм експерт по въпроса. — Помъчих се да потърся начин да отговоря. — Мисля, че тя му е повлияла единствено във връзка с този случай. Иначе ми се вижда все така изнервящ, както обикновено. Според мен просто не му вярвай за нищо, което казва за Питика, и ако тя не получи друга възможност да се види с него…
	— Наистина ли мислиш, че ще се оправи? — Гласът му звучеше тенекиено в телефона. — Пак ще си бъде… същият?
	— Предполагам, че има добър шанс. — Не беше утешителен отговор, но какво друго можех да кажа? Доколкото знаех, Дона беше изкривила съзнанието на Трестинг перманентно. — Да се върнем на флашката. Каза, че съдържа числа?
	Той се покашля.
	— Да. Списъци от числа — цели гигабайти. Все още не съм успял да намеря някакъв модел.
	— Числа. Аз съм добра с числата — казах аз. — Прати ми я по имейла.
	Настъпи пауза.
	— Готово.
	— Чакай, откъде ми знаеш имейл адреса?
	Той си възвърна част от предишния хумор.
	— Аз съм всесилен, Кас Ръсъл? Не съм ли ти казвал?
	Завъртях очи.
	— Да, споменавал си го един-два пъти.
	— Аз съм като Оракъл, мистър Вселена и Илейн Робъртс, взети заедно. Нищо не може да се скрие от мен! О-о… ъ-ъ… като стана дума за това, мисля, че намерих Дона Полк.
	— Чакай, какво! — Обърнах гръб на Артър и понижих глас. — Какво искаш да кажеш — намерил си я?
	— Извинявай, „намерих я“ в смисъл „открих коя е тя“. Не съм я намерил физически. Артър остави в едно от съобщенията си някакво име — Сайо, така каза. Потърсих го. Всъщност, търсих го много…
	— Чекър. Изплюй камъчето.
	— Било е преди десетилетия. Някоя си Даниела Сайо. Родителите й са били могъщи екстрасенси и ясновидци.
	Изсумтях презрително.
	— По този въпрос сме на едно мнение, но следва интересната част — каза Чекър. — Когато била на десетина години, Даниела се прославила повече от родителите си. Изключителен екстрасенс. Най-добрата в Европа. Била е блестяща в тези неща.
	— Блестяща в това да накара хората да повярват на глупостите й — добавих аз.
	— Вече ти казах, по въпроса сме на едно мнение, но ти не знаеш подробностите. Тя го е правила, когато е била десетгодишна.
	Въздухът в стаята изведнъж натежа.
	— И след това?
	— Това е странното нещо. Тя просто изчезва от лицето на земята.
	— И после какво?
	— И после нищо, точно това ти казвам. През годините намерих две други скорошни имена, с които се е представяла в други страни, и двете напълно безлични като името Полк, и може да има още кой знае колко други, но междувременно…
	— Нали казваше, че от теб нищо не може да се скрие?
	Той изпухтя отчаяно.
	— Все още работя по въпроса.
	— Значи където и да е била междувременно, там е била… как да кажа, обучена? Инжектирана със свръхсили на екстрасенс?
	— Не знам — каза Чекър. — Но където и да е отишла на десет години, басирам се на една чисто нова фигурка на Селт-Маре, че е имало нещо общо с Питика.
	Помислих малко.
	— Мислиш, че Питика са я взели.
	— Те намират деца гении и ги вземат от малки — каза той. — Това е една хипотеза. При нейните умения всеки би я взел на своя страна… и после, ако допуснем, че са успели да й дадат тези откачени умения по психология? Някой е мислел далече в бъдещето.
	В ушите ми се разнесе странен звън.
	— Тя е била само дете.
	— А?
	— Взели са я, когато е била дете.
	— И какво от това?
	Затворих очи и поех дъх.
	— Не обичам на децата да им се случват лоши неща.
	— Е, добре. Ще продължа да търся. Може би ще успея да намеря нещо, което ще ни помогне да се преборим с възрастната й версия.
	— Да — казах аз. — Добре. А аз ще прегледам тези числа. Да видим дали ще излезе нещо от тях.
	— Разбира се — каза той, но звучеше потиснато. — Хей, кажи на Артър… кажи на Артър, че се тревожа за него. Кажи му и да не се тревожи, защото съм се погрижил за другото нещо.
	Той рязко затвори. Продължих да гледам в телефона, обзета от смесени чувства.
	— Той не пожела да говори с мен, а? — каза Артър. Беше пъхнал ръце в джобовете си и имаше нещастно изражение.
	— Не го приемай лично — казах аз.
	— Трудно ми е да не го приема лично.
	— Да. — Не знаех как да му отговоря. — Каза ми да ти кажа, че се тревожи за теб. И… ъ-ъ, каза и ти да не се тревожиш, защото се е погрижил за „другото нещо“. Какво друго нещо?
	Цялото му тяло се отпусна, напрежението от лицето му изчезна.
	— Нищо. Няма нищо общо с този случай.
	По тона му стана пределно ясно, че е нещо лично. Тъй като бях любопитна, пренебрегнах това.
	— Мислех, че сега не работиш по никакви друга случаи.
	— Нещо лично е, Ръсъл.
	— Хубаво. — Ако се сетех, по-късно щях да накарам Чекър да ми каже. Реших да сменя темата. — Хайде да разгледаме тези списъци с числа, а?
	— Те не означават нищо… — опита се да ме убеди Артър, но го изгледах така, че прекъсна.
	— Върви… върви да се изсушиш — уморено наредих аз. — Аз ще си губя времето, като прегледам този напълно безсмислен файл. Хайде?
	По изражението му личеше, че иска да спори, но после прие.
	Издърпах лаптопа към мен и го отворих. Разбира се, най-отгоре в пощата ми имаше ново съобщение, криптирано с публичния ми ключ.
	Въздъхнах. Не ставаше въпрос за това, че публичният ми ключ е таен, но фактът, че Чекър го има под ръка беше дразнещ.
	Разкомпресирах файла и компютърът цикли цели шестнайсет секунди, докато го отвори. Това нещо беше дълго. Много дълго. И както каза Чекър, то се състоеше главно от числа без контекст, някои подредени в таблици, други нанизани в безкрайни списъци. Превъртах през страниците.
	Оставих очите ми да се разфокусират. Освободих съзнанието си. Числата се плъзгаха едни върху други, пренареждаха се, престрояваха се. Някои образуваха армии, други подскачаха и крещяха, искайки да привлекат вниманието ми. Моделите се пресичаха и променяха. Числа, числа, числа…
	— Кас.
	Погледнах нагоре. Рио се извисяваше над мен, с ръка на рамото ми.
	Артър, сух и чист, ме наблюдаваше с известна загриженост. Осъзнах, че все още съм мокра и ми е много студено. Цялото тяло ме болеше и започнах да треперя. Но нямаше значение.
	— Кас — каза Рио, — от медицинска гледна точка е важно превръзките да са чисти и сухи.
	— Да — казах аз. — Рио, знам как да унищожим Питика.
	— Как? — попита Рио.
	Усмихнах се свирепо.
	— Като използваме математика. Ще ги унищожим икономически.


>	Глава 30

	— Чакай — каза Артър. — Я повтори?
	— Числата, които е имал Кингсли — казах аз. — Те далече не са безсмислени. Моделите в тях… това са финансите на Питика. Цялото счетоводство, всички операции по пране на пари…
	— Дона ми каза, че те не означават ни… — опита се да настоява Артър.
	— Доколко пълна е информацията? — попита Рио.
	— Изумително пълна. — Погледнах пак файла, изписан с дребен шрифт, страници, и страници, и страници, и страници… преглътнах. — Рио, тяхната операция е много по-голяма, отколкото съм си представяла… нямах идея.
	Той не коментира. Изпитах ясно чувство, че е знаел.
	— А икономиката, тя е двигателят на всичко. — Идеята все още се оформяше в мен, но непоклатимостта на математиката ме изпълни с увереност. В тези числа се криеше сила, готова да бъде използвана. Да не говорим, че ледокопът пак започна да дълбае отзад в главата ми и главоболието единствено засили сигурността ми. — Самият обем на ресурсите, които са нужни на Питика… ако можем да прекъснем притока на приходите им… при положение че получим точна информация — добавих на висок глас аз, защото Артър изглежда пак се канеше да оспори автентичността на съдържанието на флашката, — бихме могли да ги простреляме в колената.
	— Да, но те не биха ли могли просто да поискат още пари? Всеки ще им даде — обади се Артър. — Биха могли да поискат от Бил Гейтс…
	— Питика действа в сянка — каза Рио. — А и преди всичко трябва да има причина да създадат такава сложна диверсификация на ресурсите си.
	— Да, но това е нещо повече — възразих аз. — Сумите тук… годишните им приходи са равни на брутния вътрешен продукт на някоя малка държава.
	Артър направи гримаса.
	— Как биха могли да скрият всичко това?
	— Точно затова структурата на ресурсите им е толкова сложна — казах аз.
	— Операциите по пране на пари и изграждането на слоеве и… броят на счетоводителите, които са имали през годините, за да изградят всичко това — смайващо е. Все едно да гледаш кода на някоя операционна система. — Рио и Артър ме изгледаха с празен поглед. Искаше ми се вместо с тях, да си говоря с Чекър. — Сложно е — изясних аз. — Много сложно. И този, който е събрал всичко това в един документ, е бил… е, колосален идиот, но от друга страна не мисля, че Реджиналд Кингсли е съзнавал какво държи в ръце. Обзалагам се, че е знаел единствено, че е нещо откачено и важно. И вероятно затова са го убили. Ако не беше намерил флашката, Питика изобщо не би го потърсила… тяхната дейност е прекалено мащабна. Не ги е грижа за дреболии; прекалено големи са, за да се тревожат за такива неща. — Кимнах към Рио. — Трябва сигурно да приемеш това като комплимент.
	— Но те се заеха с Лина — каза Артър. — А също и с теб, и с мен…
	— Едва след като почнахме да търсим Дона — припомних му аз. — А тя ми се обади единствено заради връзката ми с Рио. Артър, ние двамата сме като мравки в сравнение с това. — От мащабите на Питика ми се зави свят, все едно че гледах огромен небостъргач. — Но в едно отношение имаме късмет. Питика е толкова масивна и се простира на толкова много страни, че според мен затова правят грешки. Първо, провалиха се с убийството на Кингсли… Кортни сигурно им е била удобна, защото вече е била с промит мозък и е била под ръка, но е загубила флашката или не я е предала или нещо такова. Би трябвало да изпратят някой по-компетентен или дори Дона би трябвало да отиде лично, въпреки че Кингсли им е изглеждал само дребен играч. Може би едва по-късно са научили какво има на флашката.
	— Ако го беше направила Дона, предсмъртното му писмо щеше да звучи съвсем автентично — каза Артър.
	— По дяволите, щеше да си е съвсем истинско — съгласих се аз. — Кортни вероятно — не знам, сигурно го е заплашила, че жена му или детето му ще пострадат, ако не го напише. По някакъв начин го е принудила. Но Кингсли е успял да съобщи нещо на жена си и тя те е наела и без да те обиждам, те едва ли са ти обърнали внимание, но после ние двамата се срещнахме…
	— И ти знаеше за Дона — довърши Артър. — Което всъщност е нещо важно.
	— Но изобщо не бих я заподозряла, ако не беше ти — казах аз на Рио. — И според мен втората грешка, която направиха, беше, че Дона лично се зае да търси Рио, защото вложи огромно количество време и средства в това и накрая обърка напълно работата. Не само че не отстрани Рио като заплаха, но и той се измъкна с много повече информация за нея и Питика, отколкото някой някога е имал.
	— И ти мислиш, че можеш да използваш тази информация — каза Рио.
	— Това са числа — казах и махнах с ръка. — Абсолютно сигурна съм, че мога. С малко помощ. — Извадих телефона на Артър.
	Чекър отговори на третото позвъняване.
	— Кас? — каза той. Паузата, която направи, беше достатъчно дълга, за да разбера, че все още не иска да говори с Артър.
	— Да — казах аз. — Разгадах числата. Това е финансовата империя на Питика.
	Той тихо подсвирна.
	— Майтапиш се.
	Най-после човек, който разбира какво означаваше това.
	— Не.
	— Чувствам се като мъртвец, който все още ходи, само като го знам. Ъ-ъ, не го казвам с ирония.
	— Ирония?
	— Аз не мога да ходя.
	О, добре, бях забравила, че се движи с инвалидна количка.
	Страшното беше, че е прав. Когато Питика установеше какво сме открили, щяхме моментално да отидем най-горе в списъка им с хората, които трябва да бъдат убити.
	— Е, просто трябва да го използваме, преди да са ни стигнали — казах аз.
	— Как? Като откраднем всичките им пари?
	— Те само ще ни намерят и ще си ти вземат обратно — посочих аз. И бях съвсем сигурна, че те ще спечелят. Не беше приятно чувство — да знам, че някой друг може да ме победи.
	— Какъв е планът в такъв случай?
	— Чакай една секунда, включвам те на високоговорител. — Натиснах бутона и сложих телефона на масата, за да мога да говоря с Рио, Артър и Чекър едновременно. — Предимството, което е на наша страна, е, че те теглят от хиляди сметки — казах аз, като опипвах пътя си през логиката, докато говорех. — Така че ако ги отрежем отвсякъде изведнъж, няма да могат да се съвземат бързо. Ще им се наложи да преизградят цялата си инфраструктура.
	— Нож с две остриета — каза Рио. — Такава диверсификация означава също, че не можем да вземем всичките им ресурси едновременно.
	Прекалено много мишени.
	— Не знам. Мисля, че можем — казах аз.
	— Как? Като извикаме федералните? — Артър потърка брадичката си с ръка, сякаш не можеше да повярва, че е възможно флашката да съдържа такава жизненоважна информация.
	— Възможно е да успеем. Федералните имат опит да разбиват операции по пране на пари. Даваш им доказателствата и те биха могли да ги сринат.
	— Не, тук се явява същият проблем, както да откраднем сами парите — един-единствен недостатък — казах аз.
	— Питика хруска такива криминални разследвания за закуска — съгласи се Чекър от телефона. — Могат да отклонят всяко разследване за нула време. Видяхме го в бележките на Кингсли.
	— Значи ние трябва да го направим — казах аз.
	— Страхувах се, че ще го кажеш — каза Чекър.
	— Горе главата — отговорих аз. — Ние сме много умни.
	— Е, да, но…
	— Ето какво си мисля вместо това — продължих настойчиво аз. — При толкова много източници на приходи те едва ли са промили мозъка на много хора. Те трябва да… източват или да управляват фалшиви фирми или фалшиви благотворителни организации или каквото там правят престъпните организации. — Погледнах въпросително Рио. — Права ли съм?
	— Логична хипотеза.
	— Затова ето какво си мисля. Какво би станало, ако предупредим всички, от които крадат, че парите не отиват там, където си мислят? Тогава именно те биха затворили кранчето на паричните потоци. А ние потенциално можем да разпратим сто хиляди предупреждения наведнъж с натискането на един бутон. Какво мислите? Осъществимо ли е?
	Чекър помисли за малко, преди да отговори. Артър се мръщеше и все още разтриваше слепоочието си; не можех да разгадая какво си мисли Рио, както винаги, но останах с впечатление, че мисли много напрегнато. Само че техните мнения не бяха важни — трябваше ми преценката на компютърен експерт.
	— Потенциално — каза най-после Чекър. — Да се направи няма да е толкова лесно, колкото го изкарваш, особено ако всички различни фронтове им изпращат пари по различни начини, но може би ще успеем да съставим алгоритмите, които да ги сортираме в груби категории за атака…
	— Множеството от възможните изходи не е голямо на изчислително ниво — припомних му аз.
	— Вярно е. Няма нужда да се тревожим много за ефективността или мащабируемостта. Може да действаме бързо и мръсно; въпросът е дали имаме достатъчно сходства, за да действаме „бързо и мръсно“.
	— Имаме — казах аз. Вече интуитивно схващах математическата част; тя се подреждаше в модели в мозъка ми като красиво изработена бродерия. — Сигурна съм, че имаме. Ако можеш да напишеш кода, аз мога да направя изчисленията.
	— Добре, може да пробваме. Но не обещавам нищо.
	Отговорът му може би не беше преизпълнен с ентусиазъм, както се надявах, но поне каза да.
	— Ще видиш. Можем да го направим.
	Чекър се покашля.
	— Кас, моля те, вземи пак телефона.
	Взех го, като избягвах да погледна Артър. Надигнах се от леглото, направих гримаса, когато мокрите ми дрехи се усукаха около мен и раната в гърдите ме прободе, минах покрай Артър и Рио и отидох до прозореца.
	— Сега съм само аз — казах в телефона.
	Той мина направо по същество.
	— Не мога да ти вярвам. Нито на Артър.
	Не го обвинявах.
	— Значи ще работим дистанционно — казах аз. — Какво от това?
	Той издаде някакъв съскащ звук.
	— Ще върви много по-бързо, ако сме в една и съща стая. — Прав беше.
	Само че не бях сигурна какво иска да му кажа — не можех да му дам никаква гаранция, колкото и да исках. — И… ъ-ъ… друг един проблем.
	Мисля, че ми трябва повече процесорна мощ, отколкото взех с мен, а не са ми останали достатъчно пари… Не мога да тегля от сметката си, докато Питика се мъчи да ме намери и…
	— Разбрах — казах аз. — Дай ми списък какво да ти купя. И нека това да ти е за урок, когато си стягаш комплекта за оцеляване.
	— Да — каза разпалено той. — Не съм толкова подготвен за зомби апокалипсиса, колкото би трябвало. Макар че зомбитата биха вероятно означавали хаос, грабежи и масивна инфлация, така че парите в брой няма да са непременно…
	— Хей. Прати ми списък какво да ти купя.
	— Добре, пращам ти го по имейла. Ъ-ъ… благодаря. Ще ти върна парите, ако излезем живи от всичко това.
	— Смятай го като плащане за това, че ме измъкна от затвора — казах аз.
	— Това беше нищо. Вече бях вградил в тези системи задни вратички. Нали разбираш, за всеки случай. Не казвай на Артър — добави той след малко.
	— Вече ти казах, че няма. — Чекър може би не беше подготвен да изгражда отново компютърни клъстери, когато му се наложеше да се спасява с бягство, но от все сърце одобрявах нивото му на параноя. Чудех се каква ли е историята му. — И така, какво е решението? Искаш ли да ти оставя апаратурата някъде?
	— О, това ще е прекалено — каза той. — Можем да го направим и лично. Сигурно трябва да поема този риск. — Гласът му стана писклив и несигурен. — Откъде може да си сигурна, че си… излекувана?
	Погледнах през процепа на спуснатите щори. Трафикът на Лос Анджелис се движеше по улицата под мен и колите пръскаха нещастно вода през поройния дъжд под навъсеното небе. Главата още ме болеше и предпочитах да си мисля, че се съпротивлявам срещу нещо, но далече не бях сигурна.
	— Не съм — признах аз.
	Чух Чекър да си поема няколко пъти бързо дъх. После каза:
	— Не мога да престана да се чудя. Откъде да знаем, че това не е част от някакъв сложен гамбит на Ксанатос?
	Престанах да гледам трафика.
	— Някакъв сложен какво?
	— Някакъв вид сложна схема. Искам да кажа, откъде да знаем, че тя не иска да направим точно това?
	Беше изключително основателен въпрос.
	— Не знам.
	Разговорът премина в неловко мълчание. Представях си доста добре какво може да си мисли Чекър: Дона все още не го е намерила. Той може да продължи да бяга и да бяга бързо и колкото може по-надалече, вместо да се свързва пак с нас и да се изправи пред реалната възможност да се превърне в поредната пионка на Питика.
	— Ако това те успокоява — казах аз, — имам чувството, че продължавам да се боря с нея. Рио наистина изглежда имунизиран и според него съм добре. — Чекър продължаваше да мълчи. — Ало?
	— Кой? — Изрече думата бавно и подозрително.
	Гърдите ми се присвиха по начин, който нямаше нищо общо със зарастващата рана или мокрите превръзки и главоболието ми изведнъж стана два пъти по-силно. Облегнах се на стената до прозореца. — Артър е пропуснал да спомене, че работя с Рио, нали?
	— С онзи Рио?
	— Предполагам.
	Той като че ли се задави.
	— Сега разбирам по-добре някои неща, които Артър ми каза. Ще го убия.
	— Допускам, че ти също си чувал за Рио.
	— Да съм чувал… — Той се спря. Буквално чувах как в ума си пренарежда представата си за мен в светлината на „тя работи със садистичен масов убиец“. Затворих очи, страшно изморена от това. — Това име — прошепна Чекър. — Някои от недотам почтените хора, които познавах, преди да срещна Артър — той изпълва тях с ужас, безкраен ужас. Сякаш е най-голямото чудовище. Хората изричат името му сякаш е демон или нещо подобно. Кас Ръсъл, дотук ми беше симпатична, но…
	— Аз му вярвам — повторих, както ми се стори за хиляден път.
	— Да направи какво?
	Това беше добър въпрос. Какво по-точно означаваше да вярваш на някого?
	— Да ми пази гърба — каза аз.
	— Трябва да си помисля за това.
	— Той измъкна двама ни с Артър.
	— Наистина ли?
	— Да. Казах ти. Вярвам му. — Исках думите ми да разсеят съмненията му, но се получи неубедително.
	— И той се е заел с Питика?
	— Да.
	— Трябва да си помисля — повтори Чекър. — Аз… ще ти се обадя по-късно.
	Той затвори телефона и облегнах глава на стената. Шумът от поройния дъжд отекваше в нея и звучеше като постоянно барабанене. Преди минута бях преизпълнена с надежда. Толкова сигурна, че имаме шанс, че можем да го направим, но за пръв път, откакто се помнех, имах нужда от помощ, за да го осъществя и никой не искаше да скочи заедно с мен. Защо всичко, свързано с други хора, трябваше да е толкова трудно?
	Рио пристъпи към мен.
	— Каквито и други планове да имаме, трябва да сменим мястото — каза той. — Трестинг ми каза, че са ви следили.
	— Не успяха да ме проследят — казах аз.
	— Няма значение, щом сега си достатъчно добре, за да пътуваш, трябва да напуснеш Лос Анджелис. Другите планове могат да почакат. Питика накрая ще успее да те проследи дотук.
	Помислих си същото нещо, когато се отървахме от опашката си при къщата на Чекър, но сега изведнъж изпаднах в свадливо настроение.
	— Ето какво мисля — казах. — Нека ме проследят. Ще им заложим наш собствен капан, ще намерим начин да се съпротивляваме.
	— Кас — каза Рио.
	Артър се присъедини към него.
	— Да напуснем Лос Анджелис не е лош план, Ръсъл. Това е прекалено голямо за нас. Дори информацията, която мислиш, че си намерила, да е истинска…
	Изръмжах срещу него.
	Артър вдигна ръце, за да ме успокои.
	— … все пак може би е по-добре да избягаме. От това, което казваш, ако не им причиняваме неприятности, може би ще ни оставят на мира.
	Рио леко се отвърна от него.
	— Оценяваме помощта ти дотук, само че ти няма да тръгнеш с нея. Ти все още си компрометиран.
	— Казва го човекът, който я простреля!
	— Свободен си да си вървиш по пътя — каза Рио.
	— Мога ли? Е, много благодаря за разрешението!
	— Кас — каза Рио, — трябва незабавно да те преместим на по-сигурно място. За предпочитане извън страната.
	— Не — казах аз.
	— Кас…
	— Да, ти само се разпореждаш и казваш на всички какво да правят — вметна Артър.
	— Кас, ти не разбираш достатъчно опасността от…
	— Не ти вярвам, че ще я опазиш в безопасност!
	— Хей! — изкрещях аз и усетих как болката пробожда все още увредените ми дробове, но не ми пукаше. Това беше като да се мъчиш да успокои две мокри ядосани котки. Рио мислеше, че Артър е безполезен. Артър мислеше, че Рио е чудовище. Чекър вече не вярваше на никого, а Рио никога не беше вярвал на никого, очевидно и на мен. Колкото и да беше невероятно, единствено аз исках да бъде екипен играч, което беше толкова смехотворно, че ми прилоша. Да не говорим за абсурдното, шовинистично кавалерство, което очевидно задължително идваше с Y-хромозома — бях способна да помета пода едновременно с Рио и Артър, а те си мислеха, че имат право да ми нареждат какво да правя? Нищо чудно, че предпочитах да работя сама.
	— Аз бях дотук — изръмжах и натиснах бутона, за да избера повторно Чекър, като пак го сложих на високоговорител. — Добре, вие, тримата, слушайте — казах, щом той отговори. — Питика преследва всички ни.
	Опитаха се да ни убият, опитаха се да ни промият мозъците и съсипаха целия ни живот по начини, за които вероятно изобщо не се сещаме. Двама от вас ги преследват от месеци: Рио, ти се занимаваш с тях от цяла вечност.
	Казвам ви, че най-после може да обърнем нещата и да ги победим, а вие предпочитате да се откажете точно сега?
	— Бих искал да обсъдим откритието ти — каза Рио, — но първо трябва да сме сигурни, че си в безопасност…
	— Какво? Изключено! Ти не можеш да решаваш вместо мен! — За втори път избухвах срещу Рио, а първия път причината беше въздействието на Дона. — Разбирам, че се мъчиш да се погрижиш за мен или каквото там глупаво нещо ти е дошло наум, но това не е твоя работа. Сърдита съм — бясна съм — и знаеш ли какво? Аз ще се бия. Щом вие тримата не искате да участвате, то бог да ми е на помощ, ще намеря начин сама да се справя с тях и със сигурност ще спечеля. А вие… — размахах налудничаво ръце към тях, — … вие може да си отивате и да правите каквото искате с безсмисления си живот, бягайте, щом искате. Не ме интересува, но напълно ми писна да работим заедно по това. Щом няма да участвате, няма да говоря повече. Желая ви всичко най-хубаво.
	Дъждът биеше по стените, като почти заглушаваше шума от града под нас. Никой не проговори.
	— Това като мотивационна реч ли беше замислено? — попита най-после Чекър от телефона.
	— Не — отговорих, много ядосана.
	— Добре, защото не се чувствам мотивиран. Гласувам срещу теб като служител, натоварен да повдига духа на екипа.
	Устните на Артър потрепнаха.
	— Това означава ли, че сме екип?
	— Е, аз имам склонност към самоунищожение, широка цял парсек, и трябва да я подхранвам — каза Чекър. — И щом ще има война и такива странни съюзници… ъ-ъ, и тъй нататък, предполагам, че ще участвам: искам да кажа, как бих могъл да откажа такова нещо? Но, Артър?
	— Да? — каза Артър.
	— Все още не мисля, че трябва да знаеш къде ще направим това нещо. С риск пак да ядосам Кас, това просто е разумно.
	Артър леко повдигна рамене.
	— Няма нищо.
	— Рио? — попитах аз.
	Рио разтвори ръце.
	— Щом сте решили да поемете този курс на действие, ще ви помогна. — Не можех да разчета изражението му. — Обаче, все още настоявам поне да напуснем града.
	— Стига това да не ни забави много — отстъпих аз.
	— Да напуснем страната все пак ще е най-доброто…
	— И ще отнеме време — възразих аз. — Освен ако си мислиш, че да летиш с редовен полет и фалшив паспорт е достатъчно сигурно. Не, и аз не мисля така. Вижте, всеки ден, загубен в чакане, за тях ще е още един ден, който да използват, за да преработят финансовата си структура.
	— Няма ли нещо, което да мога да кажа, за да те разубеди? — попита Рио.
	— Няма — отговорих аз. — Може да ми кажеш, че ти се струва, че правя това, което тя иска, или че съм тръгнала право към капана, или че правя нещо, което може да е прекрасното програмиране на Дона Полк, но не можеш да ме спреш. Разбра ли?
	— Разбира се, ще те предупредя, ако ми се види, че си компрометирана.
	— И ти му вярваш да… — започна Артър.
	— Рио — казах аз, — как ти звуча — нормално или като че ли правя това, което иска Дона?
	— Звучиш ми определено сякаш не си под въздействието й — каза студено Рио. — За съжаление.
	— Ще съм готов да тръгна след час — каза Чекър.
	— Добре. Ние ще купим апаратурата през това време — казах аз. — Ще ти пратя есемес къде да се срещнем.
	— Само гледай къщата да не е със стълбище — каза Чекър. — До скоро.
	— Ще се видим — добави Артър.
	Настъпи кратка пауза и после Чекър затвори.
	Оголих зъби към Артър и Рио в нещо, което можеше да мине за усмивка.
	— Добре? Кой е в настроение да пазаруваме електроника?


>	Глава 31

	Рио, с неодобрително свита уста, което говореше, че според него сто и двайсет мили не са достатъчно много за бягство, предложи една безопасна къща близо до Туентинайн Палмс. Даде ми адреса, след като Артър излезе от апартамента.
	— Тръгни по пътеката от пътя към задната врата — каза ми той. — Не влизай през предната.
	— Или какво? — попитах любопитно.
	— Взел съм някои минимални мерки за сигурност.
	— Браво — казах аз. — Само да не пропуснеш да ме предупредиш за някоя от тях.
	Артър беше тръгнал преди нас, следвайки надрасканите ми набързо указания, за да прибере солидни количества кеш от различни места в Лос Анджелис, с които да купи компютърна апаратура.
	— Чакай, наистина ли помниш къде са ти скривалищата с уравнения! — попита недоверчиво той, когато започнах да му давам инструкции.
	— По-лесно е, отколкото да ги помня наизуст — опитах се да обясня аз, но той само поклати глава към мен и си тръгна със списъка. Планът беше с Рио да се срещнат и той да откара всичката апаратура, като по пътя спре да вземе Чекър в една точка за среща далече от безопасната къща. Освен на себе си и на мен, Рио нямаше доверие на никого за това, че няма да бъде проследен.
	Вместо да рискувам случайно да задействам тракер срещу кражба в някоя нова кола, взех една стара таратайка от един паркинг, която бях придобила полузаконно преди няколко години — заедно с някои оръжия в багажника — и се борих с пълзящия трафик до магистрала 405, откъдето поех на север в дъжда. Планирах да стигна до магистрала 14 и да продължа по обиколния път през Викторвил. Ако ме откриеха в първия участък от маршрута, щяха да предположат, че съм поела на запад към Вегас или може би Мохаве. През целия път хвърлях по едно око в огледалата, но се измъкнах чиста от града и най-после излязох от задръстването на Лос Анджелис и напредвах миля след миля в пустинята.
	Стигнах Юка Вали и поех на изток, като следвах инструкциите на Рио и слязох от магистралата. Дъждът остана зад мен заедно с града, вятърът вдигаше прашни облаци над асфалта, а песъчинките биеха в стъклото и почти не виждах плахите опити за цивилизация в този район. Помислих си, че ще е прекалено щедро да ги нарека градчета.
	Накрая запълзях по стръмен, виещ се, неасфалтиран път до адреса, който Рио ми даде, като гумите скърцаха и подскачаха по камъните, които бяха достатъчно дребни, за да минат за чакъл. Малката кола изкачи с мъка наклона, гумите буксуваха по сипея, докато накрая стигнах малка дървена къща на върха на възвишението, откъдето се откриваше гледка на мили в празната пустиня.
	Когато излязох от колата, вече бързо се стъмняваше и скалите и разкривените юки хвърляха дълги сенки в безлюдната пустиня.
	Последните лъчи на слънцето топлеха кожата ми, но въздухът вече ставаше студен и остър на сянка. След като взех някои оръжия и купчина бележници от багажника, послушах Рио и влязох през задната врата.
	Къщата беше малка, но добре оборудвана. Кашони с военни хранителни рациони, станиолови пакети със запаси за извънредни ситуации и запечатани пликове с вода за пиене заемаха по-голямата част от складовото пространство и бяха струпани покрай стените на стаите с респектиращ брой туби за бензин, които им правеха компания. Намерих дори шкаф, пълен с твърд алкохол, при което се намръщих — доколкото знаех, Рио не пиеше. Въздържанието, в края на краищата, беше една от християнските добродетели. Може би алкохолът беше за някаква сървайвалистка цел, която не ми беше известна.
	Намерих здраво заключена тежка метална врата. Предположих, че зад нея Рио складира мунициите си. Или беше малък бункер. Или и двете.
	Светнах лампите, за да прогоня сенките, които се събираха в ъглите и облегнах оръжията си на близката стена напълно заредени — всяко момиче има нужда да се чувства в безопасност. После взех първия бележник и извадих химикалката. Гърдите ме боляха, главата ме болеше и дългото пътуване ме беше изтощило, но нищо от това нямаше значение.
	Започнах да пиша.
	Драсканиците ми се простираха на страница след страница. След като свършех поредния лист, го откъсвах и го подреждах на всяка свободна повърхност. В малките часове на сутринта подът беше покрит с надраскана жълта хартия, по стените висяха листове, залепени със скоч, които образуваха застъпващи се тапети, а картонените корици от петте изписани бележника лежаха захвърлени в ъгъла, докато драсках по шестия.
	Чух шум от гуми по алеята, пуснах химикалката, метнах една пушка през рамо и сложих помпата мозберг до себе си. Бях почти сигурна, че са само Рио и Чекър, но беше по-добре да проверя. Измъкнах се от задната врата в тъмнината на пустинната нощ под обсипаното с небе звезди над мен.
	Светлината на фаровете разкъса мрака в края на алеята. Наистина беше Рио с един голям бял ван и Чекър на предната седалка. След като кимна към силуета ми — Рио винаги оглеждаше добре обстановката около себе си, — той слезе, щракна един външен ключ и светнаха няколко прожектора, които заляха сцената в бяла светлина. Свалих пушката и пристъпих напред от стената, докато Рио отиде към багажника на колата и започна да разтоварва кашони.
	Чекър измъкна количката си зад седалката, разтвори я с обиграна сръчност и се намести на нея. Той завъртя колелата, за да дойде към мен, като направи гримаса към чакълестата пътека и хвърляше нервни погледи през рамо.
	— Това беше най-дългото пътуване с кола през целия ми живот — промърмори той, като се приближи достатъчно.
	Повдигнах вежди и той потръпна от напомнянето, че говори с някой, който е на страната на Рио. Въздъхнах.
	— Казах ти, вярвам му.
	— Кас Ръсъл, не че се отнасям презрително към препоръките ти или нещо подобно, но ще ми простиш, ако продължавам да си мисля, че си напълно откачена — изсъска той.
	— В такъв случай вероятно не трябва да ме антагонизираш — казах аз, много меко.
	Той примигна два пъти, отвори уста и пак я затвори.
	— Господи, само се шегувах. — Не бях сигурна дали ми харесва колко наистина нервен изглеждаше Чекър при мисълта, че може да му направя нещо лошо. — Гледай, защо не влезеш вътре. Ще ти кажа докъде съм стигнала.
	Записвах изчисленията на хартия единствено за да минем двамата заедно по тях. Той се върна да вземе един лаптоп от колата, преди да влезем в къщата и след минути пръстите му затанцуваха по клавиатурата, докато аз говорех.
	Продължих да говоря, докато помагах на Рио да разопакова компютърната апаратура, а Чекър или преодоля страха си от Рио, или беше в състояние да игнорира всичко друго, когато станеше дума за компютри — подозирах, че е второто — защото се оказа повече от добър в мултитаскинга, като ни даваше нареждания с авторитетния тон на човек, който знае точно как да оформи клъстера от компютри и да прекъсне за малко кодирането, за да обиколи светкавично препълнените стаи и да разположи правилно мрежовите кабели или да сложи в слотовете правилните твърди дискове, когато му се струваше, че сме прекалено бавни или прекалено тъпи, за да се справим според неговия график. Той беше донесъл голям куп SSD дискове от Дупката, заедно с най-малко седем лаптопа — поне аз преброих седем — и не след дълго мониторите, разположени на масата и по шкафовете, светнаха и видяхме преработената от Чекър операционна система.
	Когато слънцето започна да препича над малката къща на другия ден, източниците на доходи на Питика се разкриваха пред нас пласт след пласт, банки, адреси и имена разцъфтяваха бързо и яростно в един текстов файл благодарение на моите алгоритми и кодирането на Чекър. Кльощавият хакер имаше и честно казано удивително ниво на финансови познания, което значително ускоряваше процеса. Почти не можех да повярвам колко бързо обединяваме информацията.
	Разбира, нещата съвсем не бяха толкова лесни. Рио, който обикаляше насам-натам из къщата и правеше кой знае какво — вероятно монтираше на покрива картечница или нещо подобно — влезе точно когато бяхме в разгара на ожесточен спор.
	— Казвам ти. Знам как става това! Съобщението трябва да дойде от банките и тук говорим за поне петнайсет различни правителствени агенции в десетина различни страни! Не знам дори половината неща, които трябва да направим…
	— Защо да не можеш да хакнеш всички и да разбереш?
	Чекър буквално вдигна ръце.
	— Аз не съм слот машина! Имаш ли представа колко защитени са тези системи? И колко много кръстосани проверки има? Не мога да хакна човешки мозъци!
	— Какво става? — попита Рио и в същото време бръкна в един от натрупаните кашони и ми подхвърли енергийно блокче. Правилно. Храна.
	Все забравях за нея. Скъсах опаковката.
	— Хей! Не се храни до машините ми! — извика възмутено Чекър.
	Послушно се отдръпнах няколко крачки.
	— Чекър се държи като госпожица — казах аз на Рио.
	— Като госпожица! Преди всичко, това е сексуална обида и не е гот, Кас Ръсъл, и второ, ти искаш нещо абсолютно невъзможно. Виж, проследяването е едно нещо, но за да се разграничим от хиляди най-различни фишинг операции, трябва да…
	— Обясни — каза Рио, облегна се на рамката на вратата и скръсти ръце.
	Чекър преглътна и после отговори, като избягваше да го погледне в очите, съсредоточавайки се върху мониторите, вместо да се обърне към Рио.
	— Идеята на Кас се състои от две части. Да проследим сметките се оказа… е, не лесно, но осъществимо. Изчисленията на Кас тук са доста впечатляващи, а уникалният формат на счетоводната информация, въпреки че имаме само числа и суми, е…
	Рио се покашля и Чекър спря като животно, хванато в светлината на фаровете, като отваряше и затваряше беззвучно уста. Стаята не беше достатъчно голяма и беше прекалено запълнена с апаратура, затова той не можеше да се отдръпне по-далече от Рио, но по вида му определено личеше, че иска да пробва. Съжалих го.
	— Ще можем да съставим доста пълен списък със сметки — обясних аз. — Това е смайващо количество данни — ние проследяваме парите през пластове и пластове от банки и фирми, които са фронтове за Питика — но до довечера ще имаме дълъг списък на точните пътища за всички парични потоци на Питика. Тук говорим за хиляди източници.
	— Но? — попита Рио.
	Въздъхнах отчаяно.
	— Мисълта ми беше да разпратим масирани предупреждения — казах аз. — Да предупредим хората, че от тях крадат или че парите им не отиват там, където те си мислят. Идеята в случая е, че Питика не може да има повече от няколко ключови хора, които са предани на каузата. И действително можем да го направим, но Чекър изтъква, че…
	— Няма да бъдем приети сериозно — довърши Чекър. — Тук не става въпрос да се свържем с една-единствена банка и да я убедим, че изпращаме истинско съобщение. Нашият списък от сметки — мрежата им обхваща целия свят.
	— И източниците на приходи са най-различни — казах аз. — Всевъзможни банки, фирми и организации. Можем да разпратим масово съобщение, но то ще бъде отхвърлено за по-малко от нула време. Вероятно няма да стигне дори до спам филтрите на повечето хора.
	— Липсва ни легитимност — потвърди Чекър. — А какво ще кажеш за нещо друго? Например да разпратя някакъв троянец, който… не знам, да направи нещо на всички тези сметки и когато ги проверят, да видят, че нещо се случва…
	— Но ако си прав, никой няма да провери, дори да им кажем. Поне не веднага и не всички наведнъж. Трябва да накараме всички да скочат уплашени и едновременно да преместят парите си — ако операцията е достатъчно бавна, Питика ще успее да се справи с нея и да се измъкне, преди да…
	— Чакай — казах аз.
	— Какво се сети?
	Усетих, че започвам да се усмихвам.
	— По една случайност знаем една сенчеста международна организация, която има страхотно влияние.
	— Каква… лоша идея! — извика Чекър.
	— Имаш ли по-добра? Нямаме време да чакаме. Питика знае, че сме тук, знаят, че имаме тази информация — само въпрос на време е да ни намерят или да променят достатъчно структурата на приходите си, за да се предпазят.
	— Тези хора вече се заканиха, че ще те убият! — каза разгорещено Чекър.
	— Значи не могат да направят нищо по-лошо от това, нали така? — отговорих аз.
	Чекър притисна ръка към челото си, очевидно изпитвайки болка.
	— Защо имам чувството, че ще се наложиш по този въпрос? Каквито и да са възраженията ми?
	— Защото е така. — Обърнах се към Рио. — Имаш ли излишен телефон, който мога да компрометирам?
	Той мина покрай мен в миниатюрната кухня, отвори едно чекмедже, където бяха наблъскани еднократни мобилни телефони все още в опаковката им и измъкна един.
	— Хайде! Едва ли си мислиш, че това е добра идея! — провикна се Чекър от своите компютри.
	Рио не му обърна внимание.
	— Мислиш ли, че това е осъществим план? — попита той и ми подаде телефона.
	— Нямаме друг — отговорих аз.
	— Това са опасни хора.
	Той повдигна вежди.
	— Загрижен съм за твоето благополучие донякъде повече, отколкото за моето.
	Точно така. Благополучието на почти всички за него беше по-ценно, отколкото неговото собствено. Всички ние бяхме Божии творения, помислих си аз. Почудих се дали ни разглежда така, както пазачът в музея, лишен от всякакъв интерес към живописта, разглежда картините, които са му поверени да пази — като късчета хартия, дърво и платно, изпоцапани с някаква мазна и лепкава каша, които някой друг му е казал да опази на всяка цена.
	— Ще се опиташ ли да ме спреш?
	— Не. Ти си напълно способна да се погрижиш за себе си.
	Примигнах. Значи той все още вярваше в уменията ми — поне срещу всеки друг, който не беше Питика. Чувството на негодувание, което дори не съзнавах, че храня към Рио, донякъде понамаля.
	— Поне почакай, докато довършим нещата от нашата страна — помоли Чекър. — Хайде, това не е като на кино: не можем просто да натиснем „изпрати на всички“. Кой знае на какви други трудности ще се натъкнем.
	— Прав си — казах аз. Приближих се към Чекър и подхвърлих телефона обратно на Рио. — Трябва да остана тук и да работя. Имаш ли нещо против да се поразходиш и ти да се обадиш?
	Чекър простена.
	— Кой да търся? — попита Рио.
	— Един човек на име Стив — отговорих аз. — Кажи му какво правим.
	— Ще ни трябват потвърдени на високо ниво предупреждения, разпратени до различни правителствени организации, както тук, така и в чужбина — каза Чекър, като се предаде. — Тук в САЩ това ще е Сикрет Сървис — мога да направя списък, но при тяхната сенчеста мултинационална операция, те може би знаят по-добре от нас. Ще ни помогне и малко подкрепа, така че банките да приемат съобщенията ни за автентични.
	— Те ще поискат да им предадем информацията — предупредих аз Рио, като си припомних колко грижливо групата на Стив беше претърсила домовете на Кортни и Чекър. Помислих си за Антън и Пени и се почудих още колко хора ще умрат, ако предадем данните. — Каквото и да правиш, не се съгласявай.
	— Не се тревожи — каза Рио. — Не съм свикнал да позволявам на никого да предявява изисквания към мен.
	При тези думи леко се усмихнах. Не бих искала да съм от другия край, ако Рио ми се обади по телефона.
	— Чекър, имаш ли сигурен имейл адрес, който да им дадем, за да координираме нещата? Нещо, което няма да могат да проследят?
	Той промърмори нещо неразбираемо за това как подписваме собствените си смъртни присъди, но записа един адрес. Добавих номера на Стив по памет и подадох листчето на Рио; той го сгъна внимателно и го пъхна във вътрешния си джоб.
	— Ще се върна след няколко часа, Кас. На покрива съм оставил някои оръжия, ако ти потрябват.
	— Добре — казах аз и се обърнах към Чекър, чието лице беше странно пребледняло. — Хайде, нека довършим това.
	Минаха пет часа, но Рио още не се беше върнал, а ние двамата с Чекър бяхме готови с алгоритъма на нашето съобщение.
	И бяхме в ужасна беда.


>	Глава 32

	Чекър беше открил алкохола в кухнята на Рио. Струваше му се, че е редно да си пийне след това, което намерихме.
	— Какво стана с правилото ти никакво ядене и пиене? — попитах аз. Не че го обвинявах.
	— Текилата не се брои — каза той и отпи още една глътка. — Това е текила.
	В интерес на истината алкохолът като че ли не повлия изобщо на компютърните му умения; пръстите му не се забавиха на клавиатурата.
	— Ти имаш почти моята поносимост към алкохол — казах аз.
	— Е, в такъв случай трябва и ти да пиеш! Толкова нещастен се чувствам, че имам нужда от компания.
	— Не пия, когато имам работа — казах аз. — Пия повече от достатъчно, когато нямам.
	— Когато нямаш, казваш? — Той отпи още една глътка. — Предизвиквам те, Кас Ръсъл.
	— За какво?
	— Състезание по надпиване. Между нас двамата. Когато тази работа свърши. Сигурен съм, че ще те размажа.
	Много се съмнявах в това, но сега не беше моментът за състезание по надпиване. Щракнах пръсти към него.
	— Хей, съсредоточи се или ще ти взема пиенето.
	— Съсредоточен съм — възрази той и наистина дори при моите математически способности откривах само съвсем леко заваляне на думите. — Не мога да правя това, без да пия. Прекалено депресиращо е.
	Не бих спорила с него по този въпрос.
	Преди три часа бяхме разбрали — е, Чекър беше разбрал с неговите необикновени познания по финанси и операции за пране на пари — че източниците на Питика не бяха просто безименни организации. Със сигурност някои бяха безобидни фронтове или странни правителствени фондове и фалшиви благотворителни организации. Но други…
	След като установихме откъде идват част от парите, започнахме да се вглеждаме по-внимателно. И после още по-внимателно. Оказа се, че лъвският пай от приходите на Питика идва от… е, от места, които би трябвало да са в списъка с мишени на Рио.
	Погледнах монитора и изпитах желание да повърна.
	— Дона каза, че Питика общо взето владее наркокартелите — измърморих аз. — Не ме излъга.
	— А спомена ли за трафика на хора? За търговията с оръжие? За това, че притежава корумпирани правителства? Боже господи. — Пръстите на Чекър играеха по клавишите и на екрана се появиха няколко реда код. Той пак беше отворил прогнозните програми, същите алгоритми, които беше приложил върху данните на Кингсли, когато за пръв път беше открил Питика. Същите програми, които сега изпълнявахме от часове, като се надявахме на различен резултат, още от момента, когато Чекър беше заподозрял това, което гледахме.
	— Това не хубаво, Кас Ръсъл. Това не е… хубаво.
	Икономическият модел на Питика беше умно замислен. Те искаха да направят света по-добро място и го правеха. Не бяха избрали да крадат от който и да е; нормално изглеждащото им счетоводство смучеше от най-големите престъпни синдикати в света и бавно ги задушаваше.
	Наркокартелите са добър фронт, беше казала Дона, но общо взето сме ги направили беззъби… накрая ще ги унищожим напълно, но засега те ни осигуряват средства, с които да осъществяваме целите си…
	Както и да въртяхме математическите модели, ако позволим на жертвите на Питика да запазят парите си, те щяха да ги използват. И насилието, човешкото робство, човешкото страдание… всички тези неща после щяха да скочат рязко нагоре.
	Ако ударехме Питика по този начин, заедно с Питика щяха да пострадат страшно много невинни хора.
	— Те наистина вършат добро — каза Чекър. — Това не са само приказки. Кой знае какво още вършат? Вероятно използват всички тези пари, за да помагат още повече на хората.
	Преглътнах.
	— Не оспорвам това, че представляват зло с главно „з“ — каза Чекър. — Но като си помислиш, дали наистина е така? Да, те манипулират хората и нека не забравяме, че почти ви убиха вас двамата с Артър, но… те не предизвикват войни. По-скоро ги предотвратяват.
	— Предотвратяват ги, като преобръщат съзнанието на хората — казах аз.
	— Да — отговори Чекър. — Но… може би е същото, каквото прави професор Х, а? Обзалагам се, че в собствените си очи се виждат като герои.
	— А какво ще кажеш за това, което правят с децата? Децата, които вземат?
	— Имаш предвид като Даниела Сайо? Е, какво от това? Ние дори не знаем…
	— Била е десетгодишна — казах аз. — Знаем достатъчно.
	— Да, и какво толкова са й направили? Дали са й телепатични суперсили? Без да се замисля, ще искам да ми дадат и на мен.
	Едва се сдържах да не го ударя.
	— Вземи си думите назад.
	— Леле! — Той се дръпна по-далече от мен. — Хей, извинявай. Ъ-ъ… това май наистина те разстрои.
	— Те са деца — казах аз. — Само деца.
	— Мислех, че тези деца са нашите лоши герои.
	— Може би сега е така — казах аз. — Но не би трябвало да бъдат.
	Чекър замълча за малко, като гледаше в мониторите си, струва ми се, без да ги вижда.
	— Знаеш ли, и децата страдат от търговията с наркотици. И в трафика на хора голяма част са деца. Робство. Детска проституция. Детска порнография. Това… това не е хубаво. — Той прокара ръка по лицето си. — Това е игра с нулева сума. Справяме се с едно чудовище и на негово място се появява друго.
	— Не е игра с нулева сума — поправих го аз. — Ако беше така, справяйки се с наркокартелите, щяхме да увеличим силата на Питика, а не обратното.
	— Престани да бъдеш точна, когато се мъча да бъда драматичен — промърмори Чекър.
	— Е, само казвам — ако измислиш начин да изкореним и изличим всички престъпни синдикати и да оправим всички проблеми, свързани със социалната справедливост навсякъде и едновременно, обади ми се. Не съм сигурна, но ако ти трябва стимул, може и да ти дадат Нобелова награда.
	Обхванах лицето си с ръце.
	— Ако унищожим Питика, хората навсякъде ще страдат. Другата възможност е да оставим нещата такива, каквито са. — Прилоша ми. А дори не бях пила.
	— Никога не съм виждал Дона и нейните магии, и все пак изпитвам съмнения — промърмори Чекър, като си играеше с етикета на бутилката текила.
	— Значи целта оправдава средствата?
	— Какво? А, не, това е подвеждащ въпрос!
	— Не — казах. — Не е.
	Чекър се намръщи и помисли.
	— Права си — каза той накрая. — Мислиш си, че отговорът винаги е „не“, нали така? На поговорката? Казваш не, целта не оправдава средствата.
	Освен… когато наистина се изправиш пред избор…
	— Казваме, че те нямат право — отговорих тихо аз. — Освен че може би имат. Математиката… — Припомних си думите на Дона за това как с цената на съвсем малко хора ще бъде спасен животът на толкова много невинни.
	Нямаше съмнение, че числата бяха в полза на Питика. Математиката беше на тяхна страна.
	Само че дали не си мислех тези неща единствено поради въздействието на Дона?
	Но ако исках да се справя с нея само защото исках да съм сигурна, че тя не ми е въздействала, дали не свръхкомпенсирах — за сметка на невинни хора?
	Но дали тя не искаше да си мисля точно това?
	Главата ме цепеше.
	— Който и начин да изберем, няма да се чувствам с чиста съвест — каза Чекър. Той свали очилата си, облегна се назад и разтърка очи. — А ти? Още ли мислиш, че трябва да продължим с това нещо?
	Сетих се за това, което каза Рио. За свободната воля, за свободата на хората да грешат и никой не трябва да им отнема това. Пътят, избран от Рио, беше ясен; той преследваше Питика и ако след тях се появят други злодеи, щеше да преследва и тях.
	Може би Питика спасяваше хора. Може би спасяваше света. Но все пак това, което правеше, беше лошо.
	— Нека те попитам нещо — казах аз. — Искаш ли да се срещнеш с Дона?
	Чекър неволно потръпна.
	— Да — казах аз. — Виждаш ли?
	Той погледна настрани.
	— Няма значение какви ще са резултатите. — Бях сигурна. Казах си, че съм сигурна. — Те управляват света така, както намерят за добре и за да го правят, въздействат върху съзнанието на хората и са готови да убият всеки, който им се изпречи на пътя. Трябва да ги спрем.
	— Бих искал само… — промърмори Чекър. — Дарвин да ми е на помощ.
	Бих искал някой друг да вземе това решение.
	— Е — казах аз, — ако ще ти помогне, спомни си, че двамата с Артър първи започнахте това, защото се мъчехте да намерите хората, които са убили един невинен човек.
	Чекър взе бутилката, вгледа се замислено в нея, после я завъртя и я вдигна към мен.
	— В такъв случай пия за Реджиналд Кингсли. — Прозвуча като човек, който присъства на собствената си екзекуция. — Заради теб ще унищожим света.
	— И ще го спасим — казах аз. Ще го спасим за онези, които щяха да го съсипят. Чекър беше прав. Бих искала да не вземам такова решение.
	Спомних си думите на Дона за бремето да вземеш решение, щом придобиеш силата да го осъществиш — решение за това чий живот да спасиш и че нещата не са само черни или само бели и кое в зоната на сивото от морална гледна точка трябва да избереш. Сега и ние бяхме изправени пред този избор. И трябваше да живеем до края на живота си с резултатите.
	Най-близкият компютър издаде звук. Чекър се приближи до него.
	— Това е имейл акаунтът, който дадохме на онзи, който нарича себе си Стив — каза ми той. — Изглежда твоето момче отговори. Със… боже, това е много подробно. — Станах и погледнах през рамото му; той прехвърляше дълги страници с инструкции, детайли за всеки вид съобщение и начини за потвърждаване на автентичността му, които трябва да се разпратят до всяка различна банка, правителствена агенция, паричен фонд или компания. — Дали са ни всичко необходимо — остава единствено да го включим. Ще сме готови да действаме след няколко часа.
	И после щяхме да натиснем копчето и нищо нямаше да бъде в ръцете ни.
	Хрущенето по чакъла пред къщата оповести завръщането на Рио; излязох да го посрещна напълно въоръжена, но той беше сам и невъзмутим. Пак беше вечер и облаците по необятното небе над Моронго Бейсин бяха оцветени в червено и розово.
	— Стив се обади — съобщих му аз. — Току-що получихме имейл. Той създаде ли ти някакви неприятности?
	Рио ме изгледа.
	— Имейлът е любезен.
	— Е, изглежда притежавам способността да вдъхвам известен страх.
	Като си помислех през какво бях минала, за да накарам Артър и Чекър да приемат да бъдат в една и съща стая с него, и факта, че Дона Полк рискуваше цялата си организация, за да го спечели на своя страна, според мен това беше най-сдържаното изказване на годината.
	— Как върви работата ви тук? — попита Рио, като влезе след мен.
	През повечето време, докато го нямаше, се чудехме как да постъпим от морална гледна точка — в сравнение с това програмирането беше лесно.
	— Свършихме. Почти. Трябва само да форматираме съобщенията според това, което получихме от Стив и компания преди минута. Няколко часа, най-много. Разпратили ли вече предупреждения до всички агенции?
	— Той каза, че ще го направят до два часа след разговора ни, като това време вече мина. Съобщенията ви ще бъдат приети сериозно.
	— Хей, Чекър — извиках аз, като влязохме. — Можем да действаме. Стив е разпратил предупреждения на всички. Щом сме готови, можем…
	Светлините угаснаха. Едновременно угаснаха и всички монитори на Чекър, като в тъмното още за малко се виждаха послеобрази, а постоянният звук от електрониката изчезна и настъпи внезапна тишина.
	Чекър изкрещя нещо нечленоразделно и ядосано. Той започна да размахва ръце в тъмното, като се мъчеше да рестартира лаптопите си. Рио, който беше до мен, изчезна, сякаш се телепортира.
	Хукнах навън и стъпих на перваза на прозореца, за да се добера до покрива с един скок. Рио вече беше залегнал на керемидите сред различни оръжия и оглеждаше долината през оптичния мерник.
	— Не сме сами — каза той.
	Първо си помислих, че има предвид, че са ни намерили — огледах пейзажа, като празната пустиня се превърна във фокусиран релеф от математически взаимодействия — преди да осъзная, че Рио не реагира на някакво нападение.
	— Какво искаш да кажеш?
	Той свали оптичния мерник и ми го подаде, като посочи на юг.
	— Питика не са ни намерили. Тази атака е мащабна.
	Отне ми минута да открия бензиностанцията и няколкото сгради, които едва се виждаха там, където беше посочил Рио. Изглеждаха миниатюрни.
	Пред къщите бяха излезли хора и се въртяха по не съвсем нормален начин, някои разговаряха, други жестикулираха един срещу друг. Беше се стъмнило достатъчно, за да има запалени лампи, но всичко беше тъмно.
	— Какво става? — попитах аз. — Токът ли спря?
	— Не — отговори той. — Токът не е спрял.
	— Какво е тогава?
	Той присви очи към хоризонта.
	— ЕМП атака. Питика е била предупредена от разпратените съобщения.
	Сега се предпазва.
	Рио скочи от покрива; последвах го и влязохме в къщата.
	— Обяснявай, Рио! — казах аз. — Как по дяволите са успели да…
	— Хора, всичко е изпържено! — разнесе се паникьосаният глас на Чекър.
	— Сигурно са ни ударили с ЕМП; това е единственото, което…
	— Същото каза и Рио! — прекъснах го аз. — Някой веднага да ми обясни!
	— ЕМП — каза Чекър. — Електромагнитен импулс. Ще изпържи всичката електроника в радиус от…
	— Знам това. Не съм идиот. Премини към това как са успели.
	— Вероятно най-лесният начин е ядрена детонация на голяма височина — каза Чекър.
	Смаях се.
	— Най-лесният?
	— Явно не следиш блоговете на крайнодесните откачалки — каза Чекър. — Една ядрена експлозия на голяма височина може да унищожи цялата електроника в Съединените щати. Добрата новина е, че няма да има загуба на човешки живот, освен разбира се онези безброй хора, които оцеляват благодарение на медицинската електронна апаратура…
	— А колите? — попитах аз. — Какво става с колите?
	— Не знам… Днес повечето коли са компютризирани… по-старите сигурно ще имат по-добър шанс? Не знам…
	— Трябва да излезем от обсега на атаката — казах аз. — Чекър, ти качваш всичко в облака, нали така? Ако успеем да стигнем до място, което е извън обсега на импулса, дали мрежата ще…
	— Дистрибутираната мрежа ще работи, е, зависи каква част са успели да засегнат — ами ако са обхванали цялата страна? — Гласът на Чекър прозвуча много пискливо.
	— Могат ли? — почудих се аз. — Нали все искат да помагат на хората. И за последно знаеха, че все още сме в Лос Анджелис. Плюс това, ако са били провокирани от това, което направи групата на Стив и са я открили…
	Някакво пращене удави думите ми. Рио ровеше в един метален сандък и сега беше извадил оттам работещо радио. Очевидно истинският сървайвалист си държеше електронната апаратура във Фарадеев кафез.
	От радиото се разнесоха паникьосани гласове. Най-после Рио намери честота, на която една жена с ясен глас ни съобщи, че се е случило „събитие“…
	„Не е потвърдено, че това е атака или резултат от природно явление… Президентът моли хората да си помагат взаимно в този момент на криза и да избягват паника… Сега получаваме съобщения, че Федералната агенция за извънредни ситуации и Националната гвардия са изпратени към засегнатите райони…“
	… за щастие локализирано в Южна Калифорния и части от Аризона, Невада и Мексико.
	— Това не е техният ендшпил — каза Рио.
	— Прав си. — Кофти, сега и аз го видях. — Това е тактика за протакане. Дават си достатъчно време, за да ни открият и да ни спрат.
	— Сигурно имат някакъв план за ескалация — каза Рио. — Те действат много ефикасно, когато обединят ресурсите си.
	— И какво ще правим? — попита Чекър.
	— Няма да правим нищо — казах аз. — Вие се махате оттук. А аз се връщам в Лос Анджелис.
	— Кас — каза Рио.
	— Трябва да ги подмамим — настоявах аз. — Нека си помислят, че са по следите ни, докато успеем да разпратим съобщенията. Само това има значение сега.
	— Прекратяваме операцията — каза Рио.
	— Не. — Обърнах се към него и започнах да говоря много бързо: — Какво ще се случи, ако я прекратим? Ако избягаме? Каква ще бъде следващата им стъпка? Да бомбардират централната част на Лос Анджелис, като я изравнят със земята и да се надяват, че там някъде са убили и нас?
	Докогато представляваме заплаха, те ще ни преследват. Което означава, че имаме само две опции — или отиваме при тях и им спестяваме труда, или изпълняваме заплахата си или правим и двете, преди да прегазят още някой по пътя си.
	Спрях, защото не ми остана дъх.
	— Имаш ли план? — каза Рио. Баритонът му прозвуча тихо в мрака.
	Още докато говорехме, в главата ми беше започнал да се оформя един план. Беше опасен. Задраскайте „опасен“ — беше откачен. И много възможно беше да не проработи. Но вече знаех, че така или иначе ще пробвам.
	— Да. Всъщност имам план. И мисля… мисля, че в същото време можем да се справим и с Дона Полк. — Поех дълбоко дъх. — Но ще ви кажа предварително — няма да ви хареса.
	Описах им плана си.
	Не им хареса.


>	Глава 33

	Планът ми зависеше от това да намерим работеща кола, не успеехме, щяхме да си останем тук.
	За щастие както ванът, така и моят раздрънкан седан запалиха при първия опит. И двете бяха стари коли и поради това може би нямаха достатъчно електроника. Реших, че не ме интересува защо още работят — достатъчно беше, че е така.
	Рио и Чекър се натовариха във вана.
	— Измъкни го на безопасно място — казах на Рио, като се облегнах на отворения прозорец на пътника. Той кимна. Попитах Чекър: — Колко време според теб ще ти трябва?
	Той стискаше много силно ръце пред гърдите си.
	— Не знам. Ако има интернет и щом ми падне в ръцете работещ лаптоп — два часа. Мога да свърша за два часа.
	— Мога да ти дам толкова — казах аз. — Успех! Сега всичко зависи от теб.
	Той потръпна.
	— Кас?
	— Да?
	Като че ли не беше в състояние да намери думи.
	— Казвай — подканих го аз. — Трябва да потегляме.
	— Кажи ми, че си сигурна, че ще успееш — каза тихо той, без да поглежда към мен. — Кажи ми, че двамата с Артър няма да умрете заради това.
	Това ли го тревожеше? О-о…
	— Аз съм много добра да оставам неумряла — помъчих се да го успокоя аз. — Имам този специален талант.
	— Сериозно — каза Чекър. — Моля те.
	Може би имаше основание да се тревожи. В края на краищата, мислех си аз, тръгвах срещу една организация, която току-що беше парализирала целия район на Лос Анджелис, за да стигне до мен, и щях да застана доброволно на прицел. Заедно с добрия приятел на Чекър. Когато погледнех нещата от тази страна, планът ми изглеждаше малко по-страшен.
	— Хей — започнах неубедително аз. Много не ме бива да успокоявам някого. — Много съм добра в работата си. Питай Рио.
	— И той не харесва твоя план.
	— Абсолютно вярно — потвърди Рио.
	Не знаех какво да кажа. Не бях свикнала хората да се тревожат за благополучието ми.
	— Добре, приемам — казах аз.
	Чекър най-после ме погледна и сбръчка чело в объркване.
	— Приемаш какво?
	— Състезанието по надпиване. След като това нещо свърши. Но ти обещавам, че нямаш представа в какво се набъркваш.
	Изтръгнах усмивка от него.
	— Обещай ми, че ще пазиш гърба на Артър.
	— Обещавам. Сега тръгвайте.
	Ударих по капака на вана и тръгнах към моята таратайка, докато в това време Рио направи рисковано триточково обръщане на посоката с пълна газ и после пое по-бавно надолу.
	Включих на скорост и запълзях по чакъла след тях. Уредите на таблото се държаха спорадично, като светваха, ту угасваха. Ударих един юмрук на таблото, но не помогна. Е, нямах нищо против, стига двигателят да продължи да работи — имах достатъчно бензин отзад, за да стигна пет пъти до Лос Анджелис.
	Но когато приближих към града, магистралата ставаше все по-задръстена от спрели коли. Съвсем се стъмни и светлините на някои коли не работеха, като по платната имаше само странни сенки и силуети на автомобили. Почаках в колата десет минути с работещ двигател, но колите не помръднаха и на сантиметър и после излязох, отворих багажника и извадих няколко оръжия, които метнах през рамо. Жената в минивана до мен ме изгледа замръзнала от ужас, лицето й изглеждаше като бледа окръжност през стъклото, а после залегна върху дъщеря си на предната седалка, която се помъчи да се съпротивлява, за да може да види от какво толкова се е изплашила майка й. Не им обърнах внимание.
	Издърпах торба с муниции сред няколко туби бензин, метнах и нея на гърба си и проверих двата пистолета отзад на колана. После скочих на покрива на моята кола и огледах паркинга пред мен. След минути чух далечен звук от двигател и видях фара на мотоциклет, който си пробиваше път през спрелия трафик от другата страна на мантинелата, на път за Лос Анджелис. Хукнах, като скачах от кола на кола и не обръщах внимание на квиченето и крясъците на шофьорите под мен, докато ботушите ми оставяха вдлъбнатини по покривите им, и скочих на асфалта точно навреме, така че мотоциклетистът да удари спирачки. Или по-точно мотоциклетистката. Тя успя да спре малко преди да се удари във фаровете на друга кола — беше жена, облечена от глава до пети в розово, на розов мотоциклет, с черна каска, украсена с розови пламъци.
	Свалих мозберга от рамо и го насочих право към нея.
	— Трябва ми мотоциклета ти! — надвиках аз шума на двигателя.
	Тя изключи двигателя и вдигна нагоре ръце с ръкавици. Направих движение с пушката — тя започна отчаяно да рита, за да спусне стойката, слезе и се облегна на един джип.
	Дръпнах розовите дисаги от мотора и ги хвърлих към нея; тя не свали достатъчно бързо ръце, за да ги хване. Метнах се на мотора, запалих и минах между два тира, за да обърна посоката и да потегля към Лос Анджелис, като карах в обратното платно на замръзналата магистрала. Не си направих труда да открадна каската й: полицията сега си имаше по-важна работа.
	В страничното огледало видях как розовата мотоциклетистка гледа след мен — в светлината от фаровете на джипа и обвита в дим от ауспуха приличаше на нелепа, ярка статуя.
	До Уестсайд ме чакаше много път. Магистрала 10 беше изцяло блокирана и когато поех надолу по банкета на изхода, излязох на улици, пълни с коли, половината от които изоставени. Тъй като нямах каска, чувах крясъци и сблъсъци през шума на мотоциклета и поне от три посоки се разнасяха сирени. Лос Анджелис не се славеше с това, че жителите му си помагат в трудни моменти. Грабежите вече бяха започнали.
	Градът беше черен. Беше странно — всички улични лампи се издигаха тъмни и тихи, всички сгради бяха неясни, тъмни силуети в нощта. Много от колите в задръстванията бяха изоставени, а излезлите по улиците жители се бяха превърнали в чудовищата, които обикновено изскачат в такива моменти. Някакъв хулиган тичаше между колите, крещеше и им чупеше прозорците с лост. Той хукна право към мен и замахна, докато си проправях път между спрелите коли, като нададе някакъв нечленоразделен налудничав вик. Свалих лявата си ръка от кормилото, дадох пълна газ с дясната, измъкнах един пистолет и го застрелях право в главата. Той се свлече между колите. Заобиколих падналото му тяло, като изчисленията ми дадоха достатъчно пространство.
	Бях на две пресечки от апартамента, където оставихме Артър.
	Последната пресечка беше окъпана в пулсиращите червени светлини на полицейски коли, които се отразяваха в асфалта, все още мокър от скорошния дъжд. Виждах как полицаите с извадени палки се опитват да усмирят войнствените тълпи. Никой не ми обърна ни най-малко внимание. Паркирах мотоциклета, хукнах нагоре по стълбите към апартамента и блъснах вратата, но вътре беше тъмно и празно. Артър го нямаше.
	Без работещ мобилен телефон не можех да се свържа с него. Но въпреки че ми липсваше прозорливост, когато ставаше дума най-общо за човешката съдба, през краткото време, откакто познавах Артър, бях научила някои неща за него и изпитах силно подозрение, че по време на криза той щеше да отиде някъде, където да помага на другите.
	След това не беше нужно много време, за да го намеря. Просто отидох до най-близкото спешно отделение.
	Вътре цареше хаос. Спешното отделение беше пълно с крещящи, блъскащи се, плачещи хора, които бяха нахлули в цялата болница, а на улицата пред нея имаше тълпа, която се буташе и молеше. Болницата беше тъмна, като навсякъде другаде — очевидно генераторите им бяха изпържени — но хората бяха намерили работещи фенерчета и лампи на батерии и видях, че някои сестри са окачили на врата си светещи пръчки и се мъчат да се преборят със суматохата.
	Полицейският портрет на Трестинг сигурно още висеше на таблата в повечето участъци, но изглежда за него това беше без значение. Той се беше хвърлил в кризата с целия си авторитет и в момента спасяваше персонала на спешното отделение от унищожаване, като се беше превърнал в ехтящия глас на реда — грижеше се хората да минат по реда си през триаж, успокояваше писъците, укротяваше истеричните пациенти.
	Персоналът щеше да ме намрази, че им го отнемам.
	Пробих си път през тълпата от кървящи и кашлящи хора.
	— Трестинг!
	Той се обърна и очите му се разшириха от изненада.
	— Ръсъл! Махай се с тези неща оттук!
	Бях забравила, че все още носех няколко големи пушки на гърба си.
	Огледах се на всички страни и видях, че около мен се е образувало празно пространство, като хората се отдръпваха и гледаха втренчено.
	Танцуващите лъчи от фенерчетата осветяваха блъскащата се тълпа — виждах кипяща маса от плът и сенки, а отделните хора бяха изчезнали в тъмнината. Хванах Артър за ръка и го дръпнах.
	— Хайде с мен тогава.
	За щастие Лос Анджелис си имаше други тревоги, за да обърне внимание на частен гражданин, който в момента не използваше огнестрелните оръжия, които беше понесъл, и никой не се опита да ни спре да се измъкнем анонимно в нощта.
	— Ръсъл, какво по дяволите става? — попита Трестинг, докато го дърпах бързо по улицата. — Нищо не стана, нали? Това нещо, което се опитвахте да извъртите с онази проклета флашка?
	— Започнахме — казах аз. — Дълга история е, но с една дума Питика се усетиха и решиха, че най-бързият начин да ни попречат, е като спрат всички компютри в Лос Анджелис.
	— Те ли направиха това? — От изненада Артър остана с отворена уста, но после се посъвзе. — Мислех, че си напуснала Лос Анджелис. Не очаквах пак да те видя тук.
	— Е, ние не искахме ти да знаеш — след като Питика ти проми мозъка и тъй нататък, — но Лос Анджелис е достатъчно голям, за да изчезнеш в него.
	Той кимна, без да оспорва това.
	— Чекър добре ли е?
	— Рио се грижи за него.
	Трестинг се вкисна.
	— Хей, така той е в по-голяма безопасност от всеки друг — казах строго аз. — Виж, трябва да довърша изпълнението на програмата ни. Нужна ми е помощта ти.
	— Мислех, че съм само в тежест — каза той.
	— Отчаяните времена изискват отчаяни мерки. Трябва ми помощ.
	За щастие той не ме познаваше много добре. Не се зае да оспорва и този въпрос. Вместо това пое дъх и кимна, като пак влезе в кризисен режим.
	— Къде отиваме?
	— Във Военновъздушната база на Лос Анджелис — казах аз, като свихме зад ъгъла в бърз ход. — Те са хората, които най-вероятно все още имат работещ компютър. Скачай. — Бяхме стигнали до розовия мотоциклет.
	Артър погледна първо мен и после мотоциклета.
	— Твоят цвят.
	— Имаме работещ транспорт — не разваляй всичко. — Свалих мозберга от гърба си и му го подадох заедно с един пистолет. — Предупреждавай, преди да стреляш с карабината.
	— Слушам — каза той, като прие оръжията и се качи зад мен на мотора.
	— И се дръж здраво — наредих аз. — Каня се да взимам завоите малко по-остро.
	Не бяхме далече от летището и военновъздушната база. Поне не бяхме далече по начина, по който карах. Щом зелените знаци за летище започнаха да се появяват начесто по улиците, отбих настрана и се канех да се отърва от мотора.
	— Какъв е планът? — попита Артър с подгъващи се крака. Не направи друг коментар за начина ми на каране.
	— Вмъкваме се — казах аз. — Намираме работеща апаратура. Довършваме работата. Елегантно просто, нали?
	— А какво ще направим за всичко това? — Артър размаха ръка към тъмните, изпълнени с насилие улици. — Можем ли да го поправим? Да възстановим електрозахранването?
	— Електричеството не е проблем — казах аз. Това е електромагнитен импулс. Изпържили са всяка електронна платка от тук до Финикс. Всичко, което работи с някакъв чип, трябва да бъде подменено, преди пак да проработи, дори след като дойде токът.
	Той като че ли разбра.
	— Затова и мобилните телефони не работят.
	— Да, предполагам, че наземните може все още да работят, ако не са засукани безжични модели със собствено захранване — ако допуснем, че нещо някъде по телефонната мрежа все още не се управлява от компютър.
	И все още ще работи късовълновото радио. — Това беше сборът от комбинираните познания и предположения на двама ни с Чекър относно постапокалиптичните средства за комуникация. Надявах се, че в базата ще има едното или другото. И се надявах, че Артър ме слуша.
	— Не мога да повярвам, че Дона… — Устата му се изкриви и той прокара ръка по лицето си.
	Точно тази увертюра ми трябваше.
	— Е, тя скоро ще си има предостатъчно работа. Рио успя да я отрови, казах ли ти? Още когато всички бяхме пленници. А и отровата е много мощна. Всеки момент ще усети ефекта от нея и ще е мъртва до ден-два.
	Боже, какво облекчение. — Прехапах устни. Приказвах прекалено много, но от друга страна съм много лош лъжец.
	Артър изглежда не го забеляза. Той замръзна.
	— Какво?
	— Да. Има противоотрова, но след като веднъж почне да проявява симптомите, ще е много късно. Хайде, да тръгваме.
	Наблюдавах го с крайчеца на окото си, като се чудех дали ще обърне карабината срещу мен и ще поиска противоотровата, за да я занесе на Дона. Но той изглежда не беше стигнал толкова далече.
	Надявах се, че ще е стигнал само толкова далече, колкото да я предупреди.


>	Глава 34

	Оставихме мотоциклета след няколко пресечки в един парк и поведох бегом, като си надявах, че си спомням правилно разположението на улиците в тази част на Лос Анджелис. В никакъв случай не помнех улиците наизуст, но неведнъж се бях измъквала на косъм и бях възприела правилото да гълтам големи части от пътната карта, а горчивият опит ме беше научил да обръщам особено внимание на това да познавам районите около летищата.
	Разбира се, веднага щом завихме зад ъгъл по Ел Секундо, попаднахме право на банда вандали, които крещяха дрезгаво и хвърляха коктейли Молотов през витрината на голям магазин за спортни стоки.
	Видяха ни. Един от тях подвикна. Друг извади нож. Застрелях го, преди да довърши движението.
	Виковете спряха, сякаш бандитите бяха останали без глас. Видях един друг да посяга към панталона си и застрелях и него. Един от приятелите му започна да крещи мръсотии срещу мен и пистолетът ми излая още веднъж — имах повече патрони, отколкото търпение.
	Всички бандити замръзнаха. Магазинът за спортни стоки се подпали, пламъците се издигнаха нагоре и осветиха агресивните силуети.
	В този момент Артър вече беше вляво от мен и беше насочил карабината.
	— Изчезвайте оттук! — изкрещя той.
	Бандата се разпръсна.
	Канех се да тръгна след тях, но Артър ме сграбчи за ръка.
	— Военновъздушната база — каза той. — Няма да убиваме никого. Бандити, които искат да ни нападнат — това е едно нещо, но няма да убиваме мъже и жени, които само си вършат работата.
	Беше ме стиснал достатъчно силно, за да остане синина, и позата му говореше, че ще настоява на своето, освен ако не застрелям и него. С част от съзнанието си отбелязах, че това е внушително, като се има предвид, че в този момент той вече знаеше, че жалките му умения не могат да се сравняват с моите — да не говорим, че все още държах пистолет, с който току-що бях застреляла трима души, а и през рамо бях метнала автомат Хеклер&Кох G36.
	Вгледах се в лицето му. Беше готов да се бие за това.
	— Добре — казах аз.
	Пръстите му се стегнаха около ръката ми, мускулчетата около очите му пулсираха.
	— Обещай ми.
	— Казах добре! — Зад мен пламъците в магазина се издигнаха със съскане, като стигнаха до втория етаж, а горещината изгаряше голата ми кожа. — Обещах, нали така? Хайде!
	Той ме пусна и се втурнахме напред.
	Когато навлязохме в периферията на базата, забелязах лъчи от фенерчета, които танцуваха в една от далечните сгради в трескава дейност.
	Тази сграда сигурно беше нервният център на каквато там реакция при извънредни ситуации имаха, помислих си аз — разпращане на сили, за да помогнат на местните власти да се справят с размириците и координиране на логистиката в кризата. И същевременно, както се надявах, разполагаха с някакво средство за комуникации с външния свят в извънредни ситуации.
	Бързо влязохме в комплекса. Тъй като всички хора бяха съсредоточени другаде, тази част на базата беше главно изоставена. Само един млад мъж в униформа се опита да ни спре, като се затича към нас в тъмното и крещеше; измъкнах иначе безполезния си телефон от джоба си и го хвърлих. Той колабира на земята, сякаш му бяха прерязали сухожилията.
	Лицето на Артър се изопна.
	— Какво? Не е мъртъв — озъбих се аз.
	Тръгнахме бързо към една от централните сгради, висока бяла постройка с много прозорци, където вероятно се намираха офисите. Спрях за момент, за да се огледам, и се обърнах на югозапад. Да, там беше.
	Идеално.
	— Нека се разделим — казах на Артър. Посочих към проблясващата в далечината светлина. — Каквато и комуникационна апаратура да имат, тя е вероятно някъде там, където са всички хора. Отиди и се направи на частен детектив, разузнай дали имат връзка с външния свят и как можем да получим достъп до нея.
	Той се поколеба и буквално задържах дъх.
	— Ти къде ще бъдеш?
	— Трябва да намеря някакъв работещ хардуер. Ще потърся къде е помещението със сървъра във Фарадеев кафез, може би ще помъча да събера някаква неизпържена апаратура. — Импровизирах техническия жаргон, но прозвуча убедително. — Ще се срещнем тук на най-горния етаж.
	Преди да успее да отговори, ударих с приклада на пушката си стъклото на вратата до мен и то се пръсна на парчета с трясък. Артър примигна и се огледа, но не се чу аларма. Както подозирах, алармената инсталация поне частично не работеше.
	— На последния етаж — припомних аз на Артър и се вмъкнах през счупената врата.
	Коридорите вътре бяха тъмни и празни. Не губих никакво време; влязох в първия офис, който видях, свалих задния капак на един умрял компютър и издърпах всички платки. Когато попитах Чекър докъде се простират знанията на Артър за компютри, отговорът му беше: „Е, знае как да си служи с търсачка, което за съжаление е повече, отколкото може да се каже за голяма част от хората“. Аз самата не знаех много повече що се отнася до хардуер, но Артър не знаеше колко много не знам.
	Събрах един наръч от много достатъчно електронно изглеждащи джаджи и тръгнах към стълбите. Приземният етаж беше безлюден, но на стълбите се натъкнах на една изненадана жена в цивилно облекло, която оставих да отспива мозъчното си сътресение, скрита в кабинка на тъмната тоалетна. _Виждаш ли, Артър? Държа си на думата._
	За щастие горните етажи бяха също толкова празни. В съответствие с инструкциите на Рио намерих югоизточния ъгъл, който се оказа конферентна зала. Беше малко по-светла от останалата част на сградата поради двете остъклени стени, през които проникваше светлината на колкото там луна и звезди имаше тази вечер в Южна Калифорния.
	Хвърлих наръча печатни платки и лентови кабели на масата, излязох и намерих друг офис; след петнайсет минути бях събрала голям куп произволен хардуер, както и четири лаптопа, ножица, макетно ножче, ролка скоч лента и отвертка. Огледах плячката си.
	— Време е да се направя на гений — промърморих под носа си и се хванах на работа.
	Чудех се дали Артър ще се върне и ще ме намери. Чудех се дали хората, при които го бях изпратила, нямаше да ме намерят преди него.
	Чудех се дали изобщо щеше да направи това, което исках да направи.
	Ако опиташе. И ако персоналът на базата не го заловеше преди това.
	В тъмната конферентна зала мина достатъчно време и започнах да се чудя още колко да му дам, преди да реша, че планът ми се е провалил. Още колко време щях да чакам, преди да започна да пробвам други възможности. Но после чух, че някой тихо ме вика от другия край на коридора:
	— Ръсъл?
	Извадих пистолета и не помръднах, в случай че не е сам.
	— Насам — подвикнах аз, също толкова тихо.
	В коридора се разнесоха стъпки и Артър се появи, като прибра оръжието си в кобура.
	— Имат комуникации — докладва той. — Мисля, че намерих няколко начина за влизане, но ще е трудно. Още колко време ти трябва тук?
	— Не много — отговорих аз. — Най-много няколко минути. Ще ти кажа след секунда. — Оставих пистолета и взех макетното ножче. Докато Артър липсваше, имах време да усуча кабели между купчината електронни компоненти, докато те се превърнаха в объркана плетеница, сякаш Дупката на Чекър се беше материализирала на масата. Отворих и корпусите на два лаптопа и пръснах вътрешностите им сред останалия хаос. После взех няколко кабела и почнах да оголвам уверено краищата.
	— Аз какво да правя? — попита Артър.
	Много исках да знам дали се е обадил, но не можех да го питам. Вместо това казах:
	— Ти пази на вратата.
	Той отиде до вратата. Държах мозберга под ръка.
	— Ще трябва ли да вземем с нас всичко това, по което работиш?
	Кофти. Всъщност не бях планирала нещата толкова напред, при положение че това беше измислен план и тъй нататък.
	— Ъ-ъ, да — казах аз. — Или не, не всичко. Трябва да намеря тук нещата, които все още работят. Някои части са по-изпържени от други.
	— Можеш ли да го направиш като няма ток?
	— Батериите на лаптопите все още са заредени — бързо казах аз.
	За щастие той, изглежда, повярва.
	Занимавах се безсмислено с компонентите още двайсетина минути, достатъчно дълго, за да се примиря с това, че в крайна сметка сме подценили Артър. Но после той се изправи на прага, изкрещя „Идват!“ и коридорът се изпълни с изстрели.
	Скочих напред, метнах една граната в коридора и дръпнах Артър назад в стаята с мен. Експлозията избоботи в ушите ни и стената се разтресе — бях хвърлила гранатата достатъчно далече в коридора, за да не съборя конферентната зала.
	— Застани зад мен! — извиках на Артър, като се мъчех да заглуша звънтенето в ушите си.
	Рискувах да погледна в коридора. Високи тъмни силуети от стена до стена, а по стълбите се изкачваха още. Тъпаците на Дона.
	За по-малко от секунда разбрах, че е им е наредено да не ме убиват. С очите си на математик виждах как се целят толкова настрани, че беше смешно. Когато подадох глава, те почти комично отклониха пушките си. В края на краищата аз имах приказната противоотрова, от която шефката им се нуждаеше, за да остане жива, така че планът им сигурно беше да ме надвият физически или да ме сплашат достатъчно, за да ме принудят да се предам. Видях, че някои носят тизъри и зърнах поне двама с пушки за контрол на масови безредици — очевидно цялата несмъртоносна сила, която бяха успели да измъкнат от арсенала си за няколко минути.
	Аз обаче не бях поела задължение да не ги убивам — дори обещанието ми пред Артър се отнасяше само до персоната на военновъздушната база — и те така и не успяха да се доближат.
	Хенкел&Кохът подскачаше яростно в ръцете ми; трябваше ми по-малко от половин пълнител, за да сваля всички в коридора. Бях прекалено добра, за да не улуча, особено когато виждах, че бяха вдигнали пушки, но не се целеха дори близо до мен.
	Артър ахна. Но само за момент, защото Дона изпрати втора вълна.
	При четвъртото нападение започна да става ясно, че новият й план е да ме накара да свърша мунициите си. Вероятно мислеше, че така ще ме принуди да се предам.
	Е, предстоеше й да разбере колко много греши. Свърших патроните си 5.56, пуснах Хенкел&Коха и взех карабината от Артър; когато свърших патроните за нея, се прехвърлих на пистолетите. Копнеех да използвам гранатите, но ако взривях още някоя, вероятно щях да разруша трегерите на сградата.
	Артър ми даваше добра подкрепа, като стреляше над главата ми и въпреки че не можеше да се каже, че винаги попадаше в целта, беше хубаво да имам прикритие, докато презареждах. Макар че когато забелязах мрачния му поглед, почти се разстроих; Артър мразеше да убива хора и благодарение на отличната ми стрелба труповете се бяха натрупали достатъчно високо в коридора, за да осигурят прикритие от плът и кости за всяка следваща вълна от нападатели, а кръвта се просмукваше под тях в разширяващи се черни локви на дрезгавата светлина. Военновъздушната база на Лос Анджелис се превръщаше в масов гроб. И нещо по-лошо, кой знае колко от войниците на Дона бяха тук само защото тя им беше заповядала да са тук с думи, на които не можеха да не се подчинят.
	Преди никога не съм изпитвала тръпка на съжаление, когато се отбранявам.
	Един от пистолетите ми изщрака — патроните свършиха. Хвърлих се напред, ловко избегнах кабелите на тизъра, които някакъв отчаян тип изстреля срещу мен, завъртях се и го ударих с пистолета по главата, докато изстрелвах последните два патрона от пистолета в другата си ръка. После се наведох, плъзнах се с ботушите си по мокрия под и се изправих с беретите на един от мъртвите войници. Преди да свършат патроните, се справих с останалите седем нападатели в коридора.
	Събрах няколко оръжия от повалените врагове и се върнах към вратата, като дадох на Артър част от новите муниции. Ботушите ми оставяха мокри червени стъпки след мен. Острата миризма на изгорял барут изпълваше въздуха и пареше в носа ми, а в коридора се носеше пушек.
	— Какъв е планът? — попита Артър, като държеше беретата в готовност и не можеше да откъсне поглед от труповете в коридора.
	— Да се бием — отговорих аз.
	— Не можем вечно да се бием.
	— Аз мога.
	Погледът му премина по труповете, които се търкаляха в кръв.
	— Господ да ми е на помощ, май ти вярвам — измърмори той, толкова тихо, че не бях сигурна дали наистина го каза.
	Опрях в рамо една открадната карабина М4 и зачаках. Но този път сградата остана тиха.
	Една минута.
	Две минути.
	— Влез в стаята — казах аз, като последвах собствения си съвет и се оттеглих към масата.
	— Нямаме видимост — възрази Артър. — Когато дойдат…
	— Няма да дойдат — казах аз.
	— Чакай, какво? Ръсъл…
	— Ти може да наблюдаваш и да чакаш, ако искаш — казах аз. Но аз не можех да чакам. Ако го направех, щях да проваля целия план. Погледът ми падна върху пръснатите компютърни компоненти. — Трябва да оправя това — казах аз и свалих пушката.
	— Ръсъл… — започна пак Артър и по тона му ясно се виждаше, че според него съм се побъркала.
	Насилих се да обърна гръб към вратата.
	— Важно е — казах аз и взех една платка, сякаш наистина мислех, че е така. Нямах представа за какво служи платката.
	Взех макетното ножче и започнах да отлепвам миниатюрни микрочипове от нея. Те се разлетяха сред хаоса от части с лек звън.
	Но той не беше толкова силен, че да не мога да чуя стъпките в коридора.
	Артър беше притихнал и не стреля.
	Стисках макетното ножче толкова здраво, че ръката ми се разтрепери.
	Все още държах платката в другата си ръка, но главата ми се изпълни с някакво откачено бръмчене, за което бях почти сигурна, че е ужас и вече дори не помнех какво се преструвах, че правя с платката.
	Артър се дръпна назад. Чух как стъпките влизат в стаята.
	— Добър вечер — каза Дона Полк.


>	Глава 35

	Не откъсвах поглед от печатната платка в ръцете си, както ми беше казал Рио.
	— Имаш нещо, което ми трябва — каза Дона.
	Рио също ме беше предупредил да не говоря, но беше невъзможно да не й отговоря.
	— Съвсем сама ли дойде?
	— Не можеш да ме убиеш — каза Дона с тих, дори мъркаш глас. — От друга страна, ти се справи необикновено добре с моите хора. Не бих искала да попадна в престрелката.
	Чух я, че направи още няколко крачки в стаята. Усещах погледа й върху врата си.
	Пронизваше ме. Наблюдаваше ме. Проучваше ме. Знаеше.
	Гласът на Рио отекна в мозъка ми, като ми казваше в никакъв случай да не й позволявам да види лицето ми, караше ме да обещая, повтаряше ми, че малката вероятност, която имахме, това да успее, оставаше само ако държах главата си наведена надолу — усетих, че се обръщам и се помъчих да се спра, помъчих се да се съпротивлявам, да не й показвам нищо с езика на тялото си — не поглеждай нагоре, гледай настрани, не разваляй всичко, остава толкова малко…
	Никакви думи, никакви предупреждения, никакви планове нямаха значение, не и срещу нея. Обърнах се и срещнах погледа на Дона и в момента, в който го направих, и последните късчета информация, които й трябваха, си дойдоха на мястото.
	Тя знаеше всичко.
	Знаеше, че Чекър е далече, че той е човекът, който се мъчи да предаде нашия код, че съм оставила всичко в неговите ръце.
	Знаеше, че никога не е била отровена, че двамата с Рио бяхме измислили тази история, така че Артър да се почувства длъжен да й го предаде и да й каже къде се намирам, защото с объркания си мозък Артър все още изпитваше достатъчно съчувствие към нея, за да не иска тя да умре. Знаеше, че бяхме избрали тази история, за да не вдигне цялата сграда във въздуха и да ни убие, след като научи къде се намираме.
	Знаеше, че аз съм примамка и че съм примамка, защото можех да се справя с всеки идиот, който изпратеше срещу мен, така че накрая да се принуди да дойде сама.
	И знаеше, че в момента Рио беше насочил мощна карабина право в главата й.
	Нищо от това не би трябвало да има значение. Тя не би трябвало да има къде да се скрие. Беше невъоръжена и дори да имаше оръжие и умението да си служи с него, нищо не би могло да спре снайперист. Би трябвало да я победим веднъж и завинаги: Рио беше един от малкото хора на планетата, които бяха психологически способни да я убият и затова я бяхме подмамили да попадне под прицела му.
	Почти.
	Не знаех къде точно е Рио, но бях огледала покривите на околните сгради и можех да си представя различните линии, срещащи се под ъгъл с прозорците, така че да уцелиш всеки в тази стая. Дори по най-благоприятните изчисления Дона Полк трябваше да направи още само половин крачка.
	И защото аз го знаех, го знаеше и тя.
	В тази част от секундата между срещата на погледите ни и преди мозъкът й да се пръсне по пода, Дона Полк знаеше точно какво се случваше. Тя разбра целия ни план и в момента, в който разбра, планът се провали.
	Тя се усмихна.
	Спря, отстъпи крачка назад, извън опасността и насочи поглед към Артър — който се завъртя със скоростта на супергерой и насочи беретата в ръката си в центъра на тялото ми.
	А аз, човек, който би могъл да превърне Артър Трестинг в петно на мокета, без дори да се замисли за това, който би могъл да го обезоръжи и да го извади от строя за частица от времето за нормална човешка реакция, преди дори да насочи пистолета срещу мен — аз се поколебах. Не го спрях.
	Дона леко кимна към двама ни с Артър и ние отстъпихме по-близо до прозорците; докато мъждивата светлина отвън очерта ясно силуетите ни.
	— Повикай го да слезе — каза тя.
	Не ми мина през ума да се възпротивя. Махнах с ръка към прозорците, викайки Рио от хиляда метра разстояние, като не свалях очи от цевта на Артър.
	Рио ми беше казал, че това е лоша идея. Не го послушах.
	— Мислехте си, че ще ме хванете? — попита Дона. Гласът й прозвуча по-скоро изненадано и развеселено, отколкото сърдито.
	Гърлото ми беше пресъхнало.
	— Трябваше да опитам. — Беше изстрел в тъмното.
	— Игра на думи — каза Дона.
	Стиснах зъби.
	— Не знаех, че имаш чувство за хумор.
	— Разбира се, че имам — отговори тя. — Езикът ми доставя голямо удоволствие. Признавам, че не обичам по-циничния — как да го нарека, по-грубия — вид хумор. Не ми доставя удоволствие да обиждам другите хора.
	— Днес обиди много от своите собствени хора — казах аз.
	С крайчеца на окото си видях как тя замръзна.
	— Хей, нали ти си тази, която обича каламбури.
	— Признавам, че се хванахме на първата част от замисъла. — Гласът й беше все още тих, но думите й прозвучаха опасно и заплашително, като кобра, която пропълзява през сухи листа. — Тази вечер ти уби много добри мъже и жени. Няма да го забравя.
	— Е, това беше малко нечестно. От къде на къде ще ме обвиняваш, че съм се отбранявала?
	Тонът й беше насмешлив.
	— Мис Ръсъл! Сериозно ли говориш? Поставихте капан, за да ме убиете и после наричаш действията си самозащита? О, ти издигаш тези абсурдни и нелогични самооправдания на нови висоти.
	Тя за пръв път ми говореше нелюбезно. Прозвуча ми нетипично и леко шокиращо, все едно бях чула свещеник да псува.
	— Мислиш, че съм неспособна да изпадна в твоя вид гняв? — попита насмешливо Дона. — Възможно е да не ми е приятно да слизам толкова низко, но съм способна да се разгневя. Много от моите хора загубиха живота си благодарение на теб, а и ти ми причини прекалено голямо разхищение на време и средства — далеч повече, отколкото струваш. А ако твоят приятел програмист постигне дори частичен успех, двамата ще сте причина за нечувани жертви. — Усещах думите й като удари с камшик, студени и гневни. — Осъждаше нас, че сме взели ролята на бог, но ето че и ти си играеш със същите сили, без да имаш никаква представа за последиците. Представяш ли си поне малко колко много хора по света ще загинат, ако малкият ти план успее? Знаеш ли?
	— Най-малко един — отговорих аз, въпреки че в не малка степен се чудех дали не е права.
	— Знаеш, че говоря истината — каза ядосано тя, отговаряйки по-скоро на мислите, отколкото на думите ми. — Имаш се за интелигентна и все пак искаш да накараш милиони хора да страдат и да бъдат убити, защото имаш наглостта да отсъдиш, че трябва да страдат и да умрат, защото сме по някакъв начин зли с това, че им помагаме.
	Чух шум пред вратата, но не беше Рио, а само един от войниците на Дона.
	— Намерете програмиста — нареди му тя. — Сигурно е тръгнал на запад от Юка Вали. Проверете кои магазини за електроника по периферията на ударената зона са били обрани; ще му е нужен компютър. Това е най-големият ни приоритет — хвърлете всички хора.
	Той кимна почтително и си тръгна.
	Кофти. Чекър. Стомахът ми се сви от страх.
	— О, не прави излишна драма — каза с отвращение Дона. — Няма да го убият. Твоят съучастник има известни умения; вече намираме, че е достатъчно полезен, за да дойде да работи за нас.
	Страхът ми премина в ужас.
	— Уморих се от преценките ти — каза рязко Дона.
	— Тогава престани да ми четеш мислите — отговорих аз.
	Тя замълча.
	Все още се мъчех да не я поглеждам, въпреки че вече нямаше значение.
	Вместо това насочих вниманието си към Артър. Той се взираше в пистолета в ръката си, който беше насочил към мен, беше издал челюст напред, а всички мускули по лицето му играеха от напрежение. По врата му се стече капка пот и се плъзна под яката.
	Горкият човек.
	Рио се появи в стаята.
	Той се материализира толкова внезапно и тихо, че бих могла да се закълна, че Дона леко потрепна, но се съвзе само след миг.
	— Радвам се да видя, че се държите мъдро — каза тя и гласът й пак беше невъзмутим. — Ако се бяхте опитали да ме убиете, мис Ръсъл щеше да е мъртва.
	Рио повдигна едното си рамо на милиметър, сякаш искаше да каже: Може би да, може би не. Ръцете му бяха празни и ги държеше покрай тялото си.
	Дона кимна и леко се усмихна.
	— Да, може би щяхте да успеете да я спасите и да извършите убийството, което планирахте. Изглежда правилно си помислих, че няма да рискувате.
	— Щеше да е прекалено голям риск — посочих аз. Все пак се чувствах разочарована: някаква част в мен все още се надяваше, че Рио може да направи някакъв фокус и да спаси всички ни.
	— Не ужасно голям — каза Дона. Тя обърна гръб на двама ни с Артър, игнорира ни и каза на Рио: — Всъщност вие сте предсказуем по свой собствен начин. Наистина ли си мислехте, че ще осъществите плана си?
	Рио пак сви рамене.
	— Хвърлихме зар. Прецених, че си струва.
	— В такъв случай не трябваше да разкривате плана си пред мис Ръсъл.
	Тя ви издаде.
	— За съжаление беше неизбежно — каза Рио. — Идеята беше нейна.
	— В такъв случай трябваше да заложите някой друг за примамка.
	Рио погледна за миг към вратата и труповете, които изпълваха коридора.
	— Сигурно е нямало как — каза Дона. — Тя изглежда има някои непредвидими умения, нашата мис Ръсъл. Затова ли я харесвате?
	Рио не отговори.
	— Е, мистерията ще си остане — каза Дона. — Обичам около хората да има някаква мистерия. Срещам толкова малко такива хора. Тя няма представа и вие не искате да ми кажете.
	Рио все така мълчеше. Исках отчаяно да го питам за какво говори тя.
	— Много бих искала да знам какво сте й направили — промърмори Дона, за да й внушите такава лоялност. Разбира се, изглежда и двамата изпитвате слабост един към друг.
	— Повикахте ме тук — каза Рио. — Какво искате?
	— Вас, разбира се — каза Дона. — Все още си мислех да впрегна способностите ви в наша полза, но за съжаление колегите ми сметнаха липсата ни на успех в тази област за… показателна. Взехме решение, че ще представлявате тежест с твърде малко потенциал да се превърнете в капитал.
	— Казано по-просто, каните се да ме убиете — каза Рио.
	— Не.
	Поех дъх. Нещата не можеха да се развият по този начин. Нямаше да го позволя. Погледнах пак към Артър; ръката му беше почнала да трепери, цевта, насочена към мен, помръдваше съвсем леко нагоре-надолу.
	Дона все така не ми обръщаше внимание.
	— Е, няма да съм аз, която лично ще ви убие; нямам кураж за такива постъпки. — Тя излезе и взе тизър от един от падналите войници. А мистър Трестинг в момента си има друга работа. Мисля, че да убедя мис Ръсъл да го направи, ще отнеме повече време и енергия, отколкото имаме, какво ще кажете? Въпреки че скритата в това ирония би била очарователна. Не. Само ще ви извадя от строя и веднага щом някой от войниците ми намери време, ще свърши работата. Съжалявам.
	— Простете ми, но няма да ви повярвам напълно — каза Рио.
	— О, вие ме разбрахте погрешно — каза Дона. — Няма да съжалявам за смъртта ви. Нито вие. Мисля, че и двамата знаем, че това е много по-малко, отколкото заслужавате. Но вие се оказахте много интересен обект за научно изследване. И разглеждам като личен провал това, че усилията ни да ви привлечем на наша страна пропаднаха.
	— Пропаднаха съвсем безславно — съгласи се Рио.
	— Радвам се, че имах възможност да разговарям още веднъж с вас — каза Дона. — Вие наистина сте интересен, и то в един свят, пълен със скучни хора. Това може да е победа от морална гледна точка, но от научна, с любознателността на учен, съжалявам, че това е последният ни разговор.
	Рио отвори уста да отговори, но без излишни церемонии Дона вдигна ръка и стреля с тизъра. Рио залитна, мускулите му се парализираха и се стовари на земята.
	В този момент ръката с пистолета на Артър потрепна.
	Не много. Не толкова много, че да има значение за някой друг. Дори не толкова много, че да се каже, че вече не се целеше в мен.
	Но той вече ме познаваше. Знаеше на какво съм способна. И потрепването ми беше напълно достатъчно.
	Завъртях се, плъзнах се настрани, свих лакът и го забих в слепоочието на Артър. Той се срина. В лявата си ръка вече държах неговата берета; вдигнах я и я насочих за част от секундата, потокът от изчисления течеше през мен, всяко движение се превръщаше в хиляди пресичащи се вектори в пространството, прицелих се и натиснах спусъка…
	— О, боже господи! — изпищя Дона. — Знам какво си!
	Мускулите ми буквално изскърцаха и се отпуснаха. Пръстът ми спря на половин милиметър от изстрела.
	Дона ме гледаше безстрашно и изпитателно, а Рио лежеше проснат и забравен в краката й. Преди си мислех, че вече е прозряла в мен, чувствах се прозрачна и разголена пред нея, но то беше нищо в сравнение с това, което видях в очите й сега; тя ме разложи до атоми, като разкъса и последната нишка от личността ми, за да я огледа и каталогизира — тя видя части от мен, които дори не знаех, че съществуват, прочете ме така сякаш имаше подробно ръководство за душата ми, разглоби ме и ме разхвърля, докато накрая вече нямах усещане, че съм аз.
	До тази секунда, осъзнах аз, имах само бегла представа за способностите й — сега, когато беше насочила докрай фокуса си в мен и проникваше в най-дълбоката част на съществото ми, нямах и най-малкия шанс срещу нея. Вероятност нула. Тя беше победила.
	— Сега виждам — прошепна тя, като пристъпи към мен и не обърна внимание на пистолета, който все още държах насочен към нея. — Всичко си идва на мястото. Трябваше още преди да погледна по-отблизо. Но защо си мислех… — Тя се приближи, сега беше на по-малко от метър от мен и леко присви очи. Виждах как мислите й летят, как свързва нишките, как открива и намира правилните въпроси, а също толкова бързо и отговорите им.
	За да ме познае. Да ме познае.
	— Каза ми всичко — прошепна тя, по-скоро на себе си, отколкото на мен. — Разбира се, че ми каза всичко. Освен едно — че не познаваш себе си. То е скрито. Толкова хитро скрито, дори от теб самата.
	— За какво говориш? — прошепнах аз.
	— Пусни пистолета — каза тя.
	Пуснах пистолета.
	Тя протегна ръка и почти докосна лицето ми, но не съвсем.
	— Блестяща работа — каза тя. — Безпогрешна. Сигурно е бил някой от нас. Сега разбирам всичко. Връзката ти със Сонрио. Защо си по-устойчива срещу мен. Всичките ти… способности.
	— Кажи ми, какво, по дяволите, говориш — попитах я аз, но гласът ми прозвуча дрезгаво и неубедително.
	Дона не ми обърна внимание.
	— Знам откъде идваш — каза тя, почти учудено. — Чудя се какво ли би станало, ако и ти знаеше. Ако си спомняше.
	Да си спомням какво?
	Дона се усмихна и разголи зъби като хищник.
	— Нека започнем от лесната част. Сонрио. Степента, до която му вярваше, е, честно казано, откачена. Къде го срещна? — Тя говореше, сякаш вече знаеше отговора.
	— Той ме спаси — казах аз с изтръпнали устни. Всичко започваше да се клати, светът се разлюля, сякаш искаше да ми причини морска болест, числата, които винаги ме заобикаляха, сега се сляха в нелогична, размазана маса.
	— Спасил те е? — попита Дона. — От какво?
	— От… — Пред очите ми проблеснаха светкавици, като че бях едновременно на две места. Червени плочки и хора с бели престилки.
	Стаята се наклони, преобърна се, разтегли се и се стесни — грешка.
	Сетивата ми бясно се завъртяха, сляха се в едно, съзнанието ми замръзна, прободе ме и се вцепених…
	Зад прозорците се разнесе ревът на хеликоптер. Едва го чувах, макар че ме разтърси, грохотът ни погълна, лъчът на прожектора обля всичко в ярка бяла светлина. Дона погледна нагоре. Някой говореше нещо неясно по мегафон, друг крещеше неразбираемо и с крайчеца на окото си видях как пред вратата се трупат още войници — защо бяха тук, тя не изпрати ли всички да търсят Чекър, дали го бяха намерили? — но те изглеждаха сърдити и мрачни и Дона рязко отстъпи към мен, по лицето й се изписа гняв и си помислих: Направил го е, Чекър го е направил!
	И после Дона се нахвърли върху мен, сграбчи яката ми и крещеше, с лице на сантиметри от моето.
	— Милиони ще умрат заради теб! Това ли искаше? Това ли?
	Зад нея Рио се изправи от пода като феникс, тренчкотът му се развяваше и той се движеше толкова бързо, че всичко друго изглеждаше като замръзнало в стоп кадър. Войниците на Дона се опитаха да вдигнат оръжията си, но прекалено много закъсняха.
	Дона имаше достатъчно време да изкрещи една дума, с пламнал поглед, а лицето й запълни зрителното ми поле:
	— Спомни си.
	Светът се натроши на парчета.
	Сетивата ми се разлетяха като счупено стъкло, пръснаха се, в мозъка ми избухнаха прекалено много мисли — видях Рио в друго време и на друго място, който ме гледаше отгоре — мокрозеленото на някаква джунгла премина в стомана, хром и редици от прозорци, отразяващи бялото зимно небе — друг мъж, млад мъж с красиво смугло лице, ме викаше настойчиво и сериозно — втурнах се към тъмнината, около мен се носеше лаят на автоматични оръжия, на всеки ъгъл дебнеха капани, успях да избегна всички и беше вълнуващо. Печелех, но кой знае защо не беше достатъчно; провалях се…
	Лицето на Рио изплува пак пред мен в ясната, студена нощ; усещах мириса на трева и тор и в главата ми се въртяха прекалено много мисли, прекалено много спомени. Крещях и държах главата си с ръце и някой друг ме дърпаше и крещеше: много късно, много късно и виждах звездите…
	И после пак бях в стаята на Военновъздушната база в Лос Анджелис, свита на пода, а хеликоптерът бучеше точно зад прозорците. Войниците на Дона ме обкръжиха, но Рио държеше Дона и всички те замръзнаха, като смъртоносна картина, и си помислих: Трябва да му помогна, но се давех…
	Помогни й.
	Рио седеше в ъгъла и наблюдаваше, докато аз повръщах толкова силно, че цялото ми тяло се тресеше…
	Бях се провалила — бях се провалила и щях да умра, но по-лошото беше да знам, че съм загубила, че с мен е свършено; свих се на леглото, като оставих болката да ме обхване цялата; тя пулсираше в главата ми, по-голяма от всичко друго, отнемаше ми идентичността…
	Пишех яростно, навсякъде около мен бяха разхвърляни хартии, също като в къщата на Рио в Туентинайн Палмс, само че тази беше бяла хартия и трябваше да я запълня, да я запълня бързо, като изчисленията се лееха със замъгляващо всичко друго усещане за неотложност, защото нещо…
	Пак бягах — беше тъмно…
	И после се смеех; бях с други хора, млади хора, тийнейджъри и се смеехме…
	Гмурнах се във водата…
	Светлината беше прекалено ярка…
	Усетих, че се удрям в гърдите и си чупя реброто, паднах на бетона…
	Имаше вятър…
	Скочих…
	Изкрещях…
	Заспах…
	Спомни си…


>	Глава 36

	Спомни си…
	Да си спомня какво? Мисълта се изплъзна от съзнанието ми, неуловима като дим.
	Някой ходеше, говореше, твърде много думи, твърде много въпроси — изключи ги, изключи ги, изключи ги…
	Вдишвах и издишвах прекалено силно, свивах пръсти и драсках по пода.
	Обхванах тялото си по-здраво с ръце и се свих на една страна.
	Къде съм?… Какво съм?
	Бавно идвах в съзнание.
	Беше нощ и стаята беше тиха. Изчисленията кръжаха около мен като успокояващ фон. Дона Полк, войниците й и хеликоптерът си бяха отишли.
	Също и Рио.
	Лицето на Артър изплува на фокус пред мен. Изражението му беше загрижено, макар че погледът му все още беше разфокусиран. Сътресение.
	Точно така.
	Какво беше направила Дона с мен?
	Помъчих се да се върна назад, да свържа нещата, но спомените ми от последните няколко минути бяха объркани — странни образи, които се въртяха в главата ми, докато накрая ми се зави свят. Колкото повече се мъчех да се хвана за някой от тях, толкова повече образите се разпадаха и избледняваха. Напразно се мъчех да намеря връзка между откъслечните спомени, докато накрая от световъртежа напълно се обърках…
	— Ръсъл? — Някой ми говореше. Не можех да си спомня кой. — Ръсъл? Хей, Ръсъл, добре ли си?
	— Артър — измърморих аз, като си спомних името му, но в този момент някаква друга мисъл ми убягна.
	— Същият. Боли ли те?
	Мина известно време, докато неясно се сетих какво ме пита. Трябваше да се съсредоточа, да обмисля нещата.
	— Не. — Дали това беше правилният отговор?
	Чух, че си поема тихо дъх, въздиша, което прозвуча като облекчение.
	— Какво се случи? — промърморих аз.
	— Чекър успя — каза Артър. — Изглежда това, което вие двамата искахте, стана. Съдейки по реакцията на Питика, вие ги нокаутирахте. — Гласът му потрепна, сякаш не знаеше дали сме постъпили добре или не.
	И аз не знаех.
	Помъчих се да събера накъсаните си спомени от битката.
	— Дона се измъкна — казах накрая с усилие.
	Артър се засмя сухо.
	— Мисля, че ще е по-точно да се каже, че ние се измъкнахме, сладурче. В случая нямахме особено надмощие.
	— Рио — спомних си аз. Изведнъж ме прониза страх. Къде беше той?
	Изправих се толкова бързо, че мозъкът ми сякаш се удари и се стопи в главата ми, а стаята се завъртя. Щях да падна пак, ако Артър не ме беше хванал.
	— Чакай, чакай, държа те. Само дишай.
	— Рио — повторих настойчиво аз. — Къде е… какво му…?
	— Хей, сладурче. Успокой се. Всичко е наред. Те не го хванаха. Той… ни спаси. — Гласът му прозвуча странно при последните думи, сякаш не пасваха правилно на устата му.
	— Как? — Примигвах бързо и се мъчех да изчистя замъгленото си зрение.
	Стаята беше в същия вид, както преди идването на Дона. Нямаше още трупове. Но и Рио го нямаше.
	— Сключи сделка — каза Артър.
	— Каква сделка? — Защо той не е тук? Какво е дал на Дона?
	— Хей, хей, успокой се. Всичко е наред. — Артър все още ме придържаше за раменете, за да не падна, и хватката му беше силна и успокояваща. — Предложи им имунитет.
	— Какво е направил? — изкрещях аз.
	— Каза им, че обещава да не ги преследва. Да спре да действа срещу тях.
	Стига Дона да се съгласи да ни остави на мира и също да не ни преследва. — Той преглътна. — „За теб и всички, с които работиш“ — мисля, че това бяха точните му думи.
	— Не разбирам. Защо ще направи такова нещо? — Дишането ми беше накъсано, отчаяно. Всичко това беше неразбираемо.
	— Той ни спаси живота, Ръсъл.
	— Но… — Но не това беше направил Рио. Той би могъл да пренареди целите си, за да спаси повече невинни хора, но не и на цената да престане да се бори срещу по-голямото зло. Той беше единственият човек на света, способен да се справи с Питика и сега им беше дал свобода на действие.
	Завинаги.
	За да спаси двама ни с Артър. Не — за да спаси мен.
	— Можеш ли да се движиш? — попита Артър. — Вероятно трябва да изчезваме, преди властите да са дошли тук.
	Точно така. Опитах се да се изправя, но не успях дори да се отлепя от земята. Артър ми помогна да се обърна и да се облегна на стената.
	— Трябва ми една минута — признах аз.
	Той седна до мен.
	— Имаш една минута. И на мен няма да ми е излишна.
	Погледнах го по-внимателно и се намръщих виновно — дори в мъждивата светлина страничните ефекти от скорошния нокаут бяха очевидни.
	— Извинявай.
	— Е, аз заплашвах да те убия, така че сме квит.
	— И всички те просто си тръгнаха? — попитах аз.
	— Да. Твоят приятел я накара да изтегли армията си и после настояваше да я изпрати навън — каза нещо от сорта, че няма да им даде възможност да взривят сградата. Но първо я накара да спре да ти прави тази магия. — Той се покашля. — Сигурна ли си, че си добре? Тя с какво те удари?
	Спомни си.
	— Не знам.
	— Психическа атака или нещо такова?
	— Или нещо такова. — Червени плочки и хора с бели престилки. Джунгла, подводница и снайперска винтовка „Драгунов“ на планински връх под залязващото слънце, слабо черно момиче и азиатско момче и брулен от вятъра покрив под звездно небе. Примигнах. Не можех да си спомня какво си мислех току-що.
	— Трябва да ти кажа… — Гласът на Артър прозвуча мрачно и неохотно. — Той я накара да ни направи и нещо друго, преди да тръгнат. Част от сделката. В този момент и аз не бях съвсем на себе си, но мисля… мисля, че я накара да ни каже да не я преследваме, нито нея, нито Питика.
	Смътно си спомних лицето на Дона, надвесена над мен сред проблясъци от цветове, светлина и хаос. Да ни каже никога пак да не преследваме Питика означаваше, че няма да го направим.
	— Защо го е направил? — прошепнах аз. — Защо я е пуснал?
	— Не знам — каза Артър. — Както ти казах, в онзи момент самият аз не бях с особено бистър ум. Но се басирам, че е нещо като насилствено разведряване на отношенията. Те няма да ни преследват и ние няма да ги преследваме.
	— Това е глупаво — казах аз.
	Артър се позасмя.
	— Е, предпочитам го, отколкото да съм мъртъв.
	Предполагам, че и аз бих предпочела същото, въпреки че не трябваше непременно да ми харесва.
	Светът около мен започна да се стабилизира. Опрях ръка на стената, за да се надигна. Артър също се изправи с труд и ми помогна. Той самият не се движеше много устойчиво, но се подпирахме един на друг.
	Поразтърсих се, като се мъчех да си спомня защо се чувствам толкова изтощена.
	Дона ми беше направила нещо. Точно така.
	— Какво беше…?
	Споменът за атаката й се свиваше все повече и повече, докато се превърна в многоцветна плетеница, която избледняваше и се топеше, сякаш си припомнях нещо случило се преди десетилетия.
	Двамата с Артър си помагахме надолу по стълбите и излязохме през разбитата врата. Струваше ми се, че съм извършила този акт на вандализъм преди цяла вечност. Усетих целувката на студения нощен въздух; той ме върна към реалността, даде ми опора. Базата сега беше тиха, дейността в другия край беше спряла. Чудех се дали и това е дело на Питика.
	— Накъде? — попита Артър — Имам едно скривалище в Долината — казах аз.
	— В Долината — каза замислено Артър. — Много далече е оттук при формата, в която сме.
	— Аз съм по-добре — казах аз и наистина беше така. Поизправих се и поех повече от тежестта на Артър върху себе си. Пак се върнах към психическата атака на Дона — или каквото там беше — но колкото повече се мъчех да си я припомня, толкова повече споменът се изплъзваше.
	Спомних си, че ми казва нещо… и после всичко се размаза… и после се събудих и видях лицето на Артър…
	— Сирени — каза Артър.
	Насилих се да се върна към настоящето. Прав беше; недалече се разнасяше вой на приближаващи се сирени. Направих бързо доплерово изчисление — бяха на по-малко от километър.
	— Може и да не идват за нас — каза Артър.
	— Хайде да не чакаме, за да разберем — отговорих аз. — Мислиш ли, че можеш да се задържиш зад мен на мотоциклет?
	— Готов съм да пробвам. — Той се облегна тежко на рамото ми и поехме с полукоординирано накуцване напред.
	Докато куцахме, усещах неприятно пощипване в мозъка си, сякаш забравях нещо важно. Мислите ми се гонеха, ровех в съзнанието си, мъчех се да си спомня…
	Е, каквото и да беше, все някога щях да си го спомня.


>	Глава 37

	За възстановяването на всички основни услуги в Южна Калифорния трябваха четирийсет и осем часа и още почти две седмици, докато Лос Анджелис се върне към нещо подобно на нормалност. Двайсет и девет души загинаха и стотици пострадаха при безредиците; броят на хората, които умряха поради електромагнитния импулс, който беше извадил от строя медицинската апаратура, беше няколко пъти по-голям. Каквато и да беше равносметката според Питика, трябваше да направят много неща, за да компенсират тези цифри.
	А и не бяха в състояние да го направят. Поне доста дълго време. Бяхме се погрижили за това.
	Все още не бях сигурна дали трябва да се гордеем с това, което извършихме. Мъчех се да не мисля прекалено много за него и често да си напомням какво беше причинила Питика на хора като Реджиналд и Лина Кингсли. И на Кортни Полк, клиентката, която в края на краищата не успях да спася.
	Припомнях си и колко много обичам да печеля. Няма да лъжа — това помагаше.
	Няколко дни не можехме да се свържем с Чекър, тъй като Артър отказваше да ми позволи да открадна работещ сателитен телефон от работниците, които възстановяваха инфраструктурата. Оказа се, че Дона, тъй като никога не беше виждала Чекър, изчисли напълно погрешно какво ще направи той и вероятно така или иначе нямаше да го намери. След като Рио го беше оставил при колата му, Чекър беше карал, без да спре; щом беше стигнал до градче, в което все още имаше осветление, той беше отишъл не да обере магазин за електроника посред нощ, а в един добре поддържан жилищен квартал… където беше почукал на една достатъчно приятно изглеждаща врата, беше попитал хората дали знаят какво се случва в Южна Калифорния и им беше казал, че му трябва спешно достъп до компютър с интернет връзка. После беше предложил парите, които му пратихме, за да плати за ползването на компютъра. Това много мило семейство от средната класа, което живеело в къщата, било много впечатлено от сериозния му тон (както и от предложението за толкова много пари), беше решило, че има достатъчно безобиден вид и го беше поканило да се настани в хола с един от техните компютри. Допускам, че дори са му направили палачинки с бекон за закуска и са му предложили да остане в стаята за гости, докато нещата в Лос Анджелис се нормализират.
	Чекър, който не бил сигурен дали Питика все още не го преследва, любезно отклонил предложението (въпреки че признава, че е взел тайно номера на дъщеря им, която била студентка), после продал колата си на една автоморга, за да си набави бързо капитал и се настанил с фалшив документ за самоличност и някаква временна работа в едно градче в Аризона, докато чакал да се свържем с него. Оказа се, че той е забележително оправен човек.
	— Какво щеше да правиш, ако не ти се бяхме обадили? — попитах аз от любопитство.
	— Да си изплача очите за това, че Кас Ръсъл очевидно я е сполетяла безславна и ужасяваща смърт поради нейния много глупав план — отговори той.
	Засмях се и му разказах за сделката на Рио. Въпреки това, което бяхме направили, в бъдеще нямаше да се страхуваме от Питика. Чекър каза, че ще вземе автобус за Лос Анджелис веднага щом намери такъв.
	— А и след като вече мога безопасно да използвам пак кредитна карта, ще напълня един куфар с лаптопи оттук.
	— Няма да си ти, ако не се хванеш да търгуваш електроника на черно в това време на криза — казах аз.
	— Кас Ръсъл, как може да си мислиш такива неща за мен? Трябва да възстановя Дупката. Един куфар с лаптопи едва ще ми стигне за начало.
	Не споменах, че през последните пет дни се срещнах с някои стари клиенти на някои стари явки и получих пет поръчки да им намеря електроника на черно. Бедствията са добри за бизнеса.
	Медиите дадоха официално обяснение за електромагнитния импулс през седмицата след събитието и беше нещо като безпомощно вдигане на ръце във връзка със слънчево изригване. Чудех се какво ли е направила Питика, за да представи така нещата. Донякъде се впечатлих, че са успели да го направят, като се има предвид отчаяното положение, в което се намираха, след нашия удар. Но мисията им беше да помагат на човечеството до самия край и очевидно това включваше да оправят в някаква степен собствената си каша, което за тях означаваше поне да са сигурни, че никой няма да започне да говори за „терористи“ или да отдаде нещата на ядрена атака и да я използва като извинение, за да започне война с някой друг. Цялата страна и Червеният кръст събираха средства, за да помогнат на горките жители на Лос Анджелис, засегнати от това необикновено природно бедствие, но световната политика като цяло пострада от него не повече, отколкото от последния силен ураган.
	Артър беше получил достатъчно сериозно сътресение, за да остане при мен в апартамента ми в Долината няколко дни.
	Тъй като аз бях виновна за сътресението, не ми тежеше да го будя посред нощ и да го питам колко пръста му показвам и кой е президент. За да си го върне, той ме тормозеше, като искаше да не правя усилия, докато раната в гърдите ми не зарасне напълно — нещо от сорта, че адреналинът не може да замести правилното възстановяване — но общо взето не му обръщах внимание. Когато се почувства достатъчно добре, той се възползва от масивния хаос в града и отиде в един полицейски участък, където даде показания, че се е събудил в някакъв вход с краткосрочна амнезия и е осъзнал, че е жертва на престъпление. В показанията си беше описал какво се е случило с офиса му, твърдейки, че не си спомня нищо и беше подкрепил това с очевидно скорошната си рана на главата.
	Полицията, затрупана с работа по опустошения и разпадащ се град, бързо беше отнесла случая към категорията „нерешени, свързани с насилие от банди“.
	Някъде по това време мъж, подложен на ужасяващи изтезания, се явил в една болница и бил разпознат като единствения оцелял от масовото убийство в офиса на Уилшър. При положение че не спирал да говори несвързано за някакъв азиатски дявол и тъй като от стрелбата в Грифит парк не били намерени никакви трупове, въпреки противоречивите показания на свидетели за извършеното там насилие, полицейските портрети на двама ни с Артър били свалени от таблото с най-търсените престъпници. Чудех се дали оцелелият човек на Питика има някаква представа, че вероятно дължи живота си на щедростта на Рио, който е искал да отклони полицията от мен.
	Колкото до самия Рио, намерих го след малко повече от седмица от атаката с електромагнитния импулс. Срещнахме се в една празна метростанция — влаковете все още не се движеха и в станцията нямаше никакви хора, макар че някой се беше отбил и с обилни количества спрей вече беше изрисувал всяка повърхност с графити. Няма как да не обичаш Лос Анджелис.
	Вместо да дойде от улицата, Рио небрежно влезе в станцията по релсите, като се появи от тъмния тунел с развяващ се около него тренчкот и филцова шапка с широка периферия, която само подсилваше каубойския образ.
	— Да не се явяваш на прослушване за филм за Дивия Запад? — попитах аз, като скочих от перона и слязох при него на релсите.
	— Американският Див Запад би ми подхождал, струва ми се — каза той. — За какво искаше да се видим?
	— Полицията вече не ме преследва — казах аз. — Благодаря ти, че не си убил онзи човек.
	Той повдигна едното си рамо на милиметър. След като не казах нищо друго, той ме попита:
	— Това ли е всичко?
	— Не. — След последната ни битка с Дона, прекарах много време в размишления. Споменът за атаката й все още ми убягваше и беше замъглен, все по-неясен с всеки изминал ден, а късчетата, които успях да съединя, бяха все по-нелогични. И всяко отчайващо противоречие ме водеше не към Питика и не към Дона, а към Рио.
	Рио криеше нещо от мен.
	И щях да разбера какво. Просто не знаех как да го питам.
	— И ти ще спазиш сделката си с Дона? — попитах накрая.
	— Да — каза той.
	— Тя ни неутрализира, както знаеш. — Двамата с Артър бяхме пробвали една вечер и никой от нас нямаше желание пак да се занимава с Питика. Не можехме. Не можехме дори да направим опит. — Тя ни каза да не я преследваме и ние не можем. Съмнявам се дали все още ме държат под око. Знаят, че не представлявам заплаха за тях. — Скръстих ръце и притиснах якето си по-плътно до мен срещу подземния хлад. — Можеш ли да ме разубедиш? Да премахнеш внушението им? — В края на краищата той вече го беше направил един път.
	— Вероятно — каза Рио.
	— Ще го направиш ли?
	— Не.
	— Защо не? — избухнах аз. Тази възможност беше единственото, което би могло да придаде някакъв смисъл на сделката му, ако беше решил, че аз бих могла да нанеса повече поражения на Питика в бъдеще, отколкото той, и следователно да има някой, който би могъл да изтъргува срещу Дона — още веднъж. — Защо тогава изобщо сключи тази сделка?
	— Знаеш защо правя, каквото правя, Кас — каза спокойно той. — Свършихме ли?
	— Не. Не ме интересува колко неведоми са тези „неведоми пътища“ — тук нещо липсва. Има нещо, което не ми казваш!
	Той повдигна вежди.
	— Има много неща, които не ти казвам. Искаш ли да знаеш какво закусих тази сутрин?
	— Сарказъм. Много хубаво. — Преглътнах. — Ти не си ми приятел. В случая каза истината.
	— Знам — отговори той.
	— И така? Нищо от това не звучи логично. Изтъргува Дона срещу моята безопасност и това не е за пръв път. Когато тя ни държеше двамата с Артър, ти се опитваше да унищожиш Питика и имаше идеална възможност. — Като погледнех назад, ми идеше да изпищя от отчаяние, че не се беше възползвал от нея, макар и да знаех какво би означавало това.
	Колкото и да беше парадоксално, си спомних как бях сигурна, че той няма да вземе това решение и това ме накара да се усъмня в собствената си нормалност. — Трябваше да ме убиеш, да спечелиш доверието на Дона и после да ги унищожиш отвътре. Не ми казвай, че не съм приемлива съпътстваща загуба за такъв голям удар! Щеше да е перфектно.
	Зачаках. Той мълчеше.
	— Но ти не го направи — казах аз. — Вместо това ни измъкна.
	Дона Полк ме беше нарекла аномалия. Изведнъж силно се разтревожих, че тя разбира отношенията ми с Рио по-добре, отколкото ги разбирах аз.
	Мина дълго време, преди Рио да проговори.
	— Имах други съображения. Ти не знаеше какви са.
	— Хайде направи така, че да узная.
	— Не.
	— Защо не?
	Той замълча.
	Гледах го напълно объркана. Непреодолима сила се среща с непоклатим предмет.
	— Това е още по-старо — казах аз. — Трябваше веднага да се досетя. Още в началото ти ми каза да не се забърквам. Защо?
	— Защото не исках да се забъркваш.
	— Защо не?
	Той пак не каза нищо. Изражението на лицето му можеше да се нарече единствено невъзмутимо.
	— Някой, който няма представа от нещата, би могъл да си помисли, че се опитваш да ме защитаваш — казах аз. — Което знам, че не е вярно. Затова искам да ми отговориш за някои неща — добавих аз, като се изправих в целия си, не особено внушителен ръст. — Имам право да знам.
	Рио като че ли леко се развесели.
	— Може и да не се съгласиш с това.
	Примигнах.
	— Какво?
	— Кас — каза Рио, — няма да отговоря на въпросите ти. Съветвам те да престанеш да ги задаваш.
	— Защо да преставам? Колкото и да ти е чудно, не искам да ми кажеш нещо, което не ми влиза в работата! Знаеш нещо и то е свързано с мен, и аз няма да…
	Рио докосна шапката си, сякаш да ми каже довиждане, и си тръгна — обратно по релсите на тъмното метро, като ме остави да изнасям речи в празното пространство.
	Поех отчаяно дъх.
	— Това е нелогично, Рио! — извиках след него. — Не обичам неща, които са нелогични!
	Единственият отговор беше ехото от думите ми. Рио си беше отишъл.
	Въздъхнах и се качих на платформата. Днес имах още една среща и се надявах, че ще е далече по-удовлетворителна, отколкото тази.
	Със Стив се срещнахме на една празна строителна площадка. Той имаше много измъчен вид: квадратната му челюст беше покрита с неколкодневна брада, а тъмните сенки под очите му бяха толкова дълбоки, че лицето му изглеждаше изпито. Беше отслабнал с поне два килограма и в най-малките му движения се усещаше, че е преследван човек. Човек, който е загубил всичко на този свят.
	Хареса ми този му вид.
	— Получихме съобщението ти — казах аз. Бях казала на Чекър, че аз ще се справя с това. — Това ли са твоите мерки за сигурност?
	Той потърка лице с двете си ръце.
	— Те знаеха всичко. Те… когато дойдоха…
	Според неговия безумен имейл, когато Питика накарали Лос Анджелис да падне на колене, първото нещо, което направили, било да установят откъде идват предупрежденията. После те се заели безмилостно да унищожат организацията на Стив — поне клетката им тук в Лос Анджелис.
	Очевидно вече са знаели всяка подробност, която Стив и колегите му толкова отчаяно са се мъчели да скрият, и до този момент просто не ги е интересувало. За Питика групата на Стив била не повече от комар, който ги хапе по големия пръст на крака.
	— Кажи ми, Стив, кое те тревожи повече? — попитах аз. — Как, макар че убивахте всеки, който влезеше в контакт с вас, от твоята малка банда от негодници изтичаше повече информация, отколкото от чадър, направен от швейцарско сирене? Или че въпреки всички гръмки приказки срещу Питика, вие така и не сте постигнали нивото на досада на рекламна песничка?
	— Моля те. — Ръцете му висяха покрай тялото, а пръстите му се свиваха и разпускаха. — Моля те. Трябва ми помощ.
	— За какво? Да заплашваш хората?
	— Те убиха всички — едва успя да промърмори той. — Всички, които все още работеха по твоя план. Няма ги вече. Те се мъчеха да те спрат.
	— Не успяха — отговорих аз. — Ние спечелихме.
	— Не мога да вярвам на никого. — Той пак потърка лицето си с ръце. — Пътувах, когато се случи и все още… едва се измъкнах.
	Нямах намерение да извикам ура по този случай.
	— Те разбраха прекалено много, прекалено бързо — каза замаяно той. — Все си мисля… всичко, което направихме… Връщам се назад и вече не съм сигурен. Освен това, което направихме с теб, другото, което ни казваха да правим… заповедите, които получавахме… откъде да знам?
	— Мислиш, че още отначало Питика ви е давала всички заповеди? — опитах се да поясня аз, след като поразбрах нещо от несвързаните му думи.
	Е, и това ако не беше прекрасно — каква ирония на съдбата.
	— Или действахме в достатъчна степен в техен интерес, за да няма значение. Бяхме изградени на отделни клетки: имахме известна самостоятелност, но… ясно е, че не постигахме ефекта, на който се надявахме…
	— Те са много добри в номера с пеперудата и урагана по това, което знам — казах аз. — Вероятно са натиснали копчето в Истанбул и са ви накарали да подскочите.
	— От това не се чувствам по-добре.
	— Не го казах, за да се почувстваш по-добре.
	Той пъхна треперещите си ръце в джобовете.
	— Сигурно всичко това вече няма значение. Но… ние ти помогнахме, нали така? Дадохме ти каквото искаше и пострадахме заради теб. — После той имаше наглостта да се изправи и да ме изгледа отвисоко. Веднага се ядосах. — Ще ни върнеш ли услугата?
	— Стига бе — казах аз. — Предложихме ви възможност да бъдете малка част от най-големия напредък, постигнат по отношение на мисията, която твърдите, че преследвате. Не ти дължа нищо.
	— Може би не, но… може би аз мога да ти бъда полезен. Разполагам с много информация за Питика…
	— Нека да те спра още на това място — прекъснах го аз. — Не ме интересува.
	Пулсът ми се ускори. Истината беше, че не можех да кажа да, дори и да исках. Поех си бързо дъх, като се помъчих да се освободя от усещането за мазните пръсти на Дона, които ровят в мозъка ми. Дявол да го вземе Рио, задето не ми помогна.
	А и все едно, не исках да сключвам никакви сделки със Став. Щеше да е прекалено фаустовско, дори и за мен.
	— Моля те — продължи да се моли той с елегантността на див глиган. — Какво мога да ти предложа? Нужна ми е помощ. Трябва да се измъкна… те са по петите ми…
	Силно се съмнявах в това. Действията на Питика срещу неговата група бяха, за да се помъчат да провалят плана ни с Чекър. Бяха замахнали с чука и го бяха стоварили там, където мислеха, че е най-целесъобразно. Не вярвах да прекарват безсънни нощи заради съпътстващите щети, но бих се учудила много, ако все още влагаха някакви ресурси, за да преследват оцелелите. Особено сега, когато вече не беше останало нищо, което да трябва да спират. Отмъщението не беше в стила на Питика.
	Не го казах на Стив. Наслаждавах се на вида му на преследвано животно.
	— Имаш само едно нещо, което ме интересува — казах аз.
	— Какво? Ще получиш всичко — обеща той в отчаянието си.
	— Един отговор. — Устата ми изведнъж пресъхна и насила изрекох думите. — Антън Лехович. И дъщеря му.
	За момент изглеждаше объркан, при което в гърдите ми се надигна силен гняв. Не заслужаваше да ги забравя. Но после примигва, погледна ме и се поколеба. Чудех се как изглежда лицето ми.
	— Не можехме да рискуваме Питика да ни намери — опита се да обясни той с тънък глас.
	Знаех или силно подозирах, че беше така, но въпреки това се почувствах замаяна и напълно излязох от равновесие.
	— Убил си двама души, които харесвах — казах аз. Гласът ми прозвуча така, сякаш идваше от много далече.
	— Аз… съжалявам — заекна Стив. — Беше една от рутинните ни мерки; не сме искали… и аз само подписах; не съм аз човекът, който… — Той спря рязко, в очите му прочетох объркване и вина, сякаш той току-що се беше чул какво казва, как се мъчи да се извини, че той е дал заповедта, за да запази ръцете си чисти. Устните му помръдваха беззвучно. После се стегна, вдигна брадичка и пак ме изгледа отгоре — нещо, което изглежда обичаше.
	— Нямам намерение да се извинявам — каза той с по-твърд глас. — Сметнахме, че трябва да се направи.
	— Както и това — казах аз.
	Не го направих толкова бързо, колкото можех. Исках да видя как очите му се разширяват от изненада и разбиране в тази част от секундата, преди да умре.
	Тялото падна на земята с леко тупване и за пръв път, откакто беше почнало всичко това, си поех леко дъх. Питика може би не искаше да си отмъщава, но аз със сигурност исках.


>	Глава 38

	Случайните поръчки, които успях да намеря, докато Лос Анджелис се съвземаше, секнаха, когато настъпи втората седмица след бедствието — хората вече не бяха достатъчно отчаяни, за да ме наемат за неща от първа необходимост и все още бяха прекалено заети с това да възстановят живота и ежедневието си, за да се тревожат за дреболии.
	Артър се върна в апартамента си, като ме остави сама с прекалено много мисли — за Дона и Питика, за това, което тя успя да ми причини, за Рио и нещата, които не ми каза. Спях дълбоко и по всяко време, а през останалата част от денонощието пиех. Много.
	Седмица и половина след последната ни конфронтация с Питика, получих имейл от Чекър, в който пишеше, че следи развитието на нещата и доколкото може да каже, над седемдесет процента от източниците на приходи на Питика са преместили парите си извън обсега на организацията. На Дона и хората й щеше да им трябва дълго време да възстановят тези ресурси. Бяха в нокдаун.
	Прекарвах много време в зяпане по улиците и се чудех кога престъпността ще започне да се увеличава. И после пак пиех.
	Една вечер се събудих трезва, ярките сънища прогонваха размазаната действителност, сцените бяха толкова реалистични, че мозъкът ми няколко секунди се колебаеше да реши кой свят е верният.
	Страдах от кошмари, откакто се помнех, но през последните две седмици бяха станали по-лоши.
	Откакто срещнах Дона.
	Лежах на одеялата и се мъчех да свържа фрагментите от съня, когато ме обзе силно чувство за дежа вю. Места, лица — все не можех да ги видя ясно, а мозъкът ми се мъчеше да възстанови забравените спомени и стомахът ми се свиваше, докато накрая усетих как в гърлото ми се надига горчивина. Каквото и да беше пропълзяло в подсъзнанието ми снощи, вече го бях виждала.
	Или го бях сънувала и преди.
	Лицето на Дона изникваше в съзнанието ми на фона на форми и фигури, които не исках да видя, полузабравени сцени, видения и спомени и един свят, който беше само наполовина истински…
	Болката в кокалчетата ми разкара образите. Бях забила юмрук в стената до мен.
	Изтрих кръвта и мазилката от ръката в ризата си и се надигнах от леглото, за да намеря още алкохол. Бутилките от предишната вечер — или от когато за последен път съм била будна — бяха празни и приличаха на широка стъклена гора, заемаща масата и пода, и свидетелстваща за обичайната ми компания.
	Алебарда.
	Вдигнах една бутилка със стилизирано изображение на брадва на етикета.
	Алебарда. Защо ми беше дошло наум това?
	Думата ме прободе като фрагмент от друг забравен сън, късче, полузаровено в съзнанието ми.
	Алебарда и Питика, пишеше в бележката, която Антън ми беше дал, както ми се струваше, в друг живот. Но не, имаше и друго — думата ме побутваше, причиняваше сърбеж, дразнене, което не отминаваше и отекваше дълбоко в съзнанието ми.
	Ехо от гласа на Дона? Образът й изплува в паметта ми, издигна се високо над мен, преливаше в хиляди пикселирани слоеве. Усещах ръцете й върху лицето си, докосващи мозъка ми — чувах гласа й, но думите се наслагваха в объркана маса.
	Дали си спомнях нещо, което беше казала, докато се борехме? Когато ме разкъсваше на парчета?
	Обхвана ме страх. Започнах да ровя из хаоса в апартамента за парче хартия, като хвърлях настрани бутилки, опаковки от храна и мръсни дрехи, докато си повтарях думата в главата си отново и отново, страхувайки се, че може да избледнее, преди да успея да я запиша.
	Намерих един стар плик и полузасъхнала химикалка и надрасках на него по-бързо, отколкото успявах да оформя думите в главата си: АЛЕБАРДА. ТОВА ОЗНАЧАВА НЕЩО ВАЖНО. ОТКРИЙ КАКВО.
	Изреченията плуваха пред погледа ми: откачени, абсурдни, сякаш ми се подиграваха. Те не означаваха нищо.
	Глупости. Смачках плика в ръката си.
	После кой знае защо го изгладих и го сложих в чекмеджето. В края на краищата „Алебарда“ имаше нещо общо с Питика; така се казваше в бележката на Антън. Беше глупаво да си мисля, че е нещо повече от това, а и все едно не можех да го разследвам, след онова, което беше направила Дона, но все пак… то трябваше да означава нещо.
	По някаква причина потреперих.
	Трябваше да пия нещо. Да. Големи количества алкохол — това ми звучеше идеално точно сега. Нещо в мен искаше да се напие царски и да изпадне в безсъзнание за три дни. Добър план.
	Грабнах ключовете си и тръгнах към вратата. Отворих я и видях Артър, който се канеше да почука.
	— Артър — изненадах се аз. — Здрасти.
	— Здрасти, Ръсъл — каза той.
	Постояхме за момент в неловко мълчание.
	Артър махна с ръка, сякаш да се извини:
	— Опитах се да ти се обадя.
	Телефони. Точно така. Порових в джобовете си и намерих последния си телефон. Гледаше ме празният му екран и смътно си спомних, че се ядосах като звънна преди няколко дни и го изключих. Натиснах копчето и видях съобщение, според което имах четиринайсет пропуснати обаждания.
	Ха!
	— Извинявай — казах аз. — Трябвах ли ти за нещо?
	За моя изненада той се захили. Имаше много красива усмивка.
	— Ръсъл, напомняш ми за някой, който познавах едно време. Някой, който беше дяволски умен също като теб и също толкова обидчив.
	— А?
	— Имаш ли нещо против да вляза за малко?
	— Разбира се, защо не. — Отворих широко вратата, тръгнах пред него и се отпуснах на влажното канапе. Артър седна до мен. Обходи с поглед гората от празни бутилки, но не каза нищо, а аз си напомних, че така или иначе не ме е грижа какво ще си помисли. Попитах: — И така?
	Какво има?
	Той имаше вид на човек, който търси подходящи думи.
	— Чекър се върна — каза той накрая. — Преди малко бях при него да го видя.
	— О-о — казах аз. — Добре.
	— Ти добре ли си? — попита той. Колкото и да е странно, стори ми се, че се интересува от отговора. Всъщност, изпитах силно усещане, че е бил целия този път дотук, за да… за да види как съм. Какво става тук?
	— Добре съм — казах аз.
	— Наистина ли? — Засмя се леко дрезгаво. — Защото аз не съм.
	Дали са канеше да сподели нещо с мен?
	— Струва ми се, че чакам живота да се нормализира — казах аз. За мен това донякъде беше станало. Като се изключат сънищата. Но може би и те бяха нормални. Беше ми трудно да си спомня.
	— Не съм работил по друг случай, освен този от шест месеца — каза Артър. — Ще е странно да се заема пак с рутинни разследвания и разводи.
	— Вълнуващият живот на частния детектив? — Ех, как се радвах, че нямах неговата работа.
	Той изсумтя.
	— Да, „вълнуващ“ не е точната дума. Все пак обикновено имам достатъчно работа, за да вземам случаи про боно за онези, които се нуждаят от това — и те винаги са по-добрите. Пак няма много вълнения, но изпитваш вътрешно удовлетворение, нали разбираш?
	Не бях сигурна защо ми го казва.
	— Разбира се — отговорих аз.
	— Само че не мога да си избия нещо от главата — продължи той. — Това, което направи с нас. Не ми харесва да съм нечия марионетка. — Стоманеният тон в тези думи би могъл да накара дори Дона да се замисли, ако вече не ни беше победила.
	— Да — казах аз. — И на мен не ми харесва.
	— Не мога… — Той потърка брадичката си с ръка. — Всичко, което си спомням, че си мислех, в онзи момент ми се струваше толкова логично.
	Все още ми се струва така, ако съм честен. Но в мен има нещо, което знае, че части от мен изобщо не са от мен… и все още не съвсем сигурен кои са тези части: просто знам, че са там. Мисля, че това ме плаши най-много, да не знам кое съм аз и кое е тя.
	— Съвсем сигурна съм, че когато насочи пистолета към мен, беше само Дона — казах аз.
	— Кой път?
	И двата се позасмяхме, макар че не беше смешно.
	— Не е обичайният ми навик, да знаеш — каза Артър. — Да поздравявам хората с пистолет. Не ме хвана в най-добрата ми седмица.
	— Е, и аз обикновено не повалям хората в безсъзнание, като се запознаваме — казах аз.
	Той се престори на изненадан.
	— Наистина ли?
	Ударих го по рамото. Съвсем малко по-силно, отколкото беше необходимо.
	— Ау! — Той ме изгледа с престорено възмущение, разтри рамото си и после пак стана сериозен.
	— Слушай. Мислех си нещо. Дона — когато ни държеше затворници, тя ни говореше, и на двама ни, дълго време.
	— Да — казах аз. — Да, говореше ни.
	— Откъде знаем… как може да знаем, че няма и друго?
	— Искаш да кажеш, откъде да знаем, че нямаме — как да кажа — спящи личности, скрити в нас или нещо подобно? Че това, което мислим, вече може изобщо да не са нашите мисли?
	— Нещо такова.
	Погледнах ръцете си. Не бих казала, че това никога не ми е минавало през ум.
	— Според мен за тях не би си струвало усилието — казах аз. — Да имат такова ниво на контрол. Тя получи каквото искаше от нас и… е, дори и накрая не бяхме изцяло под неин контрол, нали така?
	— Ти не беше — каза тихо той.
	— Нито ти — посочих аз. — Ти не ни предаде, докато не те подтикнахме да го направиш. И в последната минута отклони пистолета си — когато беше важно.
	— Съвсем малко.
	— Знаеше, че така ще ми дадеш възможност.
	Той кимна в знак на съгласие.
	— Хей, като стана дума. За това какво можеш да правиш. Много специално е, не е ли така?
	Въпросът ме свари, неподготвена. Опитах се да запазя неутрално изражение.
	— Какво имаш предвид — какво мога да правя?
	Той се засмя.
	— Имам очи, Ръсъл.
	— Добра съм по математика — казах аз. — Това е всичко.
	Той присви очи, все още усмихнат.
	— Някой път трябва да ми кажеш как става.
	— Някой път — съгласих се уклончиво аз.
	Престанахме да се шегуваме и Артър пак изпадна в мрачно настроение.
	— Наистина не можем да сме сигурни, нали? — каза той след малко. — Може да е нещо дребно. Хиляди малки неща, които може да е променила. Може да казваме, че накрая тя не успя с нас, но все пак… не знаем какво друго може да е направила.
	— Не — казах аз. — Предполагам, че не знаем.
	— Какво ще направиш?
	— Е, какво можем да направим? — попитах аз.
	Артър пое дълбоко дъх.
	— Да продължим да вземаме най-добрите решения, на които сме способни.
	И да се надяваме, че нищо не си е проправило път в мозъка ни и тиктака вътре като бомба с часовников механизъм, която някой ден ще ни накара да предадем себе си. И аз не бях особено щастлива от това.
	Но нямаше начин да знаем.
	— Какво ще кажеш да се наблюдаваме взаимно? — казах изведнъж. — Не ни дава абсолютна сигурност, но по този начин… И, Рио може винаги да познае с мен. Може да поддържаме връзка и да се предупреждаваме взаимно, ако започнем да откачаме.
	Той направи гримаса.
	— Да гледаме кой ще откачи прекалено? Откъде да знам?
	Пак го ударих по рамото.
	— Хей! — Той ме побутна леко в отговор. — Знаеш ли, това е добра идея. Със сигурност по-добре от нищо. Имаш ми телефона, нали?
	— Да.
	— Да останем във връзка. Нали разбираш, обаждаш се, казваш ми, че си добре. А и винаги може да вдигаш, когато ти звъня. Не мога да следя дали ще откачиш прекалено, ако не разговаряме редовно. — Той се усмихна, после протегна ръка и стисна рамото ми. — Ти си добро момиче, Ръсъл.
	Примигнах. Като предложих да се наблюдаваме един друг, си го мислех в светлината на взаимно изгодна бизнес сделка, но Артър изглежда го прие като увертюра към приятелство.
	— Аз… Щом казваш така — измъкнах се аз.
	— Така казвам.
	Той пак ми стисна рамото и се изправи.
	— Ще се чуем скоро, нали?
	Усетих някакво стягане в гърлото и гърдите си, същият вид стягащо чувство на дискомфорт, което изпитвам в някои ситуации на живот и смърт. Само че това беше един вид приятно чувство, което беше съвсем нелогично.
	— Да, добре — казах аз.
	— Утре ще ти звънна — каза Артър и си тръгна.
	Останах седнала на канапето, гледах в пода и се чувствах много особено.
	Не бях свикнала да имам приятели. Приятелите означават задължения, усложнения и усилия…
	_Но и идват да видят как съм_, посочи една друга част в мен. _И ми пазят гърба. И следят дали някой екстрасенс не ми е промил мозъка._
	Ха!
	Телефонът ми издаде звук.
	Беше есемес от Чекър, който се беше върнал в Лос Анджелис.
	Странното приповдигнато чувство в гърдите ми се усили.
C>
	СЪСТЕЗАНИЕТО ПО НАДПИВАНЕ Е ЗА ДОВЕЧЕРА.
	ЕЛА @ ДУПКАТА ТОЧНО В 8 ЧЕКЪР.
C$
	И после, секунда по-късно, още един есемес:
C>
	ОБЛЕЧИ НЕ6ТО СЕКСИ.
C$
	Взирах се в съобщенията. Поканата ми се струваше сюрреалистична, сякаш наблюдавах нечий чужд живот; някой, който живееше в обществото, някой, който имаше всички тези „човешки взаимоотношения“, някой, който получаваше есемеси, които не бяха свързани нито с работата ми, нито бяха смъртни заплахи.
	Бях ли способна да съм като този някой?
	Помислих си за визитата на Артър. Погледнах пак есемесите на Чекър. Може би не всички хора бяха лоши, помислих си аз. Поне не през цялото време.
	Може би… може би нямаше да е толкова ужасно нещо да не пия сама тази вечер.
	Натиснах бутона за отговор:
C>
	Стига новият ми колт 1911 да ти се стори секси. Ще се видим в 8.
@	Кас.
C$
