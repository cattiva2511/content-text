D>
	На скъпия Хел със (седемдесет пъти?) повече любов
D$


>
	_Тази сутрин устието е широко и притихнало, бледосиньото небе е осеяно с перести облаци, розови като коремчета на скумрии, а слабият бриз гони малки вълнички из плиткото море. Кучешкият лай разцепва тишината като изстрел и стряска чайките, които започват да крякат уплашено и литват във въздуха._
	_Дъждосвирци и рибарки хвръкват бързо, докато кучето подскача весело по брега на реката и търчи покрай рова, където острата трева отстъпва на израсналите в глината тръстики, а водата е ту солена, ту сладка._
	_В далечината Мелницата стои като страж, черна и обрулена на фона на хладното спокойствие на сутрешното небе, единствено творение на човешка ръка в пейзажа, което бавно се предава на морето._
	— _Боб! — Гласът на жената отеква над кънтящия кучешки лай. Задъхала се е от бързане след кучето. — Боб, негодник такъв! Пусни! Пусни, ти казвам. Какво си намерил?_
	_Когато тя наближава, кучето отново задърпва със зъби предмета, който се подава от калта, и опитва да го измъкне._
	— _Боб! Целият си се изкалял. Пусни го. О, боже, само да не е пак някоя мъртва овца!_
	_От последното усилие да измъкне находката си, кучето залита назад към брега, стиснало нещо между зъбите си. После триумфално се изкатерва обратно и поставя предмета в краката на собственичката си._
	_Тя стои и гледа слисана, а кучето диша тежко в краката й. Тишината се е завърнала в залива като прилив, чието време е дошло._


>	Първо правило
>	Излъжи

>>
	Сигналът за есемес, тихо бийп-бийп, не събужда Оуен и не би събудил и мен, ако не лежах будна, взирайки се в тъмнината. Бебето на гърдата ми по-скоро сумти — нито суче, нито пуска.
	Лежа неподвижно известно време и си мисля за есемеса. Кой би писал съобщения по това време? Никой от приятелите ми не може да е буден, освен ако… освен ако Мили не е започнала да ражда… Боже, не може да е Мили, нали? Бях обещала да гледам Ноа, ако родителите на Мили не успеят да дойдат от Девън навреме, но изобщо не съм помисляла, че…
	Не мога да стигна телефона от мястото си, затова отделям Фрея от гърдата си, като пъхам пръст в ъгълчето на устата й и я залюлявам леко. Гледам я известно време — дланта ми остава върху малкото й телце и усещам тупкането на сърцето й в крехката клетка на гръдния кош. Усещам как се отпуска, после се обръщам да взема телефона си. Собственото ми сърце забива по-бързо — като ехо на сърцето на дъщеря ми.
	Въвеждам пина си, присвивам леко очи срещу яркия екран и си казвам, че това е глупаво — терминът на Мили е след четири седмици, сигурно есемесът е някакъв спам от рода на „обмисляли ли сте да предявите иск по застраховката си за защита на плащанията“.
	Но когато най-после отключвам телефона, виждам съобщението, което не е от Мили. Състои се само от три думи.
C>
	Нужни сте ми.
C$
	Три и половина през нощта е и аз съм напълно будна, крача по студения кухненски под, хапя ноктите си и опитвам да потисна копнежа да запаля. Не съм докосвала цигара от почти десет години, но желанието да изпуша една ме връхлита неочаквано в странни моменти на стрес или уплаха.
	_Нужни сте ми._
	Няма нужда да питам какво означава това — защото знам, точно както знам и кой го е изпратил, макар че е от непознат номер.
	Кейт.
	Кейт Атагън.
	Дори изричането на името кара образът й да изплува пред мен като силен полъх — мирисът на сапуна й, луничките по основата на носа, като разсипана канела върху маслинова кожа. Кейт. Фатима. Теа. И аз.
	Затварям очи и си ги представям всички, а телефонът още топли джоба ми в очакване на следващите есемеси.
	Фатима сигурно спи до Али, сгушена до гърба му. Нейният отговор ще пристигне в шест сутринта, когато тя става, за да приготви закуска за Надя и Самир и да ги изпрати на училище.
	Теа. Теа си я представям по-трудно. Ако работи нощем, сега е в казиното, където на персонала е забранено да ползват телефоните си, и нейният ще остане заключен в шкафчето до края на смяната. Тя приключва работа към осем сутринта може би? После ще пийне нещо с другите момичета и след това ще отговори, превъзбудена от успешната нощ, в която е раздавала карти, подреждала чипове и се е оглеждала за измамници и професионални комарджии.
	И Кейт. Кейт сигурно е будна — тя е изпратила есемеса в края на краищата. Вероятно седи на работната маса на баща си — която, предполагам, вече е нейна — до прозореца, обърнат към устието, и гледа как водата, отразяваща облаците и тъмния едър силует на Мелницата, става бледосива от първите лъчи на зората. Сигурно пуши, както винаги. Очите й са вперени във вълните — неспирни, настъпващи и отдръпващи се вълни — гледка, която никога не се променя, но и никога не е същата в следващия миг — точно като самата Кейт.
	Дългата й коса е дръпната назад, разкривайки фините й скули и бръчиците в ъгълчетата на очите, издълбани от трийсет и две години вятър и морски въздух. Пръстите й са изцапани с маслени бои, набили се в кожичките и под ноктите, а очите й са в най-тъмния стоманено син нюанс, дълбоки и непроницаеми. Но тя е наясно какво ще й кажем — каквото сме й казвали винаги, когато и да получим този есемес, тези три думи.
	Идвам.
	Идвам.
	Идвам.


>>
	— Идвам! — викам към горния етаж, докато Оуен мърмори нещо, а Фрея проплаква сънливо.
	Когато се качвам в спалнята, той я държи на ръце и крачи напред-назад, а лицето му е още румено и набраздено от възглавницата.
	— Съжалявам — казва той, потискайки прозявката си. — Опитах да я успокоя, но нищо не помогна. Знаеш каква е, когато е гладна.
	Изпълзявам на леглото и избутвам възглавниците, така че да седна подпряна на таблата, а Оуен ми подава зачервената от възмущение Фрея, която ми хвърля един обиден поглед и после захапва гърдата ми, изсумтявайки доволно.
	Всичко утихва, чува се само лакомото сучене. Оуен отново се прозява, прокарва пръсти през косата си и поглежда часовника, после подръпва боксерките си.
	— Ще ставаш ли? — питам изненадано. Той кима.
	— Най-добре. Няма смисъл да опитвам да заспя и без това в седем трябва да стана. Мразя понеделниците.
	Поглеждам часовника. Шест часът. По-късно е, отколкото си мислех. Крачила съм нервно из кухнята по-дълго, отколкото предполагах.
	— Ти защо беше станала всъщност? — пита той. — Боклукчийският камион ли те събуди?
	Клатя глава.
	— Не, просто се събудих и не можах да заспя.
	Лъжа. Почти бях забравила вкуса на неистините върху езика си, хлъзгави и неприятни. Усещам твърдата топла издутина на телефона в джоба на халата си. Очаквам да завибрира.
	— Ясно. — Той потиска поредната прозявка и закопчава ризата си. — Искаш ли да направя кафе?
	— Да, естествено. — После, точно когато той излиза от стаята, добавям: — Оуен…
	Но той вече е тръгнал и не ме чува.
	Десет минути по-късно се връща с кафето и този път съм имала време да упражня думите си, да измисля какво да му кажа и да преценя доколко нехайно да прозвуча. Все пак преглъщам и облизвам пресъхналите си от нерви устни.
	— Оуен, вчера получих есемес от Кейт.
	— Колежката ти Кейт ли? — Той поставя чашата малко по-рязко и кафето се разлива. Попивам локвичката с ръкава на халата, за да спася книгата си, и това ми спечелва малко време, преди да отговоря.
	— Не, Кейт Атагън. Нали се сещаш, съученичката ми?
	— О, _онази_ Кейт. Която доведе кучето си на онази сватба, на която ходихме?
	— Точно така. Шадоу.
	Замислям се за него. Шадоу — бяла немска овчарка с черна муцуна и осеян с тъмни петна гръб. Сещам се как стои на прага и ръмжи на непознатите, как ляга и обръща корема си нагоре пред хората, които обича.
	— И…? — подканва ме Оуен. Осъзнавам, че съм млъкнала, отнесена в мислите си.
	— А, да. Кани ме да й отида на гости и мисля да приема.
	— Не звучи зле. Кога мислиш да отидеш?
	— Ами… сега. Тя ме кани сега.
	— А Фрея?
	— Ще я взема с мен.
	_Разбира се_, едва не добавям, но се удържам. Фрея отказва да пие мляко от шише, независимо от многобройните опити, които сме правили и двамата с Оуен. Единствената вечер, в която излязох на едно парти, тя беше плакала, без да спре, от 19:30 до 23:58, когато нахлух през вратата на апартамента и я грабнах от уморените и вцепенени ръце на Оуен.
	Ново мълчание. Фрея отпуска глава назад и ме поглежда някак смръщено, после се оригва тихо и се залавя отново със сериозната задача да се нахрани. Виждам на лицето на Оуен мислите, които препускат в главата му… че ще му липсваме… че ще се шири в леглото сам… че ще се наспи…
	— Може да се заема с боядисването на детската стая — казва накрая. Кимам, макар че това е продължение на един дълъг разговор помежду ни — Оуен иска да си върне спалнята ни и мен и смята, че Фрея трябва да спи в собствена стая на шестмесечна възраст. Аз… не съм на това мнение. Което отчасти е причината да не намеря време да разчистя спалнята за гости от всички вещи, натрупани в нея, за да я боядисаме в някакви бебешки цветове.
	— Може — съгласявам се.
	— Ами отиди, защо не — казва Оуен накрая. Обръща ми гръб и започва да рови из вратовръзките си. — Колата ще ти трябва ли? — пита през рамо.
	— Не, няма нужда. Ще взема влака. Кейт ще ме посрещне на гарата.
	— Сигурна ли си? Как ще мъкнеш целия багаж на Фрея във влака? Така добре ли е?
	— Какво? — За момент не съм сигурна какво ме пита, после осъзнавам, че ми показва една вратовръзка. — Да, добре е. Честно, няма проблем да отида с влака. Ще ми бъде по-лесно. Мога да накърмя Фрея, ако се събуди. Ще сложа всичките й неща в багажника на количката. — Той не реагира и осъзнавам, че вече се е замислил за задачите, които го очакват през деня, съставя си списък, както правех и аз допреди няколко месеца. — Добре, виж, може да замина днес, ако нямаш нищо против.
	— Днес? — Той събира монетите, оставени върху скрина, и ги пуска в джоба си, после идва да ме целуне по главата за довиждане. — Защо е това бързане?
	— Не е бързане — лъжа аз. Усещам, как страните ми пламват. Мразя да лъжа. Преди ми беше забавно — когато имах избор. Не го правя от толкова време, но усещането още го има някъде дълбоко в мен — като зъб, който боли тъпо и изведнъж ме раздира в агония.
	Обаче ми е най-неприятно, че лъжа Оуен. Някак винаги съм успявала да го държа настрани от паяжината, а сега и той попада в нея. Мисля за есемеса от Кейт в телефона ми и имам чувството, че от него капе отрова и прониква в стаята, заплашвайки да отрови всичко.
	— Просто Кейт тъкмо е в пауза между някакви проекти и е удобен момент за нея и… аз пък ще се върна на работа след няколко месеца, така че защо да не го направим сега.
	— Добре — казва той, леко озадачен, но не подозрителен. — Тогава по-добре да те целуна както трябва за довиждане.
	Той ме целува, продължителна и дълбока целувка, с която ми напомня защо го обичам, защо мразя да го заблуждавам. После той се дръпва и целува Фрея. Тя извърта очи настрани, за да го погледне, прекъсвайки сученето си за момент, после продължава с целеустремена решителност, която толкова ми харесва у нея.
	— И аз те обичам, малко вампирче — казва Оуен нежно, после се обръща към мен: — Колко време се пътува?
	— Около четири часа? Зависи от прехвърлянията.
	— Добре, да си прекараш страхотно. Прати ми съобщение, когато пристигнеш. Колко време мислиш да останеш?
	— Няколко дни? — Рискувам. — Ще се върна преди уикенда. — Още една лъжа. Не знам. Нямам никаква представа. Зависи колко време ще съм необходима на Кейт. — Ще разбера, когато стигна там.
	— Добре — повтаря той. — Обичам те.
	— И аз те обичам. — Най-после нещо, за което не лъжа.


>>
	Спомням си деня, почти до точния час, в който за пръв път срещнах Кейт. Беше септември. Чаках ранния влак за Солтън, за да пристигна в училището за обяд.
	— Извинете! — извиках нервно на перона с треперещ глас. Момичето пред мен се обърна. Беше много високо и изключително красиво, с издължено, леко надменно лице като картина на Модилиани. Дългата до кръста черна коса беше изрусена в златисто по краищата, преливайки към тъмно нагоре, а дънките бяха сцепени на бедрата.
	— Да?
	— Извинете, това ли е влакът за Солтън? — попитах задъхано.
	Тя ме изгледа от глава до пети, усетих как ме преценява, отбелязва новата ми униформа на „Солтън Хаус“, тъмносинята пола, още неомекнала от носене, чистия блейзър, който бях свалила от закачалката за пръв път тази сутрин.
	— Не знам — каза тя най-после, обръщайки се към някакво момиче зад себе си. — Кейт, това ли е влакът за Солтън?
	— Не се прави на ударена, Тий — сряза я момичето. Дрезгавият глас звучеше прекалено възрастен за вида й — не ми изглеждаше на повече от шестнайсет или седемнайсет. Тя имаше светлокестенява коса, подстригана много късо, която обграждаше като рамка лицето й, и когато ми се усмихна, кафеникавите лунички по носа й се набръчкаха. — Да, това е влакът за Солтън. Но гледай да се качиш на дясната половина, тъй като на _Хамптънс Лий_ го разделят.
	После двете се обърнаха и стигнаха до средата на перона, преди да се усетя, че не бях попитала коя е дясната половина.
	_Използвайте предните седем вагона за гарите до Солтън_ — пишеше на таблото, но какво означаваше „предните“? Предните, които бяха най-близо до бариерата, на която проверяваха билетите, или предните по посока на движението на влака, когато той потеглеше от гарата.
	Наоколо нямаше служители на гарата, които да попитам, но часовникът над главата ми показваше, че остават само няколко минути, така че стигнах до далечния край, където се бяха отправили другите две момичета, и изтеглих тежкия си куфар във вагона.
	Бях в купе с шест места, всичките празни. Почти веднага щом затръшнах вратата, прозвуча свирката на пазача и аз седнах с ужасното чувство, че съм в грешния край на влака. Бодливата вълнена тапицерия на седалката драскаше краката ми.
	С тракане и стържене на метал в метал влакът потегли от тъмния търбух на гарата и слънцето изведнъж обля купето така, че ме заслепи. Облегнах глава назад и затворих очи заради ярката светлина. Когато влакът ускори, се улових, че си въобразявам какво ще се случи, ако не се озова в Солтън, където ме очакваше директорката. Ами ако отпрашех за Брайтън и Кентърбъри или за някое съвсем друго място? Или още по-зле — ако се окажех разцепена на две, когато влакът се разделеше, и започнех да водя два живота, всеки отделен от другия, през цялото време, отдалечавайки се все повече и повече от онази аз, която трябваше да стана.
	— Здрасти! — каза един глас и очите ми се отвориха рязко. — Виждам, че си се качила на влака.
	Беше високото момиче от перона, това, което другото беше нарекло Тий. Стоеше на вратата на купето ми, облегната на дървената рамка, въртейки незапалена цигара между пръстите си.
	— Да — потвърдих, леко засегната, че двете с приятелката й не бяха изчакали да ми обяснят в кой край на влака да се кача. — Поне се надявам. Това ли е правилната половина, която е за Солтън?
	— Да — отвърна момичето лаконично. Тя пак ме огледа от глава до пети, потупа с цигарата си по рамката на вратата и после каза с маниера на човек, който споделя тайна и ти прави услуга: — Виж, не си мисли, че се държа като кучка, но да знаеш, че хората не си носят униформите във влака.
	— Какво?
	— Преобличат се в Хамптънс Лий. Това е… Не знам. Това е традиция. Реших да ти го кажа. Само тези, които са за първа година, и новите момичета ги носят по време на цялото пътуване. Така се набиваш на очи.
	— Значи… ти също учиш в „Солтън Хаус“?
	— Аха. Заради греховете ми.
	— Теа я изключиха — прозвуча един глас зад нея и видях другото момиче, онова с късата коса, което стоеше в коридора и балансираше с две чаши чай. — От три други училища. Солтън е последният й шанс. Не биха я приели никъде другаде.
	— Е, поне не са ме приели по милост — подхвърли Теа, но от начина, по който го каза, ми стана ясно, че двете са приятелки и тази размяна на хапливи реплики е част от ритуала им. — Бащата на Кейт е учителят по изкуство — обясни ми тя. — Така че безплатното обучение на дъщеря му е част от договора.
	— Е, Теа няма как да попадне в категорията на приетите от благотворителност — не отстъпи Кейт. _Голямо добрутро_ — изрече без звук тя и ми намигна. Опитах да скрия усмивката си.
	Двете с Теа си размениха погледи и усетих как някакъв неизречен въпрос и отговор преминаха помежду им. После Теа заговори.
	— Ти как се казваш?
	— Айза.
	— Е, Айза, защо не дойдеш при нас с Кейт? — Тя повдигна едната си вежда. — Нашето купе е нататък по коридора.
	Поех си дълбоко дъх и с усещането, че съм на път да скоча от много висок трамплин, кимнах бързо. Взех куфара си и последвах Теа, която се отдалечаваше пред мен. Нямах никаква представа, че това едничко просто действие е променило живота ми завинаги.


>>
	Странно е да се завърна на гара „Виктория“. Влакът за Солтън е нов, с вагон без отделни купета и с автоматични врати. Обаче перонът почти не се е променил и осъзнавам, че съм прекарала седемнайсет години, несъзнателно избягвайки това място — избягвайки всичко, свързано с онова време.
	Балансирайки с картонената чаша с кафе в една ръка, качвам количката на Фрея във вагона и оставям кафето на една празна масичка. После следва типичната дълга борба да разкопчая столчето от основата — мъча се с клипсове, които отказват да щракнат, и щипки, които не се отпускат. Слава богу, във влака е тихо и вагонът е почти празен, така че съм спасена от смущението, че препречвам пътя на хора, които се трупат пред мен или зад мен, или опитват да се проврат в тясното място покрай количката. Най-после, точно когато прозвучава свирката на пазача и влакът се поклаща, въздиша и потегля от гарата, последната закопчалка поддава и столчето на Фрея се освобождава и олеква в ръцете ми. Без да я будя, я намествам стабилно отсреща на масичката, където съм оставила кафето си.
	Вземам чашата си и се обръщам да взема чантата. В главата ми се стрелкат образи — как влакът рязко спира, как кафето ми се излива върху Фрея. Знам, че са нерационални — тя е от другата страна на пътеката. Но откакто я родих, съм станала такава. Всичките ми страхове — които преди се въртяха около разцепени на две влакове, врати на асансьори, странни шофьори на таксита и разговори с непознати — сега са се съсредоточили върху Фрея.
	Най-после и двете сме настанени удобно — аз с книгата и кафето си, Фрея — спяща, гушнала одеялцето до бузката си. Под яркото юнско слънце тя има ангелско изражение — кожата й е невероятно фина и прозрачна — и ме залива вълна от любов към нея, толкова болезнена и шокираща, сякаш съм разляла кафето върху оголеното си сърце. Седя и за момент не съм нищо освен нейна майка и няма никой на света освен нас двете.
	И после осъзнавам, че телефонът ми бръмчи.
	_Фатима Чаудри_ — пише на екрана. И сърцето ми прескача.
	Отварям съобщението с треперещи пръсти.
	_Идвам_ — гласи то. — _Ще тръгна с колата довечера, след като децата си легнат. Ще пристигна към 9–10._
	Значи се започна. Теа още не е реагирала, но знам, че и нейният есемес ще дойде. Магията се е развалила — илюзията, че сме само двете с Фрея и сме се отправили на почивка край морето. Спомням си защо всъщност съм тук. Спомням си какво направихме.
	_Взех влака в 12:05 от „Виктория“_ — изпращам есемес на останалите. — _Ще ме посрещнеш ли в Солтън, Кейт?_
	Не получавам отговорено знам, че ще е там.
	Затварям очи. Поставям длан върху гърдите на Фрея, за да съм сигурна, че е до мен. И после опитвам да заспя.


	Събуждам се стресната, а сърцето ми сякаш ще изскочи заради ужасния звук и рязкото поклащане. Инстинктивно посягам към Фрея. В първия момент не съм сигурна какво ме е събудило, после осъзнавам: делят влака на две, намираме се в Хамптънс Лий. Фрея се размърдва недоволно в кошчето си. С малко късмет може да заспи отново, но следва нова маневра, още по-рязка и шумна от предишната, и очите й се отварят широко, изпълнени с обида и шок, а лицето й се сгърчва в плач, издаващ недоволство и глад.
	— Шшшт… — Надвесвам се над нея и я вдигам на ръце. Затоплена е в пашкулчето си от одеялца и играчки. — Шшшт… Няма нищо, сладурче, всичко е наред, миличка. Не се плаши.
	Погледът й е мрачен и сърдит и тя забива глава в гърдите ми, докато разкопчавам копчетата на ризата си и усещам вече обичайния, но и винаги странен момент, в който млякото се спуска.
	Докато тя суче, прозвучава ново стържене и дрънчене, после свирката проехтява и бавно потегляме от гарата, перонът е заменен от коловози, а после от къщи и накрая — полета и телеграфни стълбове.
	Всичко е до болка познато. Лондон, през всички години, откакто живея там, се променя постоянно. Тук отварят магазин, там — кръчма. Изникват сгради — като Краставицата и Ледената висулка, някой супермаркет се разпростира на парче запустяла земя, блокове с апартаменти се множат като гъби, изскачат от разбития бетон и влажната пръст сякаш за една нощ.
	Но тази линия, по този маршрут — нищо не се е променило.
	Ето го изгорелия бряст.
	Ето го полуразрушения бункер от Втората световна война.
	Ето го паянтовия мост. Колелата на влака отекват глухо над пропастта.
	Затварям очи и се връщам там, в купето при Кейт и Теа, смея се, докато те навличат училищните поли над дънките, закопчават ризите върху летните си потници. Теа носеше чорапи, помня как ги изпъна върху невероятно дългите си слаби крака, после бръкна под униформената училищна пола, за да ги закопчее за жартиерите. Помня горещата руменина, която заля страните ми, когато за момент бедрата й се оголиха, как извърнах поглед към есенното поле с овес. Сърцето ми биеше трескаво, а тя се смееше на благочестивостта ми.
	— Побързай — каза невъзмутимо Кейт на Теа. Вече беше облечена и беше прибрала дънките и ботите си в куфара на рафта за багаж. — Скоро ще бъдем в Уестридж, а там винаги има тълпи от плажуващи, не искаш някой турист да получи инфаркт заради теб.
	Теа само се оплези, но довърши закопчаването на жартиерите си и приглади полата си точно когато навлязохме в гара Уестридж.
	Точно както беше предвидила Кейт, на перона имаше групички от туристи и Теа изстена шумно, когато влакът спря на гарата. Вратата на нашето купе се озова пред семейство от трима, тръгнали на плаж — баща, майка и момченце на около шест, което носеше кофичка с лопатка в едната си ръка и шоколадова ледена близалка в другата.
	— Има ли място за още трима? — попита весело бащата, когато отвори вратата. Тримата се качиха и затръшнаха вратата след себе си. Изведнъж малкото купе отесня.
	— Много съжалявам — каза Теа, сякаш наистина съжаляваше. — Много бихме се радвали да се настаните при нас, но приятелката ми тук… — Тя ме посочи. — … е освободена само за един ден и едно от условията на изпитателния й срок е да не контактува с малолетни. Разпореждането на съда беше много стриктно в това отношение.
	Мъжът примигна, а жена му се изкикоти нервно. Момчето не ни слушаше, беше заето да събира парченца шоколад от тениската си.
	— Загрижена съм за вашето дете — продължи Теа сериозно. — А и Ариадни не иска да се връща в интерната за непълнолетни престъпници.
	— Съседното купе е празно — каза Кейт и видях, че едва се удържа да не се разсмее. Тя се изправи и отвори вратата към коридора. — Много съжалявам, не искаме да ви обезпокояваме, но мисля, че така е най-добре. В интерес на безопасността на всички.
	Мъжът ни отправи един подозрителен поглед, после припряно изведе жена си и момченцето в коридора.
	Теа избухна в смях, когато те си тръгнаха, едва изчака да затворят вратата на купето, но Кейт само поклати глава.
	— Не печелиш точки за това — каза тя. Лицето й беше изкривено от усилието да не се разсмее. — Не ти повярваха.
	— О, стига. — Теа извади цигара от един пакет в джоба на блейзъра си и я запали, като си дръпна продължително, без да обръща внимание на знака „Пушенето забранено“ на прозореца. — Все пак се махнаха, нали?
	— Да, но само защото помислиха, че си смахната, мамка му. Така че не се брои!
	— Това… това някаква игра ли е? — попитах смутено.
	Последва дълга пауза.
	Теа и Кейт се спогледаха и отново видях онази безсловесна комуникация помежду им, като електрически заряд, прескачащ от едната към другата, сякаш се чудеха как да отговорят. После Кейт се усмихна с лека, почти потайна усмивка, наведе се напред през разстоянието между седалките и се озова толкова близо до мен, че видях тъмните нишки в сиво-сините й очи.
	— Това не е _някаква_ игра. Това е Играта на лъжи.


	Играта на лъжи.
	Сега си я спомням толкова ярко и отчетливо като мириса на морето и крясъците на чайките над устието и не мога да повярвам, че почти я бях забравила. Бях забравила листа с резултатите, който Кейт държеше закачен над леглото си, покрит с тайнствени означения по сложната й система на оценяване. Толкова за нова жертва. Толкова за напълно убеждаване. Допълнителни точки за сложни детайли или за повторно баламосване на някого, който почти е разобличил лъжата ти. Не съм се сещала за играта от толкова години, но в известен смисъл не съм спирала да я играя през цялото време.
	Въздъхвам и свеждам поглед към спокойното личице на Фрея. Докато суче, е напълно погълната от това занимание. Не знам дали мога да го направя. Не знам дали мога да се върна.
	Какво се е случило, за да накара Кейт да ни извика така внезапно и настойчиво посред нощ.
	Мога да се сетя само за едно нещо… и не мога да понеса да го повярвам.
	Точно когато влакът навлиза в Солтън, телефонът ми бийпва за последен път. Вадя го, очаквайки, че е потвърждение от Кейт, че ще ме посрещне. Но не е. От Теа е.
C>
	Идвам.
C$


>>
	Перонът в Солтън е почти празен. Когато тракането на влака отшумява в далечината, спокойствието на провинцията възцарява отново и чувам звуците на Солтън през лятото — свиренето на щурците, песните на птиците, далечния шум от комбайн, който жъне в полето. Винаги преди, когато пристигах тук, микробусът на „Солтън Хаус“ чакаше с шофьор, облечен в ливрея в мастилено и бледосиньо. Сега паркингът е горещ, прашен и пуст и няма никого, дори и Кейт.
	Докато бутам количката на Фрея по перона към изхода, крепейки тежката чанта на рамо, се чудя какво да правя. Да се обадя на Кейт? Трябваше да й се обадя кога пристигам. Бях предположила, че е получила есемеса ми, но ако телефонът й не е бил зареден?
	Натискам спирачката на количката, после вадя телефона си да проверя за съобщения и да видя колко е часът. Точно въвеждам пина си, когато чувам рева на двигател откъм пропадналия в коловози път, обръщам се и виждам една кола, която спира на паркинга на гарата. Очаквах да е огромният неугледен ленд роувър, с който Кейт дойде на сватбата на Фатима преди седем години, с дълги общи седалки и Шадоу, подал глава през прозореца с изплезен език. Но не е. Пристигнало е такси. За момент не съм сигурна дали е тя, после я виждам да се мъчи да отвори задната врата и сърцето ми прескача. Вече не съм адвокат, държавен служител и майка, аз съм просто момиче, което тича по перона към приятелката си.
	— Кейт!
	Тя е съвсем същата. Същите слаби, кокалести китки, същата кестенява коса и медена кожа, носът й си е все така чип и обсипан с лунички. Косата й е по-дълга, вързана с гумен ластик, и по фината й кожа около очите и устата има бръчици, но иначе си е Кейт, моята Кейт, и докато се прегръщаме, вдишвам характерния й аромат на цигари, терпентин и сапун, точно какъвто си го спомням. Задържам я на една ръка разстояние и се улавям, че се усмихвам широко и глупаво.
	— Кейт — повтарям глуповато и тя ме дръпва в нова прегръдка, заравя лице в косата ми, притиска ме толкова силно, че усещам костите й.
	А после чувам писукане и се сещам коя съм, коя съм станала — и всичко, което се е случило, откакто двете с Кейт се видяхме последния път.
	— Кейт — изричам отново. — Кейт, ела да се запознаеш с дъщеря ми.
	Дръпвам сенника, вдигам сърдитото шаващо вързопче и й го подавам.
	Кейт я взема с изражение на абсолютно страхопочитание и после слабото й неспирно променящо се лице, грейва в усмивка.
	— Ти си красавица — казва на Фрея и гласът й е нежен и дрезгав, точно какъвто го помня. — Също като майка си. Тя е прекрасна, Айза.
	— Нали? — Поглеждам Фрея, която се взира озадачено в лицето на Кейт, сините й очи са вперени в други сини очи. Протяга пухкавата си ръчичка към косата на Кейт, но после спира, хипнотизирана от особената светлина. — Има очите на Оуен — казвам. Като дете винаги съжалявах, че нямам сини очи.
	— Хайде — заговаря най-после Кейт, говорейки на Фрея, не на мен. Хваща ръката на Фрея, пръстите й галят копринената бебешка кожа, трапчинките на кокалчетата. — Да тръгваме.


	— Какво стана с колата ти? — питам, докато вървим към таксито. Кейт носи Фрея, а аз бутам количката, натоварила чантата вътре.
	— О, пак е счупена. Ще я оправя, но нямам пари, както обикновено.
	— Ех, Кейт.
	Ех, Кейт, кога ще си намериш нормална работа? — бих могла да попитам. Кога ще продадеш Мелницата, за да отидеш някъде, където хората ценят работата ти, вместо да разчиташ на несигурната върволица от туристи, които идват да почиват в Солтън? Но знам отговора. Никога. Кейт никога няма да напусне Мелницата. Никога няма да напусне Солтън.
	— Обратно към Мелницата ли, дами? — провиква се през прозореца шофьорът на таксито и Кейт кима.
	— Благодаря, Рик.
	— Ще прибера количката в багажника — казва той и слиза. — Сгъва се, нали?
	— Да. — Пак се боря с клипсовете, после осъзнавам — по дяволите, забравих столчето за кола. Взех кошчето на количката вместо това — мислех, че може да спи в него.
	— А, по тези места няма да срещнем полиция — успокоява ме Рик и затваря капака на багажника над сгънатата количка. — Освен момчето на Мери, а той няма да арестува мой клиент.
	Не се тревожа заради полицията, но после чувам името и се разсейвам.
	— Момчето на Мери? — поглеждам Кейт. — Да не е Марк Рен?
	— Същият — потвърждава Кейт с мрачна усмивка. — Сега е сержант Рен.
	— Не мога да повярвам, че е толкова голям!
	— Само няколко години по-малък от нас е — изтъква Кейт и осъзнавам, че е права. На трийсет години е достатъчно възрастен, за да бъде полицай. Но не мога да си представя Марк Рен като трийсетгодишен мъж. Представям си го като четиринайсетгодишно момче с акне и набол мъх над горната устна, прегърбен, за да прикрие ръста си от метър и осемдесет и пет. Чудя се дали ни помни. Дали си спомня Играта.
	— Съжалявам — казва Кейт, докато закопчаваме коланите си. — Дръж я в скута си, знам, че не е идеално.
	— Ще карам внимателно — успокоява ме Рик, докато потегляме с поклащане от разбития паркинг и поемаме по хлътналия път. — Пък и са само няколко километра.
	— И по-малко, ако минем през тресавището — подхвърля Кейт. Стисва ръката ми и знам, че тя си мисли за всички случаи, когато двете с нея сме минавали по този път през соленото тресавище до училището и обратно. — Но няма как с бебешката количка.
	— Горещо е за юни, а? — опитва да подхване разговор Рик, когато завива зад ъгъла и дърветата отстъпват на ярка слънчева светлина, която ме заслепява. Примижавам и се чудя дали съм взела слънчевите си очила.
	— Голяма жега — потвърждавам. — В Лондон не беше толкова топло.
	— Е, какво те води насам? — Рик среща погледа ми в огледалото за обратно виждане. — Ти беше съученичка на Кейт, нали?
	— Точно така — кимам и млъквам. Какво ме води тук? Един есемес? Три думи? Срещам погледа на Кейт и знам, че тя не може да каже нищо сега, не и пред Рик.
	— Айза дойде за срещата на съученичките — съобщава Кейт неочаквано. — В „Солтън Хаус“.
	Примигвам, а тя стисва предупредително ръката ми. После започваме да се друсаме през прелеза и колата се тресе и подскача през релсите толкова силно, че трябва да стискам Фрея с две ръце.
	— Много тежкарски вечери правят в „Солтън Хаус“, тъй съм чувал — казва Рик. — Най-малкият ми син ходи да работи като сервитьор, за да си изкарва джобни пари, и чувам всякакви неща. Балдахини, шампанско, такива работи.
	— Аз не съм ходила на такава среща досега — отбелязва Кейт. — Но стават петнайсет години, откакто завършихме, и реших тази година да взема да отида.
	Петнайсет? За момент си мисля, че е объркала сметките, после осъзнавам. Минаха седемнайсет години, откакто напуснахме, малко след десети клас, но ако бяхме останали за последните две години, щеше да е права. За останалите от класа ще бъде петнайсетгодишнина.
	Вземаме поредния завой и притискам Фрея още по-силно, в гърлото ми има буца и се ядосвам на себе си, че не нося столчето за кола. Беше _глупаво_ да не се сетя.
	— Често ли идваш тук? — пита ме Рик в огледалото.
	— Не — отвръщам. — Не съм идвала от известно време. Знаеш как е. — Размърдвам се смутено на седалката си. Усещам, че стискам Фрея прекалено силно, но не мога да отпусна ръцете си. — Трудно се намира време.
	— Красиво местенце е — подхвърля Рик. — Не мога да си представя да живея другаде, но сигурно е различно, ако човек не е роден и израснал тук. Откъде са родителите ти?
	— Те са… бяха — заеквам, усещам подкрепата от присъствието на Кейт до себе си и си поемам дъх. — Сега баща ми живее в Шотландия, но съм израснала в Лондон.
	Минаваме шумно по решетката за добитъка и после дърветата се разделят и отстъпват на тресавището.
	И изведнъж го виждам — устието на реката. Ширнала се сива и осеяна с тръстики, накъдрената от вятъра вода, отразяваща мързеливите перести облаци, избледнели от слънцето. Всичко е толкова ярко и отчетливо и голямо, че усещам буца в гърлото си.
	Кейт наблюдава лицето ми и долавям усмивката й.
	— Забравила ли беше? — пита тихо. Клатя глава.
	— Никога не бих. — Но това не е вярно. Бях забравила. Бях забравила _какво_ е. Нищо не може да се сравни с това устие. Виждала съм много реки, пресичала съм други естуари. Но никой не е бил толкова красив като този, където земята, небето и морето се сливат в едно, сякаш смесват кръвта си, пропиват се помежду си, оплитат се и се разбъркват, докато вече не може да се определи кое кое е, къде свършват облаците и къде започва водата.
	Пътят се вие и става съвсем тесен, после се превръща в чакълеста алея с трева между коловозите.
	И после я виждам — водната мелница: още по-западнала и порутена, отколкото я помня. Не е постройка, а по-скоро колекция от дърва, донесени от течението и събрани накуп от ветровете, с вид сякаш някой нов порив може да ги разпръсне всеки момент. Сърцето ми подскача в гърдите и спомените ме връхлитат неканени, блъскат се вътре в главата ми, сякаш размахват криле.
	Теа плува в естуара по залез, кожата й е златиста на вечерната светлина, дългите черни сенки на приведените дървета накъсват пламналата в огнени отблясъци вода и придават на устието великолепна тигрова окраска.
	Кейт се подава надвесена през прозореца на Мелницата в някаква зимна утрин, когато скрежът се е натрупал на дебел пласт по стъклата и е превърнал тръстиките и папурите в рошави създания. Кейт разтваря широко ръце, реве като диво животно и дъхът й се стеле към небето.
	Фатима лежи на дървения кей в тесния си бански, кожата й е станала като махагон от лятното слънце, а огромните й слънчеви очила отразяват примигващите по вълните отблясъци, докато тя се наслаждава на горещата ласка на деня.
	А Люк — Люк — тук сърцето ми се присвива болезнено и не мога да продължа.
	Стигнали сме до една порта по пътя.
	— Най-добре спри тук — казва на Рик. — Снощи нивото на прилива беше много високо и земята нататък още е много мека.
	— Сигурна ли си? — Той се обръща и ни поглежда през рамо. — Няма проблем да се пробвам да мина.
	— Не, ще стигнем пеша. — Тя посяга към дръжката на вратата и му подава десетачка, но той я отказва с махване с ръка.
	— Няма нужда от парите ти, патенце.
	— Но, Рик…
	— Но, Рик, нищо. Баща ти беше добър човек, каквото и да казват другите по тези места, и ти постъпи добре, като остана тук, напук на клюките. Ще ми платиш друг път.
	Кейт преглъща и виждам, че опитва да каже нещо, но не може, така че аз се намесвам:
	— Благодаря, Рик, но _аз_ настоявам да платя. Моля те.
	И му подавам десетачка на свой ред.
	Рик се колебае и аз я поставям в пепелника, преди да сляза от колата с Фрея на ръце, а Кейт вади чантата ми и количката от багажника. Най-после, когато Фрея е наместена и закопчана, той кима.
	— Добре. Но чуйте, ако ви се налага да отидете донякъде, просто ми звъннете, нали? По което и време да е, ден или нощ. Не ми харесва да знам, че сте сами тук без никакъв транспорт. Онова място… — Той посочва с глава към Мелницата. — … ще се срути някой ден и ако трябва да се придвижите донякъде, не се колебайте да ми се обадите, без пари ще дойда. Ясно?
	— Ясно — кимам.
	В тази мисъл има нещо успокоително.


>>
	След като Рик потегля, ние се споглеждаме. Необяснимо онемели, усещаме как слънцето напича върху главите ни. Искам да попитам Кейт за есемеса, но нещо ме спира.
	Преди да съм се решила да проговоря, Кейт се обръща и отваря портата, после я затваря след нас, а аз поемам по късата дървена пътека, която свързва Мелницата с брега.
	Самата Мелница се намира върху нанос от пясък, малко по-голям от самата постройка, който навярно някога е бил свързан с брега. В някакъв момент след построяването на Мелницата е бил прокопан тесен канал, който я е откъснал от сушата, с цел да се насочат надигащите се води от прилива към водното колело. Колелото го няма отдавна, само едно почерняло дърво стърчи под прав ъгъл от стената на някогашното му място. Сега там има дъсчена пътека, служеща като мост над трите метра вода, отделящи Мелницата от брега. Помня, че преди седемнайсет години минавах на бегом по него, понякога четирите тичахме заедно, но сега не мога да повярвам как сме вярвали, че ще ни издържи.
	Мостчето е по-тясно, отколкото го помня, гредите му са избелели от солената вода и разядени на места и за времето, през което не съм го виждала, не са му сложили парапет, но Кейт невъзмутимо тръгва по него, носейки чантата ми. Поемам си дълбоко дъх, опитвайки да прогоня образите в главата си (как някоя от дъските поддава, как количката пада в солената вода) и я следвам. В гърлото ми засяда буца, докато насочвам колелата над опасните пролуки и успявам да издишам чак когато стигаме до относителната безопасност на отсрещния край.
	Вратата е отключена, както винаги, също като едно време. Кейт натиска дръжката и се дръпва, за да ми направи път — а аз повдигам количката с Фрея върху дървеното стъпало и я вкарвам вътре.
	Минали са седем години, откакто последно видях Кейт, но не съм идвала в Солтън от два пъти повече време. За момент ми се струва, че съм се върнала назад във времето, отново съм на петнайсет и повехналата красота на това място ме пленява за пръв път. Виждам дългите асиметрични прозорци с напукани стъкла, гледащи към устието на реката, сводестия таван, който се издига нагоре и нагоре чак до почернелите греди на покрива, стълбището, което се вие, сякаш е пияно, и скача от една паянтова площадка до друга, покрай спалните, чак до таванското помещение, високо под покривните греди. Виждам опушената почерняла печка с кюнеца извит като змия, ниския диван с продънените пружини и най-вече картините, картините, които са навсякъде. Някои от тях не са ми познати, сигурно са на Кейт, но са разпръснати сред стотина, които са като стари приятели, чиито имена помня смътно.
	Там, над ръждясалата мивка, в златна рамка е Кейт като бебе, лицето й е обло и пухкаво, погледът й — яростно напрегнат, устремена е към нещо, което не се вижда.
	Там, между два дълги прозореца, виси недовършеното платно с устието в зимна утрин, сковано от скреж, и една самотна чапла стрелнала се ниско над водата.
	До вратата, която води към външната тоалетна, има акварел на Теа, чертите й са се размазали по краищата на грубата хартия.
	А над бюрото виждам скеч с молив на нас двете с Фатима, сплели ръце на столче, засмени, сякаш нямаме и едничък страх на този свят.
	Сякаш хиляди спомени ме връхлитат едновременно, всеки вкопчва пръсти и ме тегли към миналото — и после чувам шумен лай, поглеждам надолу и виждам Шадоу, който скача към мен като вихрушка от бяло и сиво. Спирам го, потупвам го по главата, докато той се притиска към крака ми, но той не е част от миналото и магията се е развалила.
	— Нищо не се е променило! — казвам, съзнавайки, че това звучи глупаво. Кейт свива рамене и започва да откопчава Фрея от количката.
	— Е, има някои разлики. Наложи се да сменя хладилника. — Тя кима към хладилника в ъгъла, който всъщност изглежда по-стар и окаян от предшественика си. — И се наложи да продам доста от най-добрите картини на татко, разбира се. Запълних празните места с мои картини, но не е същото. Трябваше да продам някои от любимите си — онази със скелета на калугерицата, другата със сивата хрътка на пясъка… но останалите… не мога да понеса да се разделя с тях.
	Тя поглежда над главата на Фрея към картините, които още са по местата си, и погледът й сякаш гали всяка една от тях.
	Вземам Фрея от ръцете й и я повдигам високо, без да изричам на глас, че това място прилича на музей. Изглежда като стаите от домовете на класиците, които са запазени във вида, в който са ги оставили. Спалнята на Марсел Пруст, възстановена до най-малката подробност в музея „Карнавале“. Кабинетът на Киплинг, съхранен като желиран в имението „Бейтмънс“.
	Само дето няма въженца, които да държат посетителите настрана, само дето Кейт продължава да живее тук, в този мемориал на баща й.
	За да прикрия мислите си, отивам до прозореца, потупвайки топлото твърдо гръбче на Фрея, по-скоро за да успокоя себе си, отколкото нея, и се взирам в панорамата на устието. Сега е отлив, но ниският дървен кей, който гледа към залива, е на малко повече от метър от плискащите вълни, и аз се обръщам към Кейт изненадана.
	— Кеят е потънал ли?
	— Не само кеят — обяснява Кейт мрачно. — Това е проблемът. Цялото място потъва. Един земемер идва да огледа и каза, че няма стабилни основи и че ако сега кандидатствах за ипотека, никога не биха ми дали.
	— Но чакай, какво значи това? Потъва? Не може ли да се стабилизира, да се подсилят основите! Не можеш ли да го направиш?
	— Всъщност не. Проблемът е, че отдолу има само пясък. Няма върху какво да се застопори допълнителната подпора за основата. Може да се отложи неизбежното, но накрая водата ще отнесе всичко.
	— Това не е ли опасно?
	— Надали. Тоест да, причинява някакви движения на горните етажи, от които подът става по-неравен, но няма да се срути за една нощ, ако това те тревожи. По-големият проблем е електричеството.
	— _Какво?_ — Взирам се в ключа за лампата на стената, сякаш очаквам всеки момент оттам да започнат да изхвърчат искри. Кейт се разсмива.
	— Не се тревожи. Сложиха ми един огромен бушон, когато положението стана много игриво. Ако нещо започне да фъщи, бушонът пада. Но така има тенденция осветлението да гасне, когато приливът е силен.
	— Сигурно никой не би направил застраховка на това място.
	— Застраховка? — Тя ме поглежда, сякаш съм казала най-невероятното нещо на света. — Как би ми хрумнало да си правя застраховка?
	Клатя глава и се чудя какво да кажа.
	— Какво всъщност правиш тук? Кейт, това е лудост. Не можеш да живееш така.
	— Айза — казва тя кротко. — Не мога да си тръгна. Как бих могла? Това място е абсолютно непродаваемо.
	— Тогава не го продавай, просто се махни. Дай ключовете на банката, обяви банкрут, ако се налага.
	— Не мога да се махна — настоява тя упорито и отива до печката, за да завърти ръчката на газовата бутилка и да запали малкия котлон. Чайникът отгоре започва да съска тихо, а тя вади две чаши и очукана кутия за чай. — Знаеш защо.
	И аз не мога да споря, защото наистина знам. Знам много добре защо. И това е същата причина, поради която се върнах тук.
	— Кейт — казвам, усещайки как вътрешно се напрягам. — Кейт, онзи есемес…
	— Не сега — спира ме тя. С гръб към мен е и не виждам лицето й. — Съжалявам, Айза, няма да бъде честно. Трябва да изчакаме и другите да пристигнат.
	— Добре — продумвам тихо. Но изведнъж не съм съгласна. Изобщо.


>>
	Фатима е следващата, която пристига.
	Почти се е стъмнило, топъл ленив бриз се просмуква през отворените прозорци, докато разлиствам страниците на някакъв роман, опитвайки да се разсея от творенията на въображението си. Част от мен желае да хване Кейт и да я разтърси здравата, докато не ми каже истината. Но друга част — също толкова голяма — се страхува да се изправи пред това, което се задава.
	В този момент всичко е спокойно, аз седя с книгата си, Фрея спи в количката, Кейт е при печката и от тигана върху котлона се носи аромат на сол и подправки. Иска ми се да остана вкопчена в това спокойствие възможно най-дълго. Може би, ако не говорим, можем да се преструваме, че съм тук поради причината, която изтъкнах на Оуен — среща на стари приятелки.
	От тигана се чува съскане, което ме стряска, и в същото време Шадоу започва да лае. Обръщам глава и чувам шума от гуми, които завиват от главния път по черния, който води към нас.
	Ставам от мястото си до прозореца и отварям вратата, която е от страната на сушата, и там виждам фаровете на кола да пронизват сумрака над тресавището. Голям черен джип подскача по неравния път, отвътре гърми музика, която кара блатните птици подплашено да се разхвърчат. Колата се приближава все повече и повече, после спира рязко с хрущене на чакъл и скърцане на ръчната спирачка. Двигателят изгасва и тишината рязко се завръща.
	— Фатима? — провиквам се аз, когато вратата на шофьора се отваря, и после се втурвам по мостчето да я посрещна. На брега тя разперва ръце и ме прегръща толкова силно, че почти ми спира дъха.
	— Айза! — Очите й са черни и блестящи като на червеношийка. — Колко време мина?
	— Не мога да се сетя! — Целувам я по бузата, наполовина скрита от копринената кърпа на главата й и хладна от климатика в колата, после се дръпвам назад, за да я огледам добре. — Мисля, че беше, след като роди Надя, дойдох да те видя, значи е било… леле, шест години?
	Тя кима, после вдига ръце, за да намести фибите, които държат шала на главата й, и за момент очаквам да го свали, както би постъпила Одри Хепбърн. Но тя не го прави, само го оправя и изведнъж осъзнавам, че това не е просто шал — това е хиджаб. Това е нещо ново. Ново, откакто се видяхме последно, а не откакто завършихме училище.
	Фатима забелязва, че я гледам, и отгатва мислите ми, после се усмихва, докато намества последната фиба.
	— Знам, малка промяна, нали? От много време се канех и когато Сам се роди… не знам. Просто ми се стори редно.
	— Заради… Али ли… — започвам, но бързо съжалявам за думите си, а Фатима ме поглежда косо.
	— Айза, скъпа, някога да си ме виждала да се подчинявам на някой мъж, ако самата аз нямам желание да направя нещо? — После въздиша. Мисля, че въздишката е заради мен, макар че може би е и заради всички пъти, когато са й задавали този въпрос. — Не знам — казва тя. — Може би раждането на децата ме накара да преосмисля някои неща. Или може би е нещо, към което съм се движила през целия си живот. Не знам. Знам само, че сега съм по-щастлива от всякога.
	— Е, аз… — замълчавам, опитвайки да определя как се чувствам. Гледам закопчаната й догоре блуза и елегантно нагънатия шал и не мога да не си спомня красивата й коса, как се спускаше като река върху раменете й и покриваше горнището на банския й, създавайки илюзията, че единствено тя я прикрива. _Лейди Годайва_ — я беше нарекъл веднъж Амброуз, макар че аз разбрах какво означава това доста по-късно. А сега… сега косата й я няма. Скрита е. Но аз разбирам защо тя може да иска да забрави тази част от миналото си. — Направи ми впечатление, това е. А Али? Той… т.е. също ли спазва всички правила? Рамадан и така нататък?
	— Аха. В известен смисъл това е нещо, до което достигнахме заедно.
	— Родителите ти сигурно са доволни.
	— Не знам. Малко е трудно да се определи — наистина. — Тя мята чантата си на рамо и тръгваме по мостчето, като стъпваме внимателно в сумрака. — Мисля, че са, макар че за мама никога не е било проблем, че не си покривам косата. Мисля, че тайничко е доволна, че сама стигнах до тази идея. Родителите на Али… колкото и да е странно, не са толкова доволни. Майка му е много смешна, все повтаря: „Но Фатима, в тази страна хората не обичат хиджаби, ще си навредиш на кариерата, другите майки в училището ще те мислят за радикална ислямистка“. Опитах да й обясня, че в клиниката са изключително благодарни, че имат жена лекар, която говори урду и работи на пълен работен ден, както и че половината приятели на децата са от мюсюлмански семейства, но тя просто не ми вярва.
	— Как е Али?
	— Чудесно. Току-що се издигна до консултант. Работи твърде много, но не сме ли всички така?
	— Не и аз. — Засмивам се виновно. — Аз си почивам, нали съм в отпуск по майчинство.
	— Да, вярно. — Тя ми се усмихва. — Спомням си го това почиване, състои се от вечно недоспиване и болезнено напукани зърна. Предпочитам да ходя на работа, благодаря. — Тя се оглежда. — Къде е Фрея? Искам да я видя.
	— Спи. Пътуването май я изтощи. Но скоро ще се събуди.
	Стигнали сме до вратата на Мелницата и Фатима спира, поставила ръка на дръжката.
	— Айза… — казва бавно и знам и без тя да го изрече, какво си мисли, какво се кани да попита. Клатя глава.
	— Не знам. Попитах Кейт, но тя искаше да изчакаме, докато се съберем всички. Каза, че иначе няма да е честно.
	Раменете й се отпускат посърнало и изведнъж всичко ни се струва кухо — безсмислената размяна на любезности пресъхва на устните ни. Знам, че и Фатима е нервна като мен, че и двете си мислим за есемеса от Кейт и опитваме да отгатнем какво означава той. Какво _би трябвало_ да означава.
	— Готова ли си? — питам. Тя издиша продължително през свитите устни и после кима.
	— По-готова няма да стана. По дяволите, това ще е странно и неловко.
	После отваря вратата и виждам как миналото я обгръща точно както се беше случило и с мен.


	Когато слязох от влака в Солтън в онзи първи ден, на перона нямаше никого освен Теа и Кейт и едно слабо тъмнокосо момиче на около единайсет или дванайсет, което се намираше чак в другия край. То се огледа несигурно нагоре-надолу по перона и после тръгна към нас. Когато ни доближи, видях, че и тя носи униформа на „Солтън“, а когато почти стигна до нас, открих, че е много по-голяма, отколкото я мислех — поне на петнайсет, просто беше дребничка.
	— Здрасти — каза тя. — За Солтън ли сте?
	— Не, ние сме банда педофили, които носят тази униформа, за да подмамват жертвите си — отвърна Теа машинално, после поклати глава. — Извинявай, това прозвуча тъпо. Да, и ние отиваме в „Солтън“. Нова ли си?
	— Да. — Тя закрачи редом с нас към паркинга. — Казвам се Фатима. — Имаше лондонски акцент, който веднага ме накара да се почувствам, сякаш съм си у дома. — Къде са всички останали? Мислех, че влакът ще бъде пълен с ученички от „Солтън“.
	Кейт поклати глава.
	— Повечето хора водят с коли децата си, особено след лятната ваканция. А и приходящите, които не спят в общежитието, както и тези, които си ходят всеки уикенд, трябва да се явят чак в понеделник.
	— Много ли са приходящите?
	— Около една трета от училището. Аз самата си ходя всеки уикенд. Сега съм тук само защото гостувах на Теа за няколко дни в Лондон и решихме да се върнем заедно.
	— А къде живееш? — попита Фатима.
	— Ей там. — Кейт посочи соленото тресавище и блестящата вода в далечината. Примигнах. Не виждах никаква къща там, но явно имаше нещо, скрито зад дюните или кривите дърветата покрай железопътната линия.
	— А ти? — обърна се към мен Фатима. Тя имаше обло, дружелюбно лице и красива тъмна коса, прибрана назад с шнола. — Отдавна ли учиш тук? Коя година си?
	— Аз съм на петнайсет, ще бъда в десети клас. Но и аз съм нова като теб. Ще живея в общежитието. — Не исках да обяснявам цялата история — за болестта на майка ми, дългите й престои в болница, покрай които ние с тринайсетгодишния ми брат Уил си стояхме сами вкъщи, докато баща ми работеше до късно в банката… за внезапното, стоварило ни се като гръм от ясно небе, решение да ни изпратят в училища пансиони. Никога не бях създавала проблеми. Не се бунтувах, не вземах наркотици, не правех сцени. Бях реагирала на болестта на майка си като учех още по-усърдно в училище. Трудех се повече и вкъщи, като поемах нещата, за които нямаше кой да се погрижи. Готвех и пазарувах, сещах се да платя на чистачката, когато баща ми забравеше.
	И после онзи разговор… _ще бъде по-добре за вас двамата… ще ви бъде по-забавно сред връстници… приемственост… да не страда обучението ви… годината на матурите е особено важна…_
	Не знаех какво да кажа. В действителност, още бях слисана. Уил просто кимна, прикривайки всичките си емоции, но вечерта го чух да плаче. Баща ми щеше да го закара в „Чартърхаус“ днес, което беше причината аз да пътувам сама с влака.
	— Баща ми е зает днес — чух се да казвам. Думите прозвучаха нехайно, почти отрепетирано. — Иначе щеше да ме докара.
	— Моите родители са в чужбина — обясни Фатима. — И двамата са лекари. Включиха се в благотворителен проект „Доброволци зад граница“. Ще работят една година без заплащане.
	— Мамка му! — възкликна Теа, видимо впечатлена. — Не мога да си представя баща ми да се откаже от един уикенд, камо ли от цяла година. Съвсем нищо ли не им плащат?
	— Общо взето. Получават нещо като стипендия, мисля, че така се водеше. За издръжка. Но е на нивото на заплатите на местните, така че надали ще е много. Всъщност това не ги интересува — за тях това е като нещо, което правят заради религията си — тяхна версия на саможертва в името на общото благо.
	Докато говорехме, бяхме заобиколили малката сграда на гарата и видяхме синия микробус, който ни чакаше. Една жена с пола и сако стоеше до вратата с папка в ръце.
	— Здравейте, момичета — поздрави Теа и Кейт тя. — Добре ли прекарахте лятото?
	— Да, благодаря, госпожице Рурк — отвърна Кейт. — Това са Фатима и Айза. Запознахме се във влака.
	— Фатима…? — Химикалът на госпожица Рурк се спусна по списъка.
	— Куреши — отвърна Фатима. — К-у-…
	— Намерих те. — Прекъсна я бързо госпожица Рурк и постави отметка в списъка. — А ти трябва да си Иза Уайлд.
	Тя произнесе името ми Иза вместо Айза, но аз кимнах смутено.
	— Правилно ли го произнесох?
	— Всъщност е Айза.
	Госпожица Рурк не каза нищо, само си отбеляза нещо в списъка и после пое куфарите ни и ги натовари отзад на микробуса, а ние се качихме една след друга.
	— Затворете вратата — каза госпожица Рурк през рамо и Фатима хвана дръжката и я затръшна. После потеглихме шумно от разбития паркинг и по дълбоките коловози на пътя към морето.
	Теа и Кейт си бъбреха на задната седалка на микробуса, а ние с Фатима седяхме смутени една до друга, опитвайки да си придадем вид, сякаш това е нещо, което правим всеки ден.
	— Досега живяла ли си в пансион? — попитах тихо Фатима. Тя поклати глава.
	— Не. Честно казано не бях сигурна дали искам да дойда тук, предпочитах да замина за Пакистан с родителите си, но мама не даде и дума да се каже. А ти?
	— И на мен ми е за пръв път. Ходила ли си в „Солтън“?
	— Да, идвахме в края на миналата година, когато мама и татко ми търсеха училище. Как ти се стори?
	— Аз… не съм го виждала. Нямаше време.
	Всичко беше решено, когато татко ми съобщи новината, прекалено късно беше за опознавателни посещения. Дори и това да се стори странно на Фатима, тя не реагира.
	— Става — успокои ме тя. — Изглежда… добре, не ме разбирай погрешно, защото ще прозвучи ужасно, но изглежда малко като луксозен затвор.
	Потиснах усмивката си и кимнах. Знаех какво има предвид, бях разгледала снимките в брошурата и на тях наистина се виждаше сграда, която малко наподобяваше затвор — голямата бяла фасада, обърната към морето, безкрайни железни огради. Снимката на проспекта показваше външния вид на сградата като почти болезнено аскетичен, с математически точни пропорции, подчертани, вместо смекчени от четирите леко абсурдни кулички, по една във всеки ъгъл, сякаш в последния момент архитектът се е разколебал във визията си и ги е добавил в опит да намали строгото излъчване на фасадата. Бръшлян и дори малко мъх биха могли да омекотят ъглите на сградата, но предположих, че нищо не може да оцелее на такъв ветрилник.
	— Мислиш ли, че ще можем да си изберем с кого да сме? В една спалня, имам предвид? — попитах аз. Това беше въпрос, който ме вълнуваше, откакто бях потеглила от Лондон. Фатима сви рамене.
	— Не знам. Съмнявам се, можеш ли да си представиш какъв хаос ще настане, докато всички се мотаят и избират съквартиранти? Предполагам, че просто ще ни разпределят.
	Кимнах отново. Бях изчела внимателно написаното в брошурата по въпроса, тъй като бях свикнала на уединение, и бях ужасена, че в „Солтън“ момичетата получаваха самостоятелни стаи чак в единайсети клас. В девети и десети клас споделяха стаята с друго момиче. Поне не бяха големи спални помещения като за по-малките.
	След това се умълчах. Фатима се зачете в един роман на Стивън Кинг, а аз гледах през прозореца към солените тресавища, край които минавахме, водната шир, издигнатите диги и виещи се канавки, а след тях пясъчните дюни отстрани на крайбрежния път. Усещах как морският вятър блъска силно микробуса.
	Забавихме, когато наближихме един завой по пътя, и забелязах, че госпожица Рурк сочи нещо, а после рязко завихме по дълга, покрита с бели камъчета алея, която водеше към училището.


	Смешно ми е, сега когато „Солтън Хаус“ е така дълбоко запечатан в паметта ми, да си спомням, че е имало време, когато училището ми е било напълно непознато и ново. В онзи ден седях мълчаливо в микробуса, докато се придвижвахме по алеята, следвайки един мерцедес и едно бентли, и попивах всеки детайл.
	Ето широката бяла фасада, ослепително ярка на фона на синьото небе, точно каквато я бях видяла в брошурата. Строгата й линия се подчертаваше още повече от редиците лъскави квадрати на прозорците, които бяха осеяли сградата на абсолютно равни интервали, а черните форми на пожарните стълби се издигаха отстрани и обикаляха куличките като промишлен бръшлян. В далечината се простираха хокейни игрища и тенис кортове, както и километри оградени ливади, които стигаха чак до солените тресавища зад училището.
	Когато наближихме, видях, че черната входна врата е широко отворена, и първото, което забелязах, беше ято от момичета с всевъзможни големини и форми, които търчаха във всички посоки, пищяха една на друга, прегръщаха родителите си, пляскаха длани с приятелките си, поздравяваха учителите.
	Микробусът спря и госпожица Рурк предаде Фатима и мен на една друга учителка, която се представи като госпожица Фаркхарсън. Теа и Кейт потънаха в тълпата, а Фатима и аз се озовахме сред пищящото множество от момичета, които проверяваха списъците на таблото за съобщения и възклицаваха къде са се паднали и в кой отбор са разпределени, стоварваха куфари и пътни чанти, сравняваха съдържанието на кутиите си за храна и новите си прически.
	— За нас е доста необичайно да имаме две нови ученички в десети клас — каза госпожица Фаркхарсън, надвиквайки без усилие шумотевицата, докато ни водеше към един висок коридор с ламперии по стените и извито стълбище. — Обикновено опитваме да смесим новите момичета с някои от старите, но в крайна сметка ви сложихме двете. — Тя провери списъка си. — Вие сте в… Кула 2Б. Кони. — Тя стисна ръката на едно по-малко момиче, което налагаше друго по главата с тенис ракета. — Кони, можеш ли да заведеш Фатима и Айза до Кула 2Б? Минете покрай столовата, за да знаят къде трябва да се върнат за обяд после. Момичета, обядът е точно в един. Чува се камбанка, но след нея има само пет минути, така че ви съветвам да тръгнете веднага щом я чуете, тъй като си е доста ходене от кулите. Кони ще ви покаже къде да отидете.
	Двете с Фатима кимнахме, малко замаяни от силния шум от ехтящи гласове, после повлякохме куфарите си след бързащата напред Кони, която вече се губеше в тълпата.
	— Обичайно не може да се използва главният вход — каза тя през рамо, когато я настигнахме, проправяйки си път между групичките момичета, и свърнахме по един коридор в дъното на фоайето. — Освен в първия ден от срока или ако сте в Почетния.
	— Почетния? — повторих като ехо аз.
	— Почетния списък. В него са капитаните на домовете… на отбори… префектите… от този род. Ще разберете, ако попаднете в него. Ако се колебаете, най-добре не използвайте тази врата. Досадно е, защото тя е най-прекият път откъм плажа или хокейните игрища, но не си струва конското. — Тя се шмугна без предупреждение през друга врата и посочи един дълъг облицован в каменни плочи коридор. — Това там в края е столовата. Не отварят вратите преди един, но не закъснявайте, не е лесно да си намериш място. Наистина ли сте в Кула 2?
	Не виждах смисъл да отговарям на това, но Фатима отвърна вместо двете ни.
	— Така каза онази жена.
	— Късметлийки! — каза Кони със завист. — В кулите са най-хубавите стаи, всички го знаят. — Тя не обясни защо, просто бутна една врата в стената и пое с бърз ход нагоре по тясното тъмно стълбище, скрито зад нея. Задъхах се, докато опитвах да не изоставам, а куфарът на Фатима се блъскаше във всяко стъпало. — Хайде! — подкани ни Кони нетърпеливо. — Обещах на Летиша да се срещнем преди обяда и няма да ми остане време, ако се бавите толкова.
	Кимнах отново, този път доста мрачно, и издърпах куфара си по поредните стъпала до следващата площадка.
	Най-после се озовахме пред врата, на която пишеше Кула 2, и Кони спря.
	— Имате ли нещо против да ви оставя тук? Няма как да се объркате — просто вървете нагоре и има само две стаи — А и Б. Вие сте в Б.
	— Няма проблем — отвърна Фатима почти без глас и Кони изтича без повече приказки, като заек, който се шмугва в дупката си, оставяйки двете ни с Фатима без дъх и слисани.
	— Е, това беше доста объркващо — отбеляза Фатима, след като Кони изчезна. — Нямам никаква представа как ще намерим пътя до столовката.
	— Май беше _столовата_ — казах машинално, после прехапах устната си, но Фатима сякаш не забеляза или поне не се засегна от поправката ми.
	— Влизаме ли? — попита тя и отвори вратата на кулата. Аз кимнах, а тя се дръпна назад и направи престорен поклон. — След теб…
	Надникнах вътре. Още едно стълбище, този път виещо се, което се губеше нагоре, и аз въздъхнах и стиснах дръжката на куфара си още по-здраво. Щях да бъда в отлична форма, ако всяко хранене беше свързано с изкачването на тези стъпала ден след ден.
	Първата врата, която подминахме, се оказа банята — мивки, две кабинки с тоалетни и нещо като кабина с вана. Продължихме нагоре. На втората площадка имаше още една врата. На нея пишеше просто Б. Погледнах Фатима и спираловидното стълбище надолу и повдигнах вежда.
	— Какво мислиш?
	— Давай — подкани ме Фатима весело и аз почуках. Отвътре не се чу никакъв звук, така че внимателно отворих вратата и влязох.
	Вътре имаше изненадващо приятна стая, повтаряща формата на извитата стена на кулата. Два прозореца гледаха навън, на север към тресавищата и на запад към безкрайните игрища и крайбрежния път. Осъзнах, че явно се намирахме в задния ляв ъгъл на сградата. Под нас бяха пръснати по-малки сгради, някои от които разпознах от проспекта — крилото с кабинетите по природни науки, салона за физическо възпитание. Под всеки от прозорците имаше по едно тясно легло с метална рамка, оправено с бели чаршафи и с по едно червено одеяло, сгънато в долния край. Имаше дървено нощно шкафче и между двата прозореца — два по-дълги шкафа, но не достатъчно широки, за да се опишат като гардероби. На единия имаше напечатан етикет Айза Уайлд, а на другия — Фатима Куреши.
	— Поне няма да се караме за леглата — отбеляза Фатима. — Тя стовари куфара си върху леглото до шкафа с нейното име. — Много са организирани.
	Аз изучавах пакета на бюрото до вратата, в който се набиваше на очи „Договор между ученичката и училището“ — който трябваше да се подпише от всяка ученичка и да бъде предаден на госпожица Уедърби. В този момент един невероятно дразнещ дрънчащ звук проехтя оглушително в коридора отвън.
	Фатима скочи, стресната също като мен, и ме погледна.
	— Какво, по дяволите, беше това? Не ми казвай, че ще чуваме това преди всяко хранене?
	— Май така излиза. — Усетих, че сърцето ми бие лудо заради шокиращия звук. — Гадост. Мислиш ли, че ще свикнем с това?
	— Сигурно не, но най-добре да тръгваме, нали така? Съмнявам се да намерим столовката за пет минути.
	Кимнах и отворих вратата към коридора, за да опитам да открия обратния път. Чух стъпки отгоре и вдигнах поглед с надеждата да последваме непознатите до столовата.
	Но краката, които видях да слизат по спираловидната стълба, бяха дълги, много дълги, и определено познати. Всъщност бях наблюдавала тези крака да се пъхат в съвсем неуниформени чорапи няколко часа по-рано.
	— Виж ти, виж ти — каза един глас и видях Теа, следвана плътно от Кейт, да завиват по стълбището към нас. — Познай кой е в 2Б. Изглежда, тази година може и да се позабавляваме, а?


>>
	— Значи вече не пиеш? — пита Кейт, докато пълни отново моята чаша, както и своята. На лицето й, осветено от лампата, когато задава въпроса на Фатима, е изписано въпросително изражение и веждите й са сбърчени, не точно намръщено, а някак питащо. — Ама… съвсем?
	Фатима кима и бута чинията си.
	— Съвсем. Това е част от сделката, нали така. — Тя забелва очи, възмутена от собствената си формулировка.
	— Липсва ли ти? — питам. — Пиенето, имам предвид.
	Фатима отпива от лимонадата, която си е донесла от колата, после свива рамене.
	— Честно? Всъщност не. Искам да кажа, да, спомням си колко забавно беше понякога, вкуса на джин с тоник и така нататък. Но не е като да…
	Тя млъква. Мисля, че знам какво се кани да каже. Алкохолът не е някаква безподобна благословия. Може би без него нямаше да направим някои от грешките, които бяхме допуснали.
	— Чувствам се щастлива и така — казва тя накрая. — Добре ми е. И така ми е по-лесно в някои отношения. Сещате се… като шофирам… като съм бременна. Не е чак толкова сложно да спреш.
	Отпивам от червеното вино, загледана в отблясъците от светлината на лампите, които висят от тавана. Мисля си, че Фрея спи точно над главите ни и алкохолът преминава от кръвта ми в млякото.
	— Аз гледам да спазвам мярка — подхвърлям. — Заради Фрея. Т.е. пия чаша-две, но не повече. Докато не спра да кърмя. Но няма да лъжа, беше ми много трудно да не пия нищо девет месеца. Единственото нещо, което ме крепеше, беше мисълта за бутилката совиньон блан в хладилника, която си пазех за след раждането.
	— Девет месеца. — Кейт замислено върти виното в чашата си. — Минали са години, откакто не съм изкарвала дори и девет _дни_ без пиене. Но ти вече не пушиш, нали Айза? Това е голямо постижение.
	Усмихвам се.
	— Да, спрях ги, когато се запознах с Оуен, и оттогава не съм пушила. Но толкова от мен, не мога да се справя с това да отрежа повече от един порок наведнъж. Ти си късметлийка, че никога не си пушила — добавям, обърната към Фатима.
	Тя се смее.
	— Това е полезно, наистина, по-лесно ми е да поучавам пациентите си за вредата от тютюнопушенето. Последното нещо, което ти трябва, е семейният ти лекар да ти казва да спреш цигарите, когато самият той вони на фасове. Али обаче все още запалва от време на време. Мисли си, че не знам, но разбира се, аз съм наясно.
	— Не ти ли се иска да му кажеш нещо? — питам, мислейки си за Оуен.
	Фатима свива рамене.
	— Това си лежи на неговата съвест. Бих се ядосала зверски, ако пушеше пред децата, но иначе си е между него и Аллах какво ще прави с тялото си.
	— Това е толкова… — започва Кейт, после се засмива. — Извинявай, не искам да прозвуча странно. Просто не мога да го проумея. Ти си същата Фатима като едно време, обаче… — Тя махва с ръка към хиджаба. Фатима го е свалила от главата си, но сега шалът е на раменете й, като напомняне колко са се променили нещата. — Не ме разбирай погрешно, това е страхотно. Просто ще ми трябва известно време да… свикна с положението. Също като с Айза и Фрея всъщност. — Тя ми се усмихва и виждам фините бръчици в ъглите на устата й. — Беше толкова странно, когато се появи на гарата с това малко човече. И като те гледам как я успокояваш, как бършеш лицето й, как сменяш памперса й, сякаш си го правила цял живот… Трудно ми е да си спомня, че си майка, когато седиш тук, на същия стол, на който сядаше винаги. Изглеждаш съвсем същата, сякаш нищо не се е променило, обаче…
	Обаче всичко се е променило.


	Станало е единайсет, когато Фатима поглежда часовника си и бута стола си назад. Говорихме и говорихме, за всичко — от пациентите на Фатима до селските клюки и работата на Оуен, но през цялото време заобикаляхме неизречения въпрос — защо Кейт ни беше повикала така спешно?
	— Ще си лягам — обявява тя. — Може ли да ползвам банята?
	— Разбира се — отвръща Кейт, без да вдигне глава. Тя си свива цигара, тънките й кафяви пръсти наместват и оформят тютюна с тренирано умели движения. Вдига я към устните си, облизва хартията и после поставя готовата цигара на масата.
	— И аз ще спя в стаята в дъното или…?
	— Извинявай, трябваше да ти покажа. — Кейт клати глава, недоволна от себе си. — Не, Теа ще спи в спалнята долу, а теб те сложих в моята стая. Аз вече спя на последния етаж.
	Фатима кима и се отправя към банята, оставяйки ни сами с Кейт. Гледам как Кейт взема цигарата и потупва края й по масата.
	— Не ми пречиш — казвам, знаейки, че се въздържа заради мен, но тя клати глава.
	— Не е честно, ще изляза на кея.
	— Ще дойда с теб. — Тя отваря продънената дървена врата, която води към кея от страната на реката, и двете излизаме заедно в топлата нощ.
	Тъмно е, а над устието грее красива луна. Кейт отива до левия край на кея, този, който гледа нагоре към реката, към селото Солтън. За момент не разбирам защо, после проумявам. Другият край на кея, този, който нямаше парапет, където обичахме да седим, провесили крака във водата по време на прилив, е потопен напълно. Кейт забелязва погледа ми и свива рамене примирено.
	— Така става, когато дойде приливът. — Тя поглежда часовника си. — Това е най-високото ниво, скоро ще почне да се оттегля.
	— Но… но, Кейт, нямах представа, че положението е толкова зле. Това ли имаше предвид, като каза, че цялото място потъва?
	Тя кима, пали цигарата с голямата си запалка „Бик“ и всмуква дълбоко.
	— Но това е сериозно. Т.е. то _наистина_ потъва.
	— Знам — казва Кейт с равен тон и издухва дълъг облак дим в нощта. Усещам как желанието се надига вътре в мен. Почти усещам вкуса на дима. — Но какво може да се направи? — пита тя реторично, без да вади цигарата от ъгълчето на устата си.
	Вече не издържам. Чакането.
	— Дай да си дръпна.
	— Какво? — Кейт се обръща да ме погледне, лицето й остава в сянка. — Айза, не. Стига, нали си ги спряла!
	— Знаеш много добре, че няма бивши пушачи, само такива, които не са пушили от известно време — казвам, без да се замисля, и после осъзнавам какво съм изрекла и кого цитирам, при което сякаш в сърцето ми се забива нож. Все още си мисля за него, дори след всички тези години, колко ли по-тежко й е на Кейт?
	— О, боже! — смотолевям, протягайки ръка. — Съжалявам, аз…
	— Няма нищо — успокоява ме тя, макар че вече не се усмихва и линиите около устата й изведнъж са станали по-дълбоки отпреди. Ново продължително дръпване от цигарата, после пъха ръчно свитата цигара между протегнатите ми пръсти. — Мисля си за него постоянно. От едно допълнително напомняне няма да ме заболи повече или по-малко.
	Държа цигарата, съвсем лека, между пръстите си и после с чувството, че се отпускам в гореща вана, пъхам върха между устните си и дърпам продължително, дълбоко в дробовете си. Боже, колко е хубаво…
	После се случват две неща. Далече нагоре по устието по посока на моста се задават две светлини от фарове, които се полюшват над вълните. Една кола спира в края на разбития път на Кейт.
	А от бебефона в джоба ми се чува тих, писукащ плач, който пронизва сърцето ми, и главата ми рязко се вдига, сякаш изтеглена от невидимото въже, което ме свързва с Фрея.
	— Дай. — Кейт протяга ръка и аз бързо й връщам цигарата. Не мога да повярвам какво направих току-що. Чаша вино както и да е, но наистина ли ще отида да прегърна дъщеря си, вмирисана на цигари? Какво би казал Оуен? — Ти върви при Фрея — казва тя. — Аз ще видя кой…
	Но докато търча вътре и нагоре по стълбите към стаята, където съм оставила Фрея, знам кой е. Знам точно кой е.
	Теа е, идва, както е обещала. Най-после всички сме тук.


	Горе на площадката почти се сблъсквам с Фатима, която тъкмо излиза от стаята си — старата стая на Кейт.
	— Съжалявам — казвам задъхано. — Фрея е…
	Тя се дръпва назад, пуска ме да мина и аз се втурвам към стаята в дъното на коридора, където Кейт е подредила старата дървена люлка, в която е спяла самата тя като бебе.
	Това е красива стая — може би най-хубавата, освен тази, която Кейт обитава сега — съчетание от спалня и ателие, заемаща целия горен етаж на Мелницата, някогашните покои на баща й.
	Когато вдигам Фрея на ръце, усещам, че е гореща и лепкава от пот. Вадя я от спалното й чувалче, осъзнавайки колко е топло в стаята. Опирам я на рамото си и опитвам да я успокоя, когато чувам някакъв шум зад себе си. Обръщам се и виждам Фатима на прага, оглежда се озадачено, чак сега забелязвам нещо, което ми беше убягнало, когато профучах покрай нея на площадката: още е напълно облечена.
	— Нямаше ли да си лягаш?
	Тя клати глава.
	— Молех се. — Гласът й е нисък и приглушен, старае се да не стресне Фрея. — Толкова е странно, Айза, да те видя тук, в _неговата_ стая.
	— Знам. — Отпускам се на плетения стол, а Фатима пристъпва в стаята и оглежда всичко: ниските мансардни прозорци, лакирания под от тъмно дърво, изсъхналите листа, провесени от гредите на тавана, потрепващи от топлия бриз от отворения прозорец. Кейт е изнесла повечето от вещите на Люк, музикалните му плакати, купчината мръсни дрехи зад вратата, акустичната китара, подпряна на перваза на прозореца, старинния грамофон, който стоеше на пода до леглото. Но в стаята все още се усеща неговото присъствие, не мога да мисля за нея по друг начин, освен като стаята на Люк, макар че Кейт я нарече задната спалня, когато ме водеше към нея.
	— Поддържате ли връзка? — пита Фатима. Клатя глава.
	— Не, а ти?
	— Не. — Тя присяда на ръба на леглото. — Но трябва да си се сещала за него, нали?
	Не отговарям веднага, оправям тънкия плат до бузката на Фрея.
	— Рядко — казвам накрая. — От време на време.
	Но това е лъжа — и което е по-лошо, аз лъжа Фатима. Това беше най-важното правило в Играта на лъжи. Лъжем всички останали. Но никога не се лъжем една друга.
	Мисля за всички лъжи, които съм повтаряла и повтаряла през годините, докато не се запечатаха толкова дълбоко в съзнанието ми, че ми заприличаха на истина: тръгнах си, защото се нуждаех от промяна. Не знам какво се случи с него, той просто изчезна. Не съм направила нищо нередно.
	Фатима мълчи, но блесналите й очи не се отделят от мен и аз преставам да въртя нервно кичура коса между пръстите си и отпускам ръка. Когато наблюдаваш как хората лъжат толкова често, колкото ни се случваше на нас, свикваш да разпознаваш издайническите жестове на всяка. Теа си хапе ноктите. Фатима избягва да среща погледа ти. Кейт сякаш се вкаменява и става далечна и недостижима. А аз… пипам косата си, навивам я на възли около пръстите си, заплитам я в мрежа, усукана не по-малко от лъжите ни, без изобщо да забелязвам какво правя.
	Толкова се стараех да превъзмогна този навик — тогава. А сега по съчувствената усмивка на Фатима отгатвам, че старата ми странност пак ме е издала.
	— Това не е вярно — признавам. — Мислех си за него… много. А ти?
	Тя кима.
	— Разбира се.
	Замълчаваме и знам, че и двете си мислим за него… за ръцете му, за дългите тънки и силни пръсти, които танцуват по струните на китарата, първо бавно, като на любовник, после по-бързо, толкова бързо, че не можеш вече да ги следиш. За очите му, променящи се като очите на тигър, за начина, по който проблясваха от медни на ярко слънце до златистокафяви на сянка. Лицето му е запечатано в паметта ми и сега го виждам толкова ясно, сякаш стои пред мен — изпъкналия римски нос, който правеше профила му толкова характерен, широката изразителна уста, гъстите вежди и начина, по който се извиваха леко нагоре в краищата, придавайки му изражение на човек, който вечно се кани да се намръщи.
	Въздишам и Фрея се размърдва в дрямката си.
	— Искаш ли да изляза? — пита тихо Фатима. — Ако й преча…
	— Не, остани. — Фрея се унася и затваря очи, после рязко ги отваря, а крайниците й се отпускат и натежават, сигурен белег, че почти е заспала отново.
	Вече е съвсем отпусната и я поставям внимателно в люлката.
	Точно навреме, защото чувам долу стъпки и шум от рязко отваряне на врата, гласа на Теа, който отеква из къщата, по-силен от лая на Шадоу.
	— Скъпи мои, прибрах се!
	Фрея се стряска, размахва ръце настрани, но аз поставям длан върху гърдите й и очите й пак се затварят. Двете с Фатима излизаме от стаята на Люк и слизаме долу, където ни чака Теа.


>>
	Като си мисля за „Солтън Хаус“ сега, това, което си спомням най-добре, са неговите контрасти. Ослепително ярката светлина на слънчевите зимни дни, която се отразяваше в морето, и нощният мрак в провинцията — по-непроницаем от всяка лондонска тъма. Тихата концентрация в кабинетите по рисуване и какофонията на столовата с триста гладни момичета, очакващи да бъдат нахранени. И повече от всичко — силата на приятелствата, които се зараждаха само за няколко седмици в онази парникова среда… и враждите, които неизбежно ги съпътстваха.
	В онази първа нощ това, което ме порази най-силно, беше шумът. Двете с Фатима разопаковахме багажа си, когато отекна камбаната за вечеря. Движехме се из стаята в мълчание, топло и непринудено. Когато звънецът изпищя и се втурнахме забързано по коридора, шумотевицата, която ни посрещна, не можеше да се сравни с нищо, което бях чувала в предишното си училище — и само се засилваше, колкото повече се приближавахме до столовата. Обядът беше достатъчно шумен, но до края на деня бяха пристигнали още момичета и сега помещението беше претъпкано, а от екота на триста пискливи гласове имах чувството, че тъпанчетата ми ще се спукат.
	Двете с Фатима стояхме объркани и се оглеждахме за място, където да седнем, докато момичетата се блъскаха безцеремонно покрай нас, отправили се към приятелките си, когато видях Теа и Кейт в края на една от дългите полирани дървени маси. Седяха една срещу друга и имаше по едно свободно място и до двете. Кимнах на Фатима и тръгнахме да си проправяме път натам — но тогава едно друго момиче се шмугна пред нас и осъзнах, че и то се е отправило към тях. Нямаше да има място за всички ни.
	— Ти седни — казах на Фатима, преструвайки се, че нямам нищо против. — Аз ще седна на някоя друга маса, няма проблем.
	— Глупости! — Фатима ме побутна приятелски. — Няма да те оставя сама! Все някъде трябва да има две свободни места.
	Но тя не помръдна. В начина, по който момичето вървеше към Кейт и Теа, имаше нещо особено — някаква целеустремена враждебност, която не можех да определя точно.
	— Място ли си търсиш? — попита Теа мило, когато момичето стигна до нея. По-късно научих, че се казва Хелън Фицпатрик и че е клюкарка, но сега се засмя невярващо и някак с горчивина.
	— Благодаря, по-скоро бих седнала до тоалетните. Защо, по дяволите, ми каза, че госпожица Уедърби е бременна? Пратих й поздравителна картичка и тя напълно превъртя. Наказана съм да не излизам шест седмици.
	Теа не отвърна нищо, но видях, че едвам се сдържа да не се разсмее, а Кейт, която седеше с гръб към Хелън, изрече беззвучно _десет точки_ и ухилена, вдигна пръстите си към Теа.
	— Е? — настоя Хелън.
	— Объркала съм се, явно съм чула погрешно.
	— Не ме занасяй! Долна лъжкиня!
	— Беше шега — отвърна Теа. — Не съм твърдяла, че е сигурно — казах, че съм чула слухове. Следващия път си проверявай фактите.
	— Ще ти дам аз едни _факти_. И аз чух някои _факти_ за старото ти училище, Теа. Запознах се с едно момиче оттам на тенис лагера. Тя каза, че не си добре с главата и се е наложило да те изключат. Е, правилно са те преценили, мен ако питаш. Колкото по-скоро те изгонят оттук, толкова по-добре за мен.
	Кейт се изправи и се обърна с лице към Хелън. Изражението й беше съвсем различно от това, което бях видяла във влака. Сега беше толкова студено, жестоко и гневно, че малко ме изплаши.
	— Знаеш ли какъв ти е проблемът? — Тя се наведе напред, така че Хелън се принуди да направи крачка назад, почти неволно. — Прекарваш твърде много време в дебнене за слухове. Ако не вярваше на всяка гнусна клюка, която си дочула, нямаше да си наказана.
	— Майната ти — изстреля Хелън, после всички скочиха на крака, когато един глас прозвуча зад групичката. Беше госпожица Фаркхарсън, учителката по физическо.
	— Наред ли е всичко тук?
	Хелън изгледа предупредително Теа и сякаш прехапа език.
	— Да, госпожице Фаркхарсън — отвърна тя кисело.
	— Теа? Кейт?
	— Да, госпожице Фаркхарсън — потвърди Кейт.
	— Добре. Вижте, две нови момичета стоят прави зад вас и си търсят места, а никой не ги кани да седнат. Фатима, Айза, седнете на тези пейки. Хелън, ти имаш ли къде да седнеш?
	— Да, госпожице Фаркхарсън. Джес ми пази място.
	— Тогава върви да го заемеш. — Госпожица Фаркхарсън се обърна и се канеше да се отдалечи, когато рязко спря и изражението й се промени. Наведе се и подуши въздуха над главата на Теа. — Теа, какво подушвам? Моля те, не ми казвай, че си пушила в района на училището? Миналия срок госпожица Уедърби даде ясно да се разбере, че ако има нови случаи от този род, ще извикаме баща ти и ще обсъдим отстраняването ти от учебни занятия.
	Последва дълга пауза. Видях как пръстите на Теа са се вкопчили в ръба на масата. Тя си размени един поглед с Кейт и после отвори уста. Но за моя собствена изненада, аз заговорих първа.
	— Оказахме се във вагон за пушачи във влака, госпожице Фаркхарсън. Имаше един мъж с пура, горката Теа седеше точно до него.
	— Беше отвратително — вмъкна Фатима. — Такава воня. На мен буквално ми прилоша, макар че седях до прозореца.
	Госпожица Фаркхарсън се обърна да ни погледне и усетих, че преценява и двете ни — мен, с моето открито момичешко лице и усмивка, и Фатима, с нейните невинни и искрени тъмни очи. Усетих как прокарвам пръсти през косата си и се спрях, сключвайки длани зад гърба си, сякаш бяха в белезници. Госпожица Фаркхарсън кимна бавно.
	— Колко неприятно. Е, няма да говорим повече за това, Теа. _Този път._ Сядайте, момичета. Префектите ще започнат да сервират всеки момент.
	Седнахме и госпожица Фаркхарсън се отдалечи.
	— Дяволите ме взели — прошепна Теа. Тя протегна ръка през масата към мен и стисна пръстите ми. Нейните бяха студени и още трепереха нервно. — И… боже, не знам какво да кажа. Благодаря!
	— Сериозно! — Кейт поклати глава с изражение на облекчение и тъжно възхищение. Ледената ярост, която бях видяла в изражението й, когато скочи срещу Хелън, беше изчезнала, сякаш никога не беше съществувала. — И двете се проявихте като професионалистки.
	— Добре дошли в Играта на лъжи — обяви Теа. Тя погледна Кейт. — Нали?
	И Кейт кимна.
	— Добре дошли в Играта на лъжи. — Лицето й грейна в усмивка. — И това бяха десет точки.


>>
	На двете с Фатима не ни трябваше много време да разберем защо се смяташе, че най-хубавите стаи са в кулите — всъщност това ни се изясни още първата вечер. Бях се върнала в стаята ни, след като гледах един филм в общата зала. Фатима вече беше там, лежеше на леглото си и изглежда, пишеше писмо на тънка хартия за писма. Махагоновата й коса падаше като тъмни завеси от коприна от двете страни на лицето й.
	Тя вдигна поглед, когато влязох, и се прозя. Забелязах, че вече е по пижама — къс потник и розови трикотажни шорти. Когато се протегна, потникът й се надигна и разкри част от плоския й корем.
	— Готова ли си за лягане? — попита и се надигна в леглото.
	— Определено. — Отпуснах се на матрака и пружините му изскърцаха, докато свалях обувките си. — Боже, като разбита съм. Толкова нови лица…
	— Знам. — Фатима отметна косата си назад и сгъна писмото върху нощното шкафче. — Не можех да понеса да видя още нови хора след вечерята, затова се качих тук. Ужасно ли постъпих?
	— Не говори глупости. Сигурно и аз трябваше да направя същото. Все едно, не говорих с никого — там сякаш имаше предимно по-малки момичета.
	— Кой филм даваха?
	— „Баровки“ — отвърнах, потискайки прозявката си, после се обърнах с гръб и започнах да разкопчавам ризата си. От книгите с истории за пансиони си бях представяла, че между леглата ни ще има някаква преграда или завеса, която се дърпа, но се оказа, че такива има само в големите спални. В двойните стаи се предполагаше момичетата сами да си осигуряват уединение, когато се налагаше.
	Бях по пижама и ровех в шкафа си за несесера с тоалетни принадлежности, когато някакъв шум ме накара да спра и да погледна през рамо. Прозвуча като почукване, но не беше дошло откъм вратата на стаята.
	— Ти ли беше? — попитах Фатима. Тя поклати глава.
	— Точно се канех да те попитам същото. Прозвуча ми, сякаш идваше откъм прозореца.
	Завесите бяха спуснати и двете се ослушахме напрегнато. Точно когато щях да се засмея, че ни се е причуло, и да пусна някой коментар за Рапунцел, звукът се чу отново, този път по-силно. И двете изпискахме тихо, после започнахме да се кикотим нервно.
	Този път съвсем сигурно звукът беше дошъл от прозореца до моето легло, така че отидох до него и дръпнах завесата.
	Не знам какво очаквах — но каквото и да е било, със сигурност не беше това, което видях — едно бледо лице, заобиколено от мрак, надничаше през стъклото. За миг просто ахнах, после си спомних видяното от микробуса при пристигането ни — черните виещи се пожарни стълби отстрани на сградите и около кулите. Погледнах по-отблизо. Беше Кейт.
	Тя се усмихна и направи въртящ се знак с китката си. Осъзнах, че иска да отворя прозореца.
	Резето беше ръждясало и залепнало, така че се борих с него известно време, преди то да поддаде със скърцане.
	— Е — каза Кейт. Тя махна с ръка към паянтовата метална конструкция под нея, която смътно се очертаваше на по-бледия фон на морето. — Какво чакате?
	Погледнах Фатима, която сви рамене и кимна. Аз дръпнах одеялото от края на леглото, изкатерих се на перваза на прозореца и излязох навън в есенния мрак.
	Нощта беше тиха и спокойна и докато с Фатима следвахме Кейт нагоре по вибриращите метални стъпала на пожарната стълба, чувах далечния плисък на вълните, разбиващи се в каменния бряг, и крясъците на чайките, които се рееха над морето.
	Теа ни чакаше на върха на стълбата, когато минахме последния завой около кулата. Беше с тениска, която едва покриваше дългите й слаби бедра.
	— Опъни одеялото — каза ми тя и аз го разпънах върху металната мрежа и седнах до нея.
	— Сега вече знаете — усмихна се заговорнически Кейт. — Нашата тайна е в ръцете ви.
	— И всичко, което можем да предложим в замяна на вашето мълчание — каза провлечено Теа, — е това. — Тя вдигна бутилка „Джак Даниълс“. — И това. — Пакет цигари „Силк Кът“. — Пушите ли? — Потупа пакета и ни го подаде. Една цигара стърчеше отгоре.
	Фатима поклати глава.
	— Не. Но ще пийна от това. — Тя кимна към бърбъна и Кейт й подаде бутилката. Фатима отпи голяма глътка, потрепери, после изтри устата си и се усмихна.
	— Айза? — каза Теа, която още предлагаше цигарите.
	Аз не пушех. Бях опитвала един-два пъти в старото ми училище в Лондон и не ми беше харесало. Нещо повече, знаех, че родителите ми ще се разстроят много, ако започнех да пуша, особено баща ми, който беше пушил като младеж и от време на време се връщаше към пурите, въпреки че се мразеше за това.
	Но тук… тук бях друга… някоя нова.
	Тук не бях прилежната ученичка, която винаги си предаваше домашните навреме и чистеше с прахосмукачката вкъщи, преди да излезе с приятели.
	Тук можех да бъда която пожелаех. Тук можех да бъда съвсем различна.
	— Благодаря. — Взех цигарата от протегнатия пакет и когато Кейт щракна със запалката си, се наведох напред към пламъка, заслонен от дланите й, и косата ми падна върху медено кафявата й ръка като милувка. Дръпнах си предпазливо, затваряйки очи, за да не ми залюти от пушека, молейки се да не се задавя.
	— Благодаря за одеве — каза Теа, — задето ме оправдахте за мириса на цигари. Вие… наистина ми спасихте задника. Не знам какво ще стане, ако пак ме изключат. Определено се опасявам, че татко може да ме заключи някъде.
	— Няма проблем. — Издишах и се загледах в струйката дим, която се издигаше нагоре, покрай покрива на училището, към великолепната бяла луна, само на ден-два от това да се изпълни съвсем. — Но какво означаваше онова, което каза на вечерята? За точките?
	— Така следим резултата — обясни Кейт. — Десет точки, ако някой се хване напълно. Пет, ако измислицата не е толкова убедителна или ако се замеси друг играч. Петнайсет точки, ако се прецака някой, който е голям гадняр. Но точките не са най-важното, просто… не знам. Така е по-забавно.
	— Това е вариант на една игра, която играехме в едно от старите ми училища — допълни Теа. Тя си дръпна бавно от цигарата. — Правеха го с новите момичета. Идеята беше да ги накарат да направят нещо глупаво — нали се сещате, например им казваха, че има традиция ученичките да ходят на вечеря по халати за баня, за да са готови след това за вечерния душ, или ги убеждаваха, че на шестокласничките е позволено да се движат единствено по посока на часовниковата стрелка в двора. Такива глупости. Както и да е, когато пристигнах тук и отново бях новото момиче, си казах — да вървят по дяволите. Този път аз ще бъда тази, която лъже. И този път ще се запомни. Няма да се заяждам с новите момичета, тези, които не могат да се защитят. Ще си отмъщавам на тези, които командват — учителките, популярните момичета. Тези, които си мислят, че са над всичко. — Тя издиша облак дим. — Само че първия път, когато излъгах Кейт, тя не се ядоса и не заплаши да ме превърне в аутсайдер, просто се разсмя. И тогава разбрах. Тя не е една от тях.
	— И вие не сте — каза Кейт заговорнически. — Нали?
	— Да — потвърди Фатима. Тя отново отпи от бутилката и се усмихна широко.
	Аз само кимнах. Пъхнах цигарата между устните си и отново си дръпнах, този път по-дълбоко, усещайки как димът слиза в дробовете ми и се просмуква в кръвта ми. Главата ми се замая и докато оставях цигарата върху металната мрежа на площадката, ръката ми трепереше, но не казах нищо, надявайки се другите да не са забелязали внезапната ми слабост.
	Усетих, че Теа ме наблюдаваше, и се изпълних със странното убеждение, че независимо от самообладанието ми, тя не се е заблудила и знае точно какво си мисля и какви усилия полагам, за да се преструвам, че съм свикнала с това. Но не каза нищо, просто ми подаде бутилката.
	— Пийни — каза ми. Гласът й прозвуча остър като стъкло и после, сякаш усетила, че е прозвучала твърде властно, се усмихна, смекчавайки ефекта от заповедническия тон. — Имаш нужда от нещо, което да разсее напрежението от първия ден.
	Замислих се за майка си, която спеше, завита с болничния чаршаф, а във вените й се вливаше отрова, за брат ми, който беше сам в новата си стая в „Чартърхаус“, за баща ми, който в момента шофираше в мрака на връщане към празната ни къща в Лондон… нервите ми звънтяха, опънати като струни на цигулка. Кимнах и протегнах свободната си ръка.
	Когато уискито попадна в гърлото ми, го изгори като огън и се насилих да потисна кашлицата и давенето си, но успях да преглътна, усетих как жигоса хранопровода ми чак до стомаха. После напрежението вътре в мен се разсея, поне малко. Подадох бутилката на Кейт.
	Кейт я взе, вдигна я до устните си и когато отпи, не беше предпазлива глътка като нашите с Фатима, а две-три големи глътки, без пауза между тях, без дори да мигне, все едно пиеше мляко.
	Когато свърши, изтри устата си, а очите й грейнаха в мрака.
	— За нас — каза тя и вдигна високо бутилката и лунната светлина се отрази от стъклото. — Никога да не остареем.


>>
	Теа е тази, която не съм виждала най-дълго време, затова образът й в съзнанието ми, докато слизам по стълбите, е на онова момиче преди седемнайсет години с красиво й лице и коса като буря, задаваща се по огряно от слънце небе.
	Завивам по паянтовото стълбище и не виждам първо Теа, а акварела, нарисуван от Амброуз — закачен е в ъгъла на стената — Теа плува във водите на устието. Амброуз е уловил слънчевите отблясъци на кожата й и пречупващата се във водата светлина, главата й е отметната назад, а дългата коса — залепнала за главата, като пригладена с гел, й придава още по-пленителен вид.
	С този образ в съзнанието правя последния завой по стълбите, чудейки се какво да очаквам, и се озовавам пред Теа, която стои там.
	По-красива е от всякога — не бих повярвала, че това е възможно, но е така. Лицето й е по-слабо, чертите й — по-изразителни, тъмната й коса е късо подстригана. Сякаш красотата й се е свела до същината, без водопадите от копринено мека коса, боядисана в два тона, без грима и бижутата.
	По-възрастна е, по-поразително красива, още по-слаба — _прекалено_ слаба. И въпреки всичко си е съвсем същата.
	Сещам се за тоста, който Кейт вдигна онази вечер толкова отдавна, когато още почти не се познавахме. _Никога да не остареем…_
	— Тий — продумвам.
	И в следващия момент я прегръщам, усещайки костите й. Фатима също я прегръща и се смее, а Тий казва:
	— За бога, вие двете ще ме смажете. И внимавайте, че съм кална, проклетият таксиджия ме стовари на средата на пътя. Буквално се наложи да газя до колене, за да стигна дотук.
	Тя мирише на цигари… и алкохол, сладостта му е като презрели плодове в дъха й, докато се смее, заровила лице в косата ми, преди да ни пусне и да отиде до масата край прозореца.
	— Не мога да повярвам, че и двете сте майки. — Усмивката й си е каквато е била винаги, с извити устни, малко на една страна, потайна. Издърпва си стола, на който се настаняваше винаги, когато оставахме да пушим и пием до късно вечер, и сяда, после веднага пъха между устните си цигара „Собрание“ — черна със златен кант по края. — Как са позволили на такива изпаднали същества като вас да се размножават?
	— Не е за вярване, нали? — Фатима издърпва своя стол и сяда отсреща с гръб към печката. — Казах почти същото на Али, когато ми дадоха Надя, за да я отнеса от болницата вкъщи. Какво да правя сега, по дяволите?
	Кейт взема една чиния и я подава на Теа, повдигнала едната си вежда.
	— Да? Не? Яла ли си? Остана много кускус.
	Теа клати глава и пали цигарата си, преди да отговори, издухвайки нагоре струйка дим.
	— Не съм гладна. Само искам да пийна нещо. И да разбера защо, по дяволите, сме се събрали тук?
	— Имаме вино… и вино… — казва Кейт. Оглежда изкривения шкаф. — И… вино. Това е.
	— Боже, много си деликатна с мен. Няма нищо твърдо? Давай, явно ще пия вино.
	Кейт налива една огромна чаша, побираща поне една трета от бутилката, и я подава на Теа, която я вдига и поглежда пламъка на свещта в средата на масата през рубинените дълбини на виното.
	— За нас — казва накрая. — Никога да не остаряваме.
	Но аз вече не искам да пия за това. Аз искам да остарея. Искам да остарея, да видя Фрея пораснала, да усетя бръчките върху лицето си.
	Не успявам да направя коментара си, защото Теа спира за момент, почти вдигнала чашата до устните си и сочеща с пръст чашата с лимонада на Фатима.
	— Чакай, чакай, какви са тези глупости? Лимонада? Не се вдига тост с лимонада. Не си бременна пак, нали?
	Фатима клати глава усмихната и сочи шала върху раменете си.
	— Нещата са различни, Теа. Това не е просто моден аксесоар.
	— О, скъпа, хайде, това, че носиш хиджаб, не означава, че трябва да се държиш като монахиня! В казиното постоянно идват мюсюлмани, една от тях ми каза съвсем сигурно, че ако пиеш джин с тоник, това не се брои за алкохол, а за лекарство, заради хинина.
	— Първо, това е пълна глупост — отвръща невъзмутимо Фатима. Продължава да се усмихва, но в гласа й се долавя загатната твърдост. — И второ, би трябвало да се замислиш дали да вярваш на някого, който носи хиджаб в _казино_, предвид ученията на Корана за хазарта.
	В стаята се възцарява мълчание. Аз си разменям погледи с Кейт и си поемам дъх, преди да заговоря, но не се сещам какво да кажа, освен да срежа Теа да си затваря устата.
	— Едно време не беше такава праведница — подмята Теа накрая и отпива от виното си. Усещам как до мен Кейт се вкаменява от напрежение, но Теа се усмихва и ъгълчето на устата й се изкривява по характерния начин. — Всъщност може да греша, но определено си спомням една конкретна игра на покер със събличане… Или си спомням някоя друга госпожица Куреши?
	— А ти едно време не беше такава гаднярка — отвръща Фатима, но в гласа й няма злоба и тя също се усмихва. Пресяга се през масата и удря леко Теа по ръката, а Теа се засмива и истинската й, искрена усмивка — широка, несдържана и пълна със самоирония — грейва въпреки всичко.
	— Лъжкиня — казва тя, все така усмихната и напрежението се стопява във въздуха като статично електричество, което изтича в земята с безобидно припукване.


	Не знам колко е часът, когато ставам от масата, за да отида до тоалетната. Трябва да е доста след полунощ. Надниквам да проверя Фрея на връщане — тя спи спокойно, разперила блажено ръчички и крачета.
	Докато слизам по виещите се стъпала към стаята, където седят старите ми приятелки, ме връхлита внезапно усещане за дежавю. Фатима, Теа, Кейт седят на старите си места и за момент главите им са сведени над потрепващия пламък на свещта, все едно отново са на петнайсет. Сякаш грамофонна плоча е прескочила и се е върнала към ехото от предишните ни личности, усещам как духовете от миналото се струпват, Амброуз… Люк… Сърцето ми се стяга в гърдите, изпитвам почти физическа болка и за момент, за кратък, пронизващ момент — една картина минава пред очите ми, сцена, която толкова съм се старала да забравя.
	Затварям очи, скривам лице в дланите си, опитвам се да изтрия образа и когато отново поглеждам, там са само Теа, Фатима и Кейт. Но споменът си остава — тяло, изпънато върху килима, четири пребледнели от шок лица, потънали в сълзи…
	Усещам хладно докосване върху дланта си и се обръщам рязко, сърцето ми ще изскочи, докато оглеждам стълбите, които се вият в мрака.
	Не съм сигурна кого съм очаквала — все пак там няма никого освен нас — но който и да е, не е там — само сенките в стаята и лицата ни от миналото, които ме гледат от стените.
	После чувам тихия смях на Кейт и осъзнавам какво е станало. Не е призрак, а Шадоу — кучето на Кейт. Допрял е студения си нос до дланта ми, изглежда тъжен и объркан.
	— Според него, е време за лягане — обяснява Кейт. — Надява се някой да го изведе на последна разходка.
	— Разходка? — пита Теа. Вади нова цигара и пъха златния край между устните си. — Забрави. Аз казвам _да поплуваме_.
	— Не си нося бански — казвам машинално, преди да разбера какво означава повдигнатата й вежда и хитрото предизвикателно изражение, така че се засмивам, леко неохотно. — Няма начин, освен това Фрея спи горе, не мога да я оставя.
	— Тогава няма да плуваме надалече! — казва Теа. — Кейт. Хавлии!
	Кейт се изправя, отпива от чашата с вино на масата и отива до шкафа близо до печката. Вътре има изтънели стари хавлии, избелели до нюанси на пастелно сивкаво. Хвърля една на Теа и една на мен. Фатима вдига ръце.
	— Благодаря, но…
	— Хайде… — провлачва Теа. — Всички сме жени, нали?
	— Да, да и после се появява някой пияница, който се връща от кръчмата. Ще пропусна, благодаря.
	— Както искаш — примирява се Теа. — Хайде, Айза, Кейт, вие поне не ме предавайте.
	Тя става и започва да разкопчава ризата си. Вече се вижда, че отдолу не носи сутиен.
	Не искам да се събличам. Знам, че Теа ще се присмее на смущението ми, но не мога да не си мисля за промененото ми след бременността тяло, за сините вени по пълните с мляко гърди и стриите по отпуснатия още корем. Щеше да бъде различно, ако и Фатима се беше съгласила, но тя отказа — ще бъдем само аз, Теа и Кейт, а те двете са слаби и стегнати като преди седемнайсет години. Но знам, че няма как да се измъкна, не и без подигравки от Теа. Освен това част от мен _желае_ да го направи. Не само заради влажната коса на тила и залепналата за потния ми гръб рокля. Нещо повече е. Тук сме, всичките. Част от мен _иска_ да изживее отново онова чувство, когато правим нещо заедно.
	Вземам си хавлия и излизам в мрака. Когато бяхме тийнейджърки никога нямах куража да скоча във водата първа. Не знам защо — някакво странно суеверие, страх от това, което може да се спотайва вътре. Ако другите бяха там, щях да бъда в безопасност. Винаги Кейт или Теа бяха начело, обикновено побягваха по кея с писъци и скачаха със свити ръце и крака в средата, там където течението беше най-бързо. А сега съм прекалено страхлива и не мога да понеса да _не_ се гмурна първа.
	Роклята ми е от мек, разтеглив памук. Свалям я с едно движение и я пускам настрани, разкопчавам сутиена си и свалям гащите. После си поемам дъх и се потапям — бързо, преди другите да успеят да излязат и да видят мекото ми голо тяло.
	— Леле, Айза вече е във водата! — чувам отвътре, когато подавам глава над повърхността, треперейки от студ. Нощта е топла, дори гореща, но приливът е студен, солената вода е нахлула чак от Ламанша.
	Теа излиза на кея, докато аз крача по дъното и чакам кожата ми да свикне с температурата. Тя е гола, и сега забелязвам, че и нейното тяло се е променило, в известен смисъл също толкова драстично, колкото и моето. Винаги е била слаба, но сега е почти анорексична, стомахът й е хлътнал, гърдите — като плитки чинийки над изпъкналите ребра. Но едно нещо не се е променило — абсолютната липса на свян, докато върви към края на платформата, където лампата хвърля тънка сянка върху водата. Теа никога не се е стеснявала от голотата си.
	— Пазете се, кучки — казва тя и скача: съвършено гмуркане, дълго и плитко. Също и самоубийствено глупаво. Естуарът не е дълбок и е пълен с подводни препятствия — остри клони, заклещени в речното дъно, остатъци от стари кейове, дървени колове, капани за раци, боклуци, донесени от течението, пясъци, които се местят и променят от теченията и отминаващите години. Би могла да си счупи врата и виждам как Кейт примигва ужасено на кея, притиснала длани към устата си — но после Теа се подава на повърхността и изтръсква водата от косата си като куче.
	— Какво чакаш? — подвиква тя на Кейт, която издиша бавно с облекчение.
	— _Идиотка_ такава — казва тя, почти гневно. — Там в средата има пясъчен нанос, можеше да се претрепеш.
	— Обаче не го направих — изтъква Теа. Диша накъсано заради студа, очите й блестят. Когато вдига ръка от водата, за да повика Кейт, кожата й е настръхнала. — Хайде, влизай в морето, жено.
	Кейт се колебае… и за минута си мисля, че може би знам какво се върти в главата й. И в моята глава има един образ… плитка дупка, която се пълни с вода, пясъчните стени се свличат навътре… После изпъва гръбнак, неосъзнато непокорство до мозъка на костите.
	— Добре. — Тя сваля потника си, дънките и се обръща да разкопчае сутиена си, после, точно преди да влезе във водата, вдига бутилката с вино, която е изнесла на кея, и отпива голяма глътка. Има нещо младежко и уязвимо в наклона на главата й и движението в гърлото, само за момент годините се изплъзват и тя е същата онази Кейт, която седи на пожарната стълба в „Солтън Хаус“, отметнала глава назад, за да допие остатъка от уискито в бутилката.
	После пуска бутилката върху купчината с дрехи, навежда се, за да се гмурне, и усещам вълничките, когато тялото й разцепва водата само на метри от мен и после изчезва под повърхността, огряна от луната.
	Чакам я да изплува някъде наблизо… но тя не го прави. Няма мехурчета и е невъзможно да се види къде е, лунната светлина се отразява във водата и така е още по-трудно да се различи нещо под повърхността.
	— Кейт? — пристъпвам във водата. Тревогата ми се надига с всяка изминала секунда, в която още няма и следа от нея. И после викам: — Теа, къде, по дяволите, е Кейт?
	И тогава усещам нещо да улавя глезена ми, нещо студено се стяга около него и ме тегли надолу, дълбоко във водите на устието. Поемам си дъх, преди да се гмурна, но се озовавам много дълбоко, преди да мога да изпищя, борейки се с това, което ме тегли надолу.
	Също толкова внезапно, нещото ме пуска и аз изплувам, поемам си дъх и търкам солената вода от очите си, преди да открия ухиленото лице на Кейт до моето. Ръцете й ме придържат изправена.
	— Кучка! — казвам, опитвайки да си поема дъх. Не съм сигурна дали искам да я прегърна, или удавя. — Можеше да ме предупредиш!
	— Това щеше да развали ефекта — отвръща Кейт задъхана. Очите й блестят и се смеят.
	Теа е далече от нас, в средата на естуара, където течението е най-силно и водата — най-дълбока. Носи се по гръб точно където вълните сменят посоката си, и плува, за да се задържи на едно място.
	— Елате тук — вика ни тя. — Прекрасно е.
	Фатима ни гледа от кея, а Кейт и аз плуваме до Теа и също се отпускаме по гръб. Усещам как ръцете им се сплитат с моите и се носим като съзвездие от тела, бледи на лунната светлина, с преплетени крайници, пръсти, които сграбчват, и докосват, и пускат и отново сграбчват.
	— Хайде, Фати — вика Теа. — Тук е страхотно.
	Истина е. След като шокът от студената вода е отшумял, е изненадващо топло, а луната над главите ни е почти пълна. Когато се гмуркам под повърхността, я виждам, блестяща, пречупена на хиляди късчета, които пронизват млечните мътни води на устието.
	Когато подавам глава над водата, виждам, че Фатима се е приближила до кея и седи на ръба му, прокарвайки пръсти във водата, почти замечтано.
	— Не е същото без теб — умолява я Кейт. — Хайде… знаеш, че го искаш…
	Фатима клати глава и се изпратя, предполагам, за да влезе вътре. Но греша. Пред очите ми тя си поема дъх и скача — както е облечена, а шалът й се развява като крило на птица в нощта. Тялото й цопва шумно във водата.
	— Няма начин! — възкликва Теа. — Направи го!
	И ние се отправяме към нея, смеем се, треперим, обзети от нещо като истерия, а Фатима също се смее, изцежда шала си, прегръща ни, за да се задържи на повърхността, когато водата тегли дрехите й.
	Отново сме заедно.
	И в онзи кратък момент това е единственото, което има значение.


>>
	Късно е. Измъкнали сме се от водата със смях и ругатни, ожулили сме краката си на разядените дъски на кея, подсушили сме с хавлиите косите и настръхналите си тела. Фатима е сменила мокрите дрехи, клатейки глава на собствената си глупост, и сега лежим сънени на продънения диван на Кейт по пижами и халати. Бъркотия от ръце и крака, и протъркани одеяла, спомени, стари истории — _помните ли…_
	Косата на Фатима е пусната и влажна. Така, както виси край лицето й, я прави да изглежда по-млада, много по-близка до момичето, което беше някога. Трудно е да се повярва, че има съпруг и две деца. Докато я гледам как се смее на нещо, казано от Кейт, старинният часовник на стената удря два пъти и тя го поглежда изненадано.
	— По дяволите. Не мога да повярвам, че е станало два! _Наистина_ трябва да поспя.
	— Слабачка — подкача я Теа. Тя не изглежда изобщо уморена, всъщност има вид, сякаш може да будува още часове — очите й блестят, докато допива виното в чашата си. — Снощи в полунощ смяната ми още не беше започнала!
	— Ами точно. За теб това е нещо обичайно — казва Фатима. — Някои от нас са прекарали години, свиквайки със строгия режим на работата от девет до пет и грижи за две невръстни деца. Не е лесно да се излезе от него. Виж, Айза също се прозява!
	Всички се обръщат да ме погледнат и аз неуспешно опитвам да потисна прозявката си по средата, после свивам рамене и се усмихвам.
	— Съжалявам, но какво да кажа? Загубих издръжливостта си, заедно с талията. Но Фатима е права… Фрея ще се събуди в седем. Трябва да поспя няколко часа преди това.
	— Хайде — казва Фатима, изправя се и се протяга. — По леглата.
	— Чакайте — обажда се Кейт. Гласът й е тих и сега осъзнавам, че тя е била най-мълчалива от четирите ни в последните няколко часа. Фатима, Теа и аз се редувахме да разправяме любимите си истории, смешни ситуации, в които се беше озовавала някоя от нас, изровени от дълбините на паметта ни спомени… но Кейт мълчеше, без да сподели какво се върти в главата й. Сега гласът й ни изненадва и всички се обръщаме да я погледнем. Тя седи свита на топка на креслото, косата й е пусната, лицето й е в сянка, но нещо в изражението й ни кара да спрем. Стомахът ми се свива.
	— Какво? — пита Фатима и гласът й прозвучава неспокойно. Тя сяда отново, но този път на ръба на дивана, пръстите й се вкопчват в края на шала, който е провесила да се суши на решетката пред печката. — Какво има?
	— Аз… — започва Кейт и млъква. Свежда поглед. — О, боже — промълвява сякаш на себе си. — Не знаех, че ще ми бъде толкова трудно.
	Изведнъж знам какво се кани да ни каже и не съм сигурна, че искам да го чуя.
	— Изплюй камъчето — подканва я Теа с твърд тон. — Казвай, Кейт. Достатъчно избягвахме въпроса, време е да ни кажеш защо.
	_Защо какво?_ — би могла да попита Кейт. Но няма смисъл. Всички знаем какво има предвид Теа. Защо сме тук? Какво означаваше есемесът с онези три думи. _Нужни сте ми._
	Кейт си поема дълбоко дъх, после вдига глава, но лицето й остава в сянката от лампата.
	За моя изненада тя не казва нищо. Вместо това става и отива до купчината вестници в кофата за дърва до печката, оставени там за подпалки. Най-отгоре има брой на „Солтън Обзървър“ и тя го вдига мълчаливо, а лицето й разкрива целия страх, който е потискала през тази дълга пиянска вечер.
	Вестникът е от вчера и заглавието на първа страница гласи:
C>
#	ЧОВЕШКА КОСТ НАМЕРЕНА В УСТИЕТО.
C$


>	Второ правило
>	Придържай се към историята

>>
	— По дяволите. — Гласът, който нарушава мълчанието, е на Фатима и ме изненадва колко разпалено звучи. — По дяволите.
	Кейт оставя вестника да падне и аз го грабвам и очите ми трескаво обхождат страницата. _Полицаите са били повикани да идентифицират останки, намерени на северния бряг на естуара при Солтън…_
	Ръката ми трепери толкова силно, че едва успявам да чета, откъслечните фрази се размазват пред погледа ми. _Говорител на полицията потвърди… останки от човешки скелет… неназован свидетел… напреднало разлагане… съдебна медицина… шокираните местни… ограничен достъп до района…_
	— Те… — Теа непривично се затруднява да намери точната дума, после заговаря отново: — Те знаят ли…
	Млъква.
	— Знаят ли кой е? — довършвам вместо нея. Гласът ми е твърд и несигурен едновременно. Гледам Кейт, която седи, свела глава под тежестта на въпросите ни. Вестникът в ръката ми трепери, издавайки шум като от падащи листа. — Трупът?
	Кейт клати глава, но не е нужно да изрече думите, които всички си мислим: _Още не…_
	— Това е само една кост. Може да няма нищо общо, нали така? — изтъква Теа, но после лицето й се изкривява в тревожна гримаса. — По дяволите, кого заблуждавам? Мамка му! — Тя стоварва юмрука си, в който още стиска чашата, върху масата и чашата се чупи — навсякъде се разпиляват парчета стъкло.
	— О, Тий — казва съвсем тихо Кейт.
	— Спри с драматичните изблици, Тий — обажда се сърдито Фатима и отива до мивката да вземе четка и кърпа. — Поряза ли се? — пита през рамо.
	Теа клати глава с пребледняло лице, но позволява на Фатима да огледа ръката й и бърше пръските от вино с кърпата. Когато Фатима навива нагоре ръкава й, виждам това, което лунната светлина отвън е прикрила — белите белези от вътрешната страна на ръката й, отдавна зараснали, но още видими, и неволно потръпвам и отмествам поглед, защото си спомням кога тези рани бяха пресни и кървящи.
	— Идиотка — кара й се Фатима, но почиства внимателно парченцата стъкло от дланта й, а гласът й трепери.
	— Не мога да го направя — казва Теа и клати глава и чак сега осъзнавам колко е пияна, просто не й е личало. — Не и отново, не и сега. Дори и само слухове да тръгнат — в казината са адски стриктни, давате ли си сметка изобщо? И ако се намеси полицията… — Гласът й секва, в гърлото й се надига ридание. — По дяволите, може да си загубя лиценза. Може никога вече да не си намеря работа.
	— Виж, всички сме в това положение — изтъква Фатима. — Мислиш ли, че хората ще искат лекарка, около която витаят такива съмнения? Или адвокатка? — Тя сочи с глава към мен. — Двете с Айза можем да загубим не по-малко.
	Тя не споменава Кейт. Не се налага.
	— Е, какво ще правим тогава? — пита Теа накрая. Мести поглед от мен към Кейт и Фатима. — По дяволите. Защо ни повика тук?
	— Защото имахте право да научите — отвръща Кейт с треперещ глас. — И защото не измислих по-безопасен начин да ви го съобщя.
	— Най-добре да направим това, което трябваше да направим още преди години — заявява Фатима решително. — Да уточним всички подробности от историята, преди да ни разпитват.
	— Историята е каквато е била винаги — казва Кейт. Тя дърпа вестника от ръцете ми и го сгъва така, че да не вижда заглавието, оставяйки резки от нокти по хартията. Ръцете й треперят. — Историята е, че не знаем нищо. Не сме видели нищо. Не можем да направим нищо друго, овен да се придържаме към това — не можем да променяме версията си.
	— Обаче какво ще правим _сега_! — повишава глас Теа. — Да останем ли? Да си тръгнем? Фатима е с кола все пак. Нищо не ни задържа тук.
	— Ще останете — отговаря Кейт. В гласа й улавям нещо, което си спомням толкова добре — абсолютна категоричност, с която е невъзможно да се спори. — Ще останете, защото за всички останали сте дошли заради вечерята утре.
	— Какво? — мръщи се Теа и аз за пръв път се сещам, че те не знаят за това. — Каква вечеря?
	— Вечерята на бившите възпитанички на „Солтън Хаус“.
	— Но ние не сме поканени — изтъква Фатима. — Със сигурност няма да ни позволят да се върнем там. Не и след случилото се.
	Кейт свива рамене и вместо отговор отива до корковата дъска до мивката, където издърпва едно габърче, което крепи четири твърди бели покани. Връща се и ни ги показва.
	— Очевидно ще ни позволят.
C>
#	Асоциацията на момичетата на „Солтън Хаус“ кани
#	на Летния бал на бившите възпитанички
C$
	На празния ред на всяка от поканите са надраскани имената ни, написани на ръка с тъмносин химикал.
C>
	Кейт Атагън
	Фатима Чаудри (бивша Куреши)
	Теа Уест
	Айза Уайлд
C$
	Кейт ги държи разперени като карти за игра, сякаш ни кани да си изтеглим по една, да направим залог.
	Но аз не гледам имената или релефните златисти букви на текста. Взирам се в дупката, която е останала върху всяка от поканите от кабарчето, с което са били забодени на дъската. И си мисля, че колкото и да сме се борили да се освободим, накрая всичко свършва пак така — ние четирите, нанизани заедно на един шиш от миналото.


>>
	Часовете по рисуване бяха допълнителни за повечето ученички в „Солтън Хаус“, обогатяващо занимание, както го определяше училището, освен за онези, които се готвеха за изпит. Аз не бях от тях, така че няколко седмици след началото на срока, когато дните в „Солтън Хаус“ се бяха превърнали почти в рутина, се озовах в ателиетата по изкуство и видях Амброуз Атагън.
	Като повечето училища с пансион „Солтън Хаус“ групира ученичките в домове, всеки наречен на някоя древногръцка богиня. Двете с Фатима бяхме разпределени в един и същи дом, „Артемида“, богинята на лова, така че нашите обогатяващи занимания бяха приблизително по едно и също време и двете заедно се лутахме, търсейки ателиетата в една мразовита октомврийска утрин след закуска. Ходехме напред-назад из вътрешния двор и се оглеждахме за някой по-информиран от нас, за да го попитаме.
	— Къде, по дяволите, е това? — повтори Фатима за десети път и може би за осми път й отговорих:
	— Не знам, но ще го намерим. Не се паникьосвай.
	Точно изрекох това и една седмокласничка, стиснала огромна папка с листове за акварели, се стрелна покрай нас по посока на кабинетите по математика. Извиках след нея:
	— Хей, ти! Рисуване ли имаш?
	Тя се обърна. Беше се зачервила от бързане.
	— Да, но закъснявам. Какво има?
	— И ние имаме рисуване, но се загубихме. Може ли да вървим след теб?
	— Да, но побързайте. — Тя се шмугна под арката, покрита с бял снежноплодник и през една дървена врата, която не бяхме забелязали до този момент, скрита в сенките на храста, плъзнал по арката.
	Вътре имаше неизбежното стълбище — никога не съм била в толкова добра физическа форма, както когато учех в „Солтън Хаус“. Последвахме я нагоре — една, две, три поредици от стъпала, докато не започнах да се чудя къде, за бога, отиваме.
	Най-после стъпалата ни изведоха на малка площадка със стъклена врата, която момичето отвори със замах.
	Вътре имаше дълга галерия, стените й бяха ниски, но таванът се извиваше в триъгълен свод. Пространството над главите ни беше насечено от поддържащи греди и скоби, овесени с всевъзможни странни предмети, вероятно използвани за композиции от натюрморти — празна клетка, счупена лютня, балсамирана мармозетка с тъжни и мъдри очи.
	Нямаше прозорци, защото стените бяха твърде ниски, само капандури в сводестия покрив. Осъзнах, че сме на тавана над кабинетите по математика. Пространството беше окъпано от зимната светлина и пълно с предмети и рисунки, съвсем различно от всички други класни стаи, които бях видяла досега — бели, стерилни и болезнено чисти. Стоях на прага и мигах слисана.
	— Извинявай, Амброуз — каза задъхано седмокласничката и аз примигнах отново. Амброуз? Ново двайсет. Другите учители в „Солтън Хаус“ бяха предимно жени и предпочитаха да се обръщат към тях с _госпожице_ и фамилията им, независимо дали бяха омъжени, или не.
	Никой, абсолютно никой, не се представяше по име.
	Обърнах се да видя човека, когото момичето беше поздравило така свойски.
	И за пръв път зърнах Амброуз Атагън.


	Веднъж опитах да опиша Амброуз на едно старо гадже, с което бях преди Оуен, но открих, че това е почти невъзможно. Имам негови снимки, но те само показват мъж със среден ръст, тъмна чуплива коса и прегърбени рамене от вечното навеждане над някоя скица. Той имаше изменчивото лице на Кейт, а годините рисуване на слънце с присвити очи заради ярката светлина в залива бяха издълбали дълбоки линии в кожата му, с които колкото и да е парадоксално, той изглеждаше по-млад от четиридесет и петте си години, а не по-стар. Имаше същите стоманено сини очи като Кейт — единствената забележителна черта във външността му, но дори и те не изглеждат живи на снимките по начина, по който са запечатани в паметта ми — защото Амброуз беше толкова жив — вечно работеше, смееше се, обичаше… Ръцете му никога не спираха, винаги свиваха цигара или нахвърляха някоя скица, или надигаха чаша от евтиното червено вино, което държеше в двулитрови бутилки под мивката в Мелницата — прекалено грубо на вкус, за да го пие който и да е друг.
	Само художник от калибъра на самия Амброуз би могъл да улови тази живост, противоречието между пълната му концентрация и кипящата енергия, необяснимата магнетична привлекателност на мъж със съвсем обикновена външност.
	Но той никога не си нарисува автопортрет. Или поне аз не знам за такъв. Което е ирония на съдбата, защото той рисуваше всеки и всичко около себе си — птиците край реката, момичетата от „Солтън Хаус“, крехките цветя в тресавището, които потрепваха от летния бриз, вълничките, които вятърът диплеше в устието…
	Рисуваше Кейт отново и отново, къщата беше осеяна със скечове как тя яде, плува, спи, играе… а по-късно рисуваше и мен, Теа и Фатима, макар че винаги питаше за позволението ни. Още си спомням гласа му, накъсан, леко дрезгав, толкова подобен на гласа на Кейт.
	— Имаш ли нещо против да те нарисувам?
	Никога не го спирахме. Макар че може би е трябвало.
	В един дълъг летен следобед той ме нарисува седнала до кухненската маса, с презрамката на роклята ми паднала от едното рамо, подпряла брадичка с длани и вперила очи в него. Още си спомням усещането за слънцето върху бузата ми, за моя пламнал поглед, с който го наблюдавах, и за токовия удар, който се случваше всеки път, когато той вдигнеше поглед от рисунката си към лицето ми и очите ни се срещаха.
	Той ми даде онази рисунка, но не помня какво се случи с нея. Дадох я на Кейт, защото нямаше къде да я скрия в училище, а не ми се струваше редно да я покажа на родителите си или на момичетата в „Солтън Хаус“. Нямаше да разберат. Никой нямаше да разбере.


	След изчезването му имаше шушукания — за миналото, за присъдите, свързани с наркотици, за факта, че нямаше никаква преподавателска квалификация. В онзи първи ден обаче не знаех нищо за това. Нямах представа каква роля ще изиграе Амброуз в живота ни, както и ние в неговия, нито за последствията от срещите ни, които щяха да отекват през годините. Просто стоях, стиснала дръжката на чантата си, задъхана от бързането, а той се изправи от мястото, където стоеше, приведен над триножника на един ученик. Погледна ме с онези сини, сини очи и се усмихна, усмивка, от която кожата над брадата му се набръчка, както и ъгълчетата на очите му.
	— Здравейте — каза той мило, като остави четката, която държеше, и изтри ръце в художническата си престилка. — Мисля, че не се познаваме. Аз съм Амброуз.
	Отворих уста, но не успях да изрека нито дума. Имаше нещо необикновено във въздействащия му поглед. Караше те да повярваш, че държи на теб, напълно и безусловно. Сякаш нямаше друг на света, който да му е толкова важен колкото теб. Сякаш бяхте сами, въпреки пълната с хора стая.
	— Аз… аз съм Айза — промълвих накрая. — Айза Уайлд.
	— Аз съм Фатима — обади се Фатима. Пусна чантата си и тя тупна на пода, при което видях Фатима да се озърта, изпълнена с почуда също като мен — бяхме като Аладин пред пещерата със съкровищата в тази стая, толкова различна от строгия вид на всичко останало в училището.
	— Е, Фатима — каза Амброуз, — Айза, много се радвам да се запознаем.
	Хвана ръката ми в неговата, но не за да се ръкуваме, както очаквах. Вместо това притисна пръстите ми между своите, като заговорнически жест, сякаш си обещавахме нещо един на друг. Ръцете му бяха топли и силни, дълбоко в гънките на кокалчетата и около ноктите му имаше засъхнала боя, която изглеждаше, сякаш никакво търкане не може да я измие.
	— Хайде. — Той махна към стаята зад себе си. — Влизайте. Изберете си по един статив. И най-вече, чувствайте се като у дома си.
	И ние го направихме.


	Уроците на Амброуз бяха различни, това ни стана ясно веднага. Отначало забелязах най-очевидните неща — например че учениците се обръщат към Амброуз на малко име и че никой не носи униформения си блейзър и вратовръзка.
	— Няма нищо по-лошо от вратовръзка, която се влачи по картината ти — каза той в онзи първи ден, когато ни подкани да си тръгваме. Но имаше и още нещо — нещо различно от чисто практичния аспект. Освобождаване от официалността в някаква степен. Пространство, тъй необходимо пространство, където можехме да дишаме, и то насред стерилната дисциплина на „Солтън Хаус“.
	В час той се държеше професионално — въпреки всички момичета, които въздишаха по него и разкопчаваха ризите си така, че да се виждат сутиените им, когато се навеждаха над платната. Той спазваше нужната дистанция — физически, както и в преносен смисъл. В онзи първи ден, когато видя, че се мъча с рисунката си, той дойде и застана зад мен. Връхлетя ме натрапчивият спомен за старата ми учителка по рисуване, госпожица Драйвър, която често се навеждаше над раменете на учениците, за да прави някакви поправки, и ние усещахме топлината на тялото й, допряно до гърбовете ни, и можехме да подушим мириса на потта й.
	Амброуз, за разлика от нея, стоеше на известно разстояние, на около трийсет сантиметра зад мен, мълчеше замислен и местеше поглед от моя лист към огледалото, което бях подпряла на масата пред статива си. Рисувахме автопортрети.
	— Пълен боклук е, нали? — казах отчаяно. И после прехапах език, очаквайки мъмрене заради грубия език. Но Амброуз сякаш изобщо не ме чу. Той просто стоеше с присвити очи, сякаш изобщо не ме забелязваше, съсредоточил цялото си внимание върху хартията. Подадох му молива, очаквайки той да нанесе някакви корекции, както правеше госпожица Драйвър. Той го взе почти разсеяно, но не сложи и точка върху листа. Вместо това се обърна да ме погледне.
	— Не е боклук — каза той сериозно. — Но ти не гледаш, просто рисуваш това, което си мислиш, че се вижда. Погледни. Наистина се погледни в огледалото.
	Обърнах се, опитвайки да се вгледам в себе си, а не в обветреното, набраздено лице на Амброуз зад рамото ми. Това, което видях, бяха само недостатъци — петната на брадичката, загатнатата бебешка пухкавост около челюстта, непокорната коса, изскочила от ластика.
	— Причината да не се получава цялост е, защото рисуваш отделните черти, а не човека. Ти си повече от сбор от мимически бръчки и съмнения. Човека, когото виждам, когато те погледна… — Той спря и аз изчаках, усещайки очите му върху себе си, като се стараех да не се въртя нервно под настойчивия му поглед. — Виждам някого, който е смел — каза той накрая. — Виждам някого, който се старае много. Виждам някого, който е нервен, но е по-силен, отколкото си дава сметка. Виждам някого, който се тревожи много, но няма основание за това.
	Усетих как страните ми пламват, но думите, които биха ми изглеждали непоносимо банални, някак прозвучаха убедително, произнесени от дрезгавия глас на Амброуз.
	— Нарисувай това — подкани ме той. Върна ми молива и на лицето му грейна усмивка, която набръчка бузите му и издълба линии в ъгълчетата на очите му, сякаш някой ги беше нарисувал точно в този момент. — Нарисувай човека, когото виждам.
	Не можах да измисля какво да кажа. Само кимнах.
	Чувам гласа му в главата си и сега, насечен и дрезгав, толкова подобен на гласа на Кейт. _Нарисувай човека, когото виждам._
	Все още пазя моята рисунка някъде, на нея се вижда момиче, чието лице е открито към света, момиче, което не крие нищо, освен собствената си несигурност. Но онази личност, личността, която Амброуз видя и в която повярва, тя вече не съществува.
	Може би никога не е съществувала.


>>
	Фрея се събужда, когато влизам на пръсти в стаята на Люк (не мога да си мисля за нея по друг начин), и макар че опитвам да я приспя отново, тя не се поддава и в крайна сметка я вземам при мен в леглото — леглото на Люк — и я кърмя легнала, подпирайки се с една ръка над малкото й телце, така че да не я затисна, когато заспя.
	Лежа така и я гледам, чакам съня да ме победи и си мисля за Амброуз… и Люк… и Кейт, която сега е съвсем сама в тази рушаща се къща, този прекрасен воденичен камък, който виси на врата й. Тя й се изплъзва в движещите се пясъци на устието и ако Кейт не я пусне, Мелницата ще завлече и нея към дъното.
	Къщата се поклаща и скърца от вятъра, а аз въздишам и обръщам възглавницата си от хладната страна.
	Би трябвало да си мисля за Оуен вкъщи, но не го правя. Мисля си за миналите дни, за дългите мързеливи летни дни, които прекарвахме тук, когато пиехме и плувахме, и се смеехме, докато Амброуз рисуваше, а Люк ни наблюдаваше с кротките си бадемовидни очи.
	Може би е заради стаята, но сега усещам присъствието на Люк по-осезаемо, отколкото в последните седемнайсет години, както лежа със затворени очи, с призраците на старите му вещи около себе си и опряла кожа в хладните му чаршафи. Имам изключително странното усещане, че той лежи до мен — топъл, слаб непознат с почернели от слънцето ръце и крака и разрошена коса.
	Усещането е толкова истинско, че се насилвам да се обърна и да отворя очи, за да прогоня илюзията. Разбира се, в леглото сме само двете с Фрея и аз клатя глава.
	Какво ме прихваща? Същата съм като Кейт, обсебена от призраците на миналото.
	Но си спомням как лежах тук една нощ, много отдавна, и сега изпитвам същото — сякаш плоча прескача на едно място и повтаря отново и отново едни и същи гласове и мелодии.
	Те са тук: Люк, Амброуз и не само те, а и ние самите, призраците от нашето минало, слабите засмени момичета, които бяхме преди лятото да завърши с катастрофален катаклизъм, оставяйки ни изплашени, всяка посвоему, опитващи да продължим напред, повтарящи лъжи, но не за забавление, а за да оцелеем.
	Тук, в тази къща, призраците на предишното ни аз са истински — истински като жените, които спят в съседните стаи и на горния етаж. Усещам присъствието им и разбирам защо Кейт не може да си тръгне.
	Почти съм заспала, очите ми са натежали. Вземам телефона за последен път, проверявам колко е часът, преди да се предам на съня. Точно когато го оставям, светлината от екрана се плъзва по дупките между неравните дъски на пода и погледът ми попада на нещо. Край на парче хартия, който стърчи между дъските, зървам, че има нещо написано на него. Дали е писмо? Нещо, написано от Люк и загубено или скрито тук?
	Сърцето ми бие лудо, сякаш навлизам в личното му пространство, което в известен смисъл правя, но го дръпвам внимателно за ъгълчето и едно прашно и покрито с паяжини парче хартия се измъква.
	Листът е покрит с линии, прилича на рисунка, но на слабата светлина от телефона не мога да различа нищо. Не искам да светвам лампата, за да не събудя Фрея, затова го отнасям до отворения прозорец, където завесите се развяват от морския бриз и го вдигам така, че лунната светлина да попадне върху страницата.
	Акварелен скеч на момиче, Кейт. Мисля, че е тя и прилича на картина на Амброуз, макар че не мога да бъда сигурна. Причината да не мога да определя със сигурност е следната: картината е надраскана и зачеркната, отново и отново с плътни черни черти, заличаващи лицето на момичето с толкова дебели и злобни линии, че на места хартията е скъсана. Моливът е пробил дупки там, където би трябвало да са очите. Ликът е изтрит, изчегъртан и напълно унищожен.
	За минута просто стоя така, листът хартия потрепва от морския бриз, а аз опитвам да проумея какво означава това, Люк ли го е оставил? Не мога да повярвам, че той би направил подобно нещо, той _обожаваше_ Кейт. Самата Кейт ли е била? Колкото и невъзможно да ми се струва, в това мога да повярвам по-лесно.
	Още стоя там, опитвайки да разгадая тайната на тази изпълнена с омраза дреболия, когато идва нов порив на вятъра, завесата се развява и парчето хартия пада от пръстите ми. Грабвам го, но вятърът го улавя и не мога да направя нищо, освен да го видя как полита към устието и потъва в млечната мътна вода.
	Каквото и да е било, каквото и да е означавало, вече го няма. И докато се въртя в леглото, треперейки леко, въпреки топлата нощ, не мога да прогоня една мисъл от главата си: Може би така е най-добре.


>>
	Би трябвало да съм достатъчно уморена, за да спя добре, но не се получава. Заспивам, мислейки за издраното лице, но после сънувам „Солтън Хаус“, дългите коридори и виещи се стълбища, безкрайното търсене на разни стаи, които не мога да намеря, места, които не съществуват. В съня си следвам останалите коридор след коридор и чувам гласа на Кейт някъде напред. _Насам е… почти стигнахме!_ И жаловитото проплакване на Фатима след нея: _Пак лъжеш…_
	В някакъв момент Шадоу се събужда и лае. Чувам глас, който го мъмри да не вдига шум, стъпки, затваряне на врата — Кейт отвежда някъде кучето.
	После тишина. Или поне тишина, доколкото е възможна в тази стара, пълна с духове къща, която проскърцва неспокойно, опитвайки да устои на поривите на вятъра и вълните.
	Когато се събуждам отново, е от звуците на гласове отвън, остър загрижен шепот. Сядам в леглото замаяна и объркана. Сутрин е, слънцето се процежда през завесите и Фрея се размърдва сънено в слънчевото петно до мен. Когато започва да проплаква, я вземам на ръце и й давам да суче, но гласовете отвън разсейват и двете ни. Тя постоянно вдига глава да се огледа, чудейки се на непознатата стая и странната светлина — толкова различна от прашните жълти лъчи, които обливат апартамента ни в Лондон в летните следобеди. Това е прозрачна и ярка светлина — болезнена за очите и пълна с движение от реката — танцуващи петна върху тавана и стените.
	И през цялото време гласовете… тихи, разтревожени гласове и Шадоу, който вие нещастно някъде долу като музикален акомпанимент.
	Най-после се отказвам, увивам Фрея в одеялцето й, обличам си халата и тръгвам надолу, в босите ми крака се забиват трески от износените дъски на стъпалата. Вратата на Мелницата, водеща към брега, е отворена и слънцето струи вътре, но още преди да завия зад ъгъла, усещам, че нещо не е наред. На каменния под има кръв.
	Спирам до завоя на стълбището, притискайки Фрея към гърдите си, сякаш тя може да успокои болезнено бясното блъскане на сърцето ми. Не осъзнавам колко я стискам, докато тя не започва да писка недоволно и виждам, че съм забила пръсти в меките й пухкави крачета. Насилвам се да отпусна пръстите си и карам краката си да продължат по стълбите към покрития с каменни плочи приземен етаж, където са петната от кръв.
	Когато приближавам, виждам, че това не са безразборни капки, както ми се е сторило от горната площадка, а следи от лапи. Следи от лапите на Шадоу. Те влизат през предната врата, обикалят, после отново се връщат навън, сякаш някой е прогонил кучето да излезе.
	Гласовете се чуват откъм страната на сушата и аз пъхам крака в сандалите си и излизам, примижала от яркото слънце.
	Навън Кейт и Фатима стоят с гръб към мен, Шадоу седи до Кейт и продължава да скимти нещастно. Той е вързан на каишка, за пръв път откакто съм пристигнала, много къса каишка, която Кейт държи здраво.
	— Какво се е случило? — питам нервно и те се обръщат към мен. После Кейт се дръпва и чак сега виждам това, което телата им са скривали от погледа ми.
	Поемам си рязко дъх и притискам свободната си длан към устата. Когато успявам да проговоря, гласът ми трепери леко.
	— Мили боже! Мъртва… ли е?
	Не е само гледката — виждала съм смърт и преди — а шокът, неочакваната картина, контрастът между кървавата маса пред нас и златистосиньото великолепие на лятната утрин. Вълната е мокра, приливът явно е облял тялото, а сега кръвта капе бавно през пукнатините на пътеката върху калните плитчини отдолу. Приливът се е оттеглил, останали са само локви вода и кръвта е достатъчно да ги оцвети в червено.
	Фатима кима мрачно. Тя отново е сложила кърпата на главата си, за да излезе навън, и изглежда като трийсет и няколко годишната лекарка, каквато е, а не като ученичката от снощи.
	— Съвсем мъртва.
	— Дали… Шадоу ли… — замълчавам, но очите ми са вперени в Шадоу. По муцуната му има кръв и той отново започва да вие, когато една муха каца на носа му. Той се изтръсква, за да я прогони, после облизва лепкавото петно с дългия си розов език.
	Кейт свива рамене. Лицето й е мрачно.
	— Не знам. Не мога да повярвам — досега не е наранявал и муха, но все пак е… способен. Достатъчно силен е.
	— Но как? — Още докато изричам въпроса си, погледът ми обхожда дървената пътека до заградената част от брега, където е портата за Мелницата. Отворена е. — По дяволите.
	— Точно. Не бих го пуснала навън, ако знаех…
	— О, боже, Кейт, съжалявам. Сигурно Теа е…
	— Теа е какво? — прозвучава един сънен глас зад нас. Обръщам се и виждам Теа, примижала срещу ярката светлина, с разрошена коса и незапалена цигара между пръстите.
	О, боже.
	— Теа, не исках да кажа… — Млъквам и пристъпвам смутено. Но истината си остава, както и да са прозвучали думите ми, не се опитвах да стоваря вината на нея, просто да разгадая как се е случило. После тя вижда кървавата маса от разкъсана плът и вълна пред нас.
	— Мамка му. Какво е станало? Какво общо имам аз?
	— Някой е оставил портата отворена — обяснявам с неохота. — Но не исках да кажа, че…
	— Няма значение кой е оставил портата отворена — намесва се рязко Кейт. — Аз съм виновна, че не я проверих, преди да пусна Шадоу навън.
	— Твоето куче ли е направило _това_? — Лицето на Теа пребледнява и тя прави неволна крачка назад, по-далече от Шадоу и кървавата му муцуна. — Леле.
	— Не сме сигурни — отвръща Кейт кратко. Но Фатима гледа разтревожено и знам, че тя си мисли същото като мен. — Ако не е бил Шадоу, тогава кой?
	— Хайде — казва накрая Кейт и се обръща. Облак от мухи се надигат от мъртвата овца, чиито вътрешности са пръснати по дървената пътека, после отново кацат, за да продължат пира си. — Да влезем вътре, ще се обадя на околните фермери да разбера на кого му липсва овца. По дяволите. Само това ми трябваше.
	Знам какво има предвид. Не е само овцата, отгоре на махмурлука и недоспиването, всичко накуп. Мирисът във въздуха. Водата, която се плиска в краката ни, вече не ни е приятел, а е изцапана с кръв. Усещането за смърт, надвиснало над Мелницата.


	Кейт провежда четири или пет разговора по телефона, докато открие фермера, на когото е овцата. После чакаме и пием кафе, опитвайки да не забелязваме бръмченето на мухите през затворената врата към брега. Теа се е върнала в леглото, а двете с Фатима се разсейваме с Фрея, режем й препечен хляб, с който да си играе, макар че още не може да го яде, по-скоро си чеше венците.
	Кейт крачи из стаята неспокойно като затворен в клетка тигър, отива ту до прозорците, които гледат към устието, ту до вътрешното стълбище, после обратно, отново и отново. Пуши, димът от ръчно свитата цигара се къдри и издава треперенето на пръстите й.
	Изведнъж тя рязко вдига глава, точно като куче, наострило уши, и след минута чувам това, което тя вече е доловила — шум от гуми на кола по черния път. Кейт се обръща и излиза навън, затваряйки вратата на Мелницата зад себе си. През дървената врата чувам гласове, единият дълбок и недоволен, другият на Кейт — тих и извиняващ се.
	— Съжалявам — чувам, а после: — … полицията?
	— Дали да излезем? — пита разтревожено Фатима.
	— Не знам. — Усуквам пръсти в подгъва на халата си. — Не ми звучи много разгневен… дали не трябва да оставим Кейт да се оправи сама?
	Фатима държи Фрея, така че ставам и отивам до прозореца, който гледа към брега. Сега виждам, че Кейт и фермерът стоят близо един до друг, навели глави над мъртвата овца. Той изглежда по-скоро тъжен, отколкото сърдит, и Кейт премята ръка през раменете му за момент, по-скоро жест на съчувствие, отколкото прегръдка, нещо такова.
	Фермерът казва нещо, което не чувам, и Кейт кима, после заедно се навеждат и вдигат овцата за предните и задните крака и носят бедното животно по паянтовото мостче, след което със замах го натоварват в багажника на пикапа, без повече да се церемонят.
	— Чакай да си взема портмонето — чувам да казва Кейт, докато фермерът затваря багажника, и когато тя се обръща към къщата, виждам нещо малко и кърваво в пръстите й, нещо, което тя пъха в джоба на якето си, преди да стигне до къщата.
	Дръпвам се бързо от прозореца, когато вратата се отваря и Кейт влиза в стаята, клатейки глава като човек, който се опитва да се отърси от неприятен спомен.
	— Всичко наред ли е? — питам.
	— Не знам. Май да. — Кейт измива кървавите си ръце на мивката, после отива до шкафа за портмонето си, но когато го разтваря и поглежда в отделението за банкноти, лицето й посърва. — По дяволите.
	— Трябват ли ти пари в брой? — бързо пита Фатима. Тя става, подава ми Фрея и казва: — Портмонето ми е горе.
	— И аз имам пари — обаждам се, нетърпелива най-после да направя нещо, с което да помогна. — Колко ти трябват?
	— Двеста, мисля — проронва Кейт мрачно. — Овцата не струва толкова, но той е в правото си да повика полицията, а аз не желая да се стига дотам.
	Кимам, после се обръщам и виждам, че Фатима вече слиза по стълбите с чантата си.
	— Имам сто и петдесет — казва тя. — Сетих се, че в Солтън никога не е имало банкомати, така че изтеглих малко на бензиностанцията до Хамптънс Лий.
	— Нека дам половината. — Ставам и намествам Фрея на рамото си, после бъркам в чантата, която съм оставила да виси на парапета на стълбището. Вътре е портмонето ми, пълно с банкноти. — Със сигурност имам достатъчно, чакай… — Отброявам пет двайсетачки, борейки се с Фрея, която опитва да сграбчи всяка една. Фатима добавя сто от своите. Кейт ни се усмихва тъжно.
	— Благодаря ви, момичета. Ще ви ги върна веднага щом отидем в Солтън, вече има банкомат в пощата.
	— Няма нужда — казва Фатима, но Кейт вече е затворила вратата на Мелницата зад себе си и чувам гласа й отвън, както и боботенето на фермера, докато тя му подава парите, после скърцането на гуми, когато той дава на заден по пътя с мъртвата овца в багажника.
	Когато Кейт влиза вътре, на лицето й е изписано облекчение.
	— Слава богу, мисля, че няма да се обади на полицията.
	— Значи, не вярваш да е Шадоу? — пита Фатима, но Кейт не отговаря. Вместо това отива до чешмата и отново мие ръцете си.
	— Имаш кръв на ръкава — казвам и тя свежда поглед към изцапаното.
	— Уф, така е. Кой би повярвал, че старата овца ще има толкова много кръв? — Тя се усмихва криво, а аз се сещам какво си мисли — за госпожица Уинчелси и постановката на „Макбет“ в края на срока, която така и не видя бял свят. Кейт сваля якето си и го пуска на пода, после пълни една кофа на чешмата.
	— Да ти помогна ли? — пита Фатима. Кейт клати глава.
	— Не, няма нужда. Ще измия дървената пътека, после може да се изкъпя. Чувствам се мръсна.
	Разбирам я. И аз се чувствам мръсна — омърсена от видяното, а дори не съм помагала на фермера да пренесе мъртвото животно до багажника на пикапа. Треперя, а тя затваря вратата зад себе си и после се чува плискане на вода и съскащите звуци от метлата. Ставам и поставям Фрея в количката.
	— Мислиш ли, че е бил Шадоу? — пита тихо Фатима, докато закопчавам коланите на Фрея. Свивам рамене и двете поглеждаме към Шадоу, който лежи нещастно на чергата пред незапалената печка. Изглежда засрамен, очите му са тъжни и като усеща погледите ни, вдига глава недоумяващ и пак облизва муцуната си и вие тихо. Знае, че нещо не е наред.
	— Не знам — казвам. Но вече знам, че не бих оставила Фрея и Шадоу сами двамата. Якето на Кейт е на купчина на пода до мивката, а аз съм обзета от нуждата да правя нещо, да помогна по някакъв начин, дори и незначителен. — Кейт има ли пералня?
	— Надали. — Фатима се оглежда. — Винаги переше дрехите си в училище. Помниш ли, че Амброуз переше на ръка в мивката дрехите, с които рисуваше? Защо?
	— Щях да сложа якето в пералнята, но явно ще трябва просто да го накисна.
	— Все едно, кръвта се пере по-добре в студена вода.
	Не виждам къде може да е пералнята, така че слагам запушалката на мивката и я пълня със студена вода, после вдигам якето на Кейт от пода. Преди да го пъхна във водата, опипвам джобовете, за да съм сигурна, че няма да намокря нещо ценно. Чак когато пръстите ми напипват нещо меко и неприятно лепкаво, си спомням как Кейт вдигна нещо от дъските на пътеката и го пъхна крадешком в джоба си.
	Вадя го, но не разпознавам какво е — някаква мърлява буца от бяло и червено в пръстите ми — и издавам неволен звук на отвращение, докато мия пръстите си в студената вода. Нещото се разтваря като цвете и се понася бавно към дъното на мивката, а аз го вадя.
	Не знам какво съм мислила, че ще се окаже, но не съм очаквала това, което виждам.
	Бележка е, хартията е напоена с кръв и изтъняла по краищата, буквите, написани с химикал, са размазани, но все още се четат.
	_Защо не хвърлиш и това в устието?_ — пише.
	Чувството, което ме залива, не прилича на нищо, което съм изпитвала преди. Чиста, неподправена паника.
	За момент не помръдвам, не казвам нищо, дори не дишам. Просто стоя така, кървавата вода капе от пръстите ми, сърцето ми препуска неравно в гърдите, страните ми са пламнали в пристъп на вина и страх.
	Знаят. Някой _знае_.
	Вдигам поглед към Фатима, която не ме гледа, която няма представа какво се е случило току-що. Главата й е сведена над телефона, пише есемес на Али най-вероятно. За секунда отварям уста, после някакъв инстинкт надделява и я затварям, без да кажа нищо.
	Усещам как пръстите ми стискат топката мокра хартия, мачкат я, сплескват я на каша, усещам как ноктите се забиват в дланта ми, докато разкъсвам и размазвам хартията на парченца от бяло и алено, докато изчезнат напълно, докато не остане нито една дума.
	Със свободната си ръка дърпам запушалката на канала и кървавата вода се изтича, отнасяйки накъсаните миниатюрни парченца, които се носят в спирала надолу. После пускам водата и отмивам и последната следа от бележката, всяко късче, всяко петънце от обвинението, сякаш изобщо не е съществувало.


>>
	Трябва да изляза.
	Десет часът е и Кейт е в банята, Теа е заспала отново, а Фатима работи. Отворила е лаптопа си на масата до прозореца и чете съсредоточено имейлите си.
	Фрея седи на пода, а аз се опитвам да си играя тихо с нея, за да не пречим на Фатима. Чета й от бебешката книжка, която обожава, с малките надничащи от прозорчета бебета, но все забравям да обърна на следващата страница и тя удря с длан по книгата и ми гука, сякаш иска да ме подкани да побързам.
	— Къде е бебето? — казвам тихо, но съм разсеяна, не съм съсредоточена в играта. Шадоу лежи нещастно в ъгъла и още ближе муцуната си, а аз искам само да грабна Фрея, да я притисна силно до гърдите си и да я махна оттук.
	Навън чувам жуженето на насекоми и пак се сещам за разпрания корем на овцата и разпилените по дъсчената пътека вътрешности. Тъкмо отварям капачето на страницата, за да покажа изненаданото бебешко лице, което надзърта зад него, когато виждам точно до съвършеното пухкаво краче на Фрея остра треска, която стърчи от една дъска на пода.
	Това място, където съм прекарала толкова много щастливи часове, изведнъж се е изпълнило със заплахи.
	Изправям се, вземам Фрея, която изхълцва от изненада и изтървава книжката.
	— Ще излезем да се разходим — казвам силно. Фатима едва вдига поглед от екрана.
	— Добра идея. Къде ще отидете?
	— Не знам. Сигурно до селото.
	— Сигурна ли си? Дотам са пет-шест километра.
	Потискам раздразнението си. Знам колко е разстоянието не по-зле от нея. Достатъчно често съм го изминавала.
	— Да, сигурна съм — казвам с равен тон. — Няма проблем. Имам удобни обувки, а количката на Фрея е много маневрена. Винаги можем да си вземем такси на връщане, ако се изморим.
	— Ами добре, приятна разходка.
	— Благодаря, мамо. — Издавам раздразнението си в последния момент и тя вдига глава и се ухилва.
	— Леле, пак ли го правя? Извинявай, обещавам да не ти казвам да се облечеш добре и да не излизаш, преди да си се изпишкала.
	Усмихвам се в отговор, докато закопчавам Фрея в количката. Фатима винаги ме е разсмивала, а е трудно да се сърдиш, когато се усмихваш.
	— Съветът за пишкането не е излишен — казвам аз, докато обувам сандалите си. — След раждането ми се налага да ходя по-често.
	— На мен го обяснявай — съгласява се Фатима разсеяно, докато пише някакъв отговор на компютъра. — Не забравяй за упражненията на Кегел. И стискай!
	Отново се засмивам и поглеждам през прозореца. Водите на устието блестят като стъкло под слънчевите лъчи, а дюните искрят в жегата. Да не забравя слънцезащитния крем на Фрея. Къде го сложих?
	— Видях го в несесера ти с тоалетни принадлежности — казва Фатима, захапала един молив със зъби. Рязко вдигам глава.
	— Какво каза?
	— Слънцезащитния крем, току-що си мърмореше, докато ровеше при памперсите. Но аз го видях горе в банята.
	Боже, наистина ли съм го изрекла на глас? Сигурно се побърквам. Може би толкова съм свикнала да съм сама с Фрея вкъщи, че съм започнала да си говоря, да изричам на глас мислите си в тихия апартамент?
	Тази мисъл е зловеща. Какво друго може да съм изрекла на глас?
	— Благодаря — казвам на Фатима. — Ще наглеждаш ли Фрея за секунда?
	Тя кима и аз тичам до банята на горния етаж, а сандалите ми тропат по дървените стъпала.
	Когато опитвам да отворя вратата, тя е заключена и вътре се чува шуртяща вода. Със закъснение си спомням, че Кейт е вътре.
	— Кой е? — Гласът й е приглушен като ехо зад вратата.
	— Извинявай — извиквам в отговор. — Забравих, че си вътре. Слънцезащитният крем на Фрея е останал там — може ли да ми го подадеш?
	— Чакай. — Чувам как спира водата, после ключалката щраква и след това Кейт се връща във ваната. — Влез.
	Отварям предпазливо вратата, но тя се е потопила напълно под планини от пяна. Косата й е вдигната на небрежен кок, разкривайки дългата й слаба шия.
	— Съжалявам — казвам отново. — Ей сега ще изляза.
	— Няма проблем. — Кейт протяга единия си крак от водата и започва да го бръсне. — Не знам защо съм заключила. Не е да не си ме виждала гола. Излизаш ли?
	— Да, ще отида да се разходя. Може би до Солтън, не съм сигурна.
	— О, слушай, ще ти дам картата си, може ли да изтеглиш двеста лири, за да ви ги върна?
	Вече съм намерила крема и стоя, въртейки капачката с пръсти.
	— Кейт, виж, двете с Фатима… не искаме…
	Боже, това не е лесно — как да го изрека? Кейт винаги е била много горда. Не искам да я засегна. Как да изрека това, което си мисля в действителност? А то е, че покрай рушащата се къща и счупена кола, Кейт очевидно не може да си позволи тези непредвидени двеста лири, докато ние с Фатима можем.
	Докато търся точните думи, един образ проблясва в съзнанието ми и ме разсейва като внезапно бодване от топлийка, докато търсиш нещо в чантата си.
	Бележката, напоена с кръв. _Защо не хвърлиш и това в устието?_
	Изведнъж усещам, че ми се гади.
	— Кейт — смотолевям. — Какво се случи всъщност там? С Шадоу?
	Лицето й рязко пребледнява, но остава непроницаемо. Сякаш е спуснала щори пред себе си.
	— Трябваше да затворя портата — казва с равен тон. — Това е. — И аз знам, _знам_, че ме лъже. Изведнъж Кейт е станала безчувствена като статуя — и аз го усещам.
	Бяхме се заклели никога да не се лъжем помежду си.
	Взирам се в нея, потопена е във водата под пяната, устата й е застинала упорито, тънки чувствителни устни, стиснати заедно, за да не изрекат истината. Мисля за бележката, която унищожих. И двете с Кейт знаем, че тя лъже, и едва се удържам да не я разоблича — но не посмявам. Ако лъже, трябва да има сериозна причина и се страхувам да науча каква е тя.
	— Добре — казвам накрая. Осъзнавам, че постъпвам като страхливка, но се обръщам към вратата.
	— Картата ми е в портмонето — извиква Кейт след мен. — Пинът е 8431.
	Но аз слизам надолу към Фатима и заспалата Фрея и дори не опитвам да го запомня. Нямам намерение да взема картата или парите й.


>>
	Навън, докато бутам количката на Фрея по пясъчната пътека, която минава покрай устието, и се отдалечавам от Мелницата, започвам да усещам как тягостното настроение се разсейва.
	Денят е спокоен и тих, чайките се реят мързеливо над вълните, блатните птици забиват клюнове в тинята напрегнато и съсредоточено, за да клъвнат неподозиращите заплахата червеи и бръмбари.
	Слънцето припича на тила ми и аз намествам сенника на количката на Фрея, обирам непопилия крем, който съм намазала щедро върху пухкавите й крачета, и го мацвам отзад на врата си.
	Още усещам мириса на кръв в ноздрите си и копнея за повея на бриза, за да се отърва от него. _Дали е бил Шадоу?_ Не съм сигурна. Опитвам да си представя отново разпилените вътрешности и виещото куче, острите зъби ли бяха разкъсали корема на овцата или някой нож? Просто не знам.
	Едно нещо е сигурно обаче — Шадоу не би могъл да напише онази бележка. Тогава кой? Треперя, въпреки яркото слънце. Злонамереността на написаното внезапно ме пронизва до костите. Изпитвам силно желание да грабна спящото си бебе и да я притисна към гърдите си. Да я прегърна, сякаш мога да я върна вътре в тялото си, за да я защитя от паяжината от тайни и лъжи, която се сключва около мен и ме повлича назад към една отдавнашна грешка, от която си мислех, че сме избягали. Започвам да осъзнавам, че не сме, никоя от нас не е успяла. Прекарали сме седемнайсет години в бягство и криене, всяка по свой начин, обаче това не е проработило. Вече го знам. Може би винаги съм го знаела.
	В края на пътеката се стига до път, който води в едната посока до гарата, а в другата — през моста до самия Солтън. Спирам за малко на място, люлея леко Фрея напред-назад, оглеждайки познатия пейзаж. Местността е сравнително равна и от невисоката наблюдателна точка на моста се вижда много далече. Пред мен, на фона на блестящите води на естуара, е Мелницата, която сега изглежда толкова малка. Вляво, от другата страна на реката, виждам къщите и тесните улички на Солтън.
	А вдясно, в далечината, почти незабележима, над върховете на дърветата блести бялата сграда на „Солтън Хаус“. Оттук ми е трудно да различа пътеката, по която минавахме през тресавището, когато тайно се измъквахме от района на училището. Може би растителността е избуяла, но сега се удивявам на нашата глупост. Спомням си първия път. Хладна октомврийска вечер, беше се стъмнило вече, когато се измъкнахме през прозореца и поехме по пожарната стълба, стиснали фенерчета със зъби и с ботушите си в ръце, за да не събудим учителите, докато се промъквахме по тракащата метална конструкция.
	Като слязохме, пъхнахме крака в гумените ботуши („В никакъв случай обувки — си спомням, че ни каза Кейт. — Дори и след такова лято, пак ще бъде кално.“) и после тръгнахме, побягнахме през игрищата за хокей, сподавяйки смеха си, докато не се отдалечихме достатъчно, така че никой да не може да ни чуе.
	Първата част винаги беше най-опасната, особено когато дните ставаха по-дълги и навън беше светло дълго след вечерния час. От Великден нататък всяка учителка, погледнала през прозореца си, би могла да ни види как тичаме през подрязаните тревни игрища, Теа с дългите си крака най-отпред, Кейт по средата, а ние с Фатима, пуфтящи, най-отзад.
	Но онзи първи път вече беше тъмно и използвахме прикритието на мрака, за да стигнем до ивицата храсталаци и дървета по края на тресавището. Чак там дадохме воля на смеха си и включихме фенерчетата.
	Кейт ни водеше, останалите я следвахме през тъмния лабиринт от канали и канавки, пълни с черна мътна вода, която проблясваше под светлината от фенерите ни.
	Прехвърляхме се през огради и портички, прескачахме ровове, слушахме внимателно указанията, които Кейт ни даваше тихо през рамо.
	— За бога, вървете по ръба, отляво си е чисто блато… Минете през въртящата вратичка, ако отворим голямата порта, после няма да можем да я затворим и овцете ще избягат… Стъпете на тази туфа трева, за да прескочите рова — виждате ли къде стъпвам? Това е най-твърдото място на брега.
	Тя търчеше из тресавището от съвсем малка и макар че не знаеше името и на едно полско цвете и не разпознаваше и половината птици, които стряскахме с минаването си, помнеше точно къде се намира всяка туфа трева, всяка опасна част от блатото, всеки поток, всеки ров, всяко хълмче и дори в тъмното ни водеше безпогрешно през лабиринта от овчи пътеки, блатисти места и кални отводнителни ровове, докато най-после не се изкатерихме по една ограда и не го видяхме — устието на реката — водите му блестяха под лунната светлина, а в далечината, на пясъчния бряг беше Мелницата, чиито прозорци светеха.
	— Баща ти вкъщи ли е? — попита Теа. Кейт поклати глава.
	— Не, излязъл е, мисля, че имаше някаква работа в селото. Сигурно е Люк.
	Люк? Тогава за пръв път чух за Люк. Някой чичо ли беше? Брат? Бях почти сигурна, че Кейт ни беше казала, че е едно дете.
	Преди да успея да направя нещо повече от това да си разменя озадачени погледи с Фатима, Кейт отново тръгна — този път закрачи по пътеката, без да поглежда назад, за да се увери, че я следваме. Вече бяхме на твърда земя и аз изтичах да я настигна.
	Тя спря за момент пред вратата на Мелницата и изчака Фатима, която вървеше последна, да дойде при нас и чак тогава отвори.
	— Добре дошли у дома.
	И аз за пръв път пристъпих в Мелницата.


	Изумително е, че почти нищо не се е променило от първия път, когато видях това място — някои от картините на стените бяха други, цялото място беше една идея по-малко западнало, по-малко порутено, но виещото се дървено стълбище, килнатите прозорци, хвърлящи златиста светлина върху водите на естуара, всичко си беше същото. Октомврийската нощ беше студена и в печката на дърва гореше огън. Първото нещо, което ме порази, когато Кейт отвори вратата, беше гледката на пламъците и топлината им, димът от огъня, който се смесваше с мириса на терпентин, маслени бои и солена вода.
	Вътре имаше някого, седеше на дървен люлеещ се стол пред огъня и четеше книга. Погледна ни изненадано, когато влязохме.
	Беше момче, горе-долу на нашата възраст — или, както открих впоследствие, пет месеца по-млад от мен. Всъщност беше само една година по-голям от брат ми — но нямаше нищо общо с дребния Уил, с неговата бяла кожа и румени страни. Дългите му ръце и крака бяха със загар от слънцето, тъмната му коса беше подстригана неравно, сякаш сам я беше рязал, и стоеше леко прегърбен, като всички високи хора, които се привеждат, минавайки през вратата.
	— Кейт, какво правиш тук? — Гласът му беше плътен и леко дрезгав, долових някакъв акцент, който не беше същият като на Кейт. — Татко го няма.
	— Здрасти, Люк. — Кейт се надигна на пръсти и го целуна по бузата, груба сестринска целувка. — Извинявай, че не те предупредих. Трябваше да се махна от онова място и не можех да оставя другите да гният там. Познаваш Теа, разбира се. А това е Фатима Куреши.
	— Здрасти — каза смутено Фатима и протегна ръка, а Люк се здрависа с нея малко непохватно.
	— И това е Айза Уайлд.
	— Здрасти — поздравих.
	Той се обърна и ми се усмихна и видях, че очите му са почти златисти, като на котка.
	— Момичета, това е Люк Рошфор, моят… — Тя замълча и двамата с Люк се спогледаха. Лека усмивка се появи на устните му. — Моят доведен брат, може да се каже. Както и да е. Пристигнахме. Люк, не стой така като дърво.
	Люк отново се усмихна, после наведе някак непохватно глава и се върна в стаята.
	— Да ви сипя ли нещо за пиене? — попита той, когато влязохме всички. Двете с Фатима си бяхме глътнали езиците от присъствието на това непознато момче, все пак от седмици бяхме затворени само с момичета.
	— Какво има? — попитах.
	— Вино — сви рамене той. — _Кот-дю-Рон_. — И изведнъж осъзнах какъв е акцентът му — трябваше да се досетя и по името му. Люк беше французин.
	— Става — кимнах. — Благодаря. — Взех чашата, която ми подаде, и я обърнах решително.


	Беше късно, бяхме пияни и отпуснати от алкохола, смеехме се и танцувахме на музиката от плочите, които Кейт пускаше на грамофона, когато чухме шум от отваряне на вратата. Всички обърнахме глави към нея и видяхме Амброуз, който влезе, стиснал шапката си в ръка.
	Двете с Фатима замръзнахме, но Кейт прекоси стаята, залитайки, като се спъна в килима и се разсмя, когато баща й я хвана и я целуна по двете бузи.
	— Татко, няма да ни издадеш, нали?
	— Сипете ми пиене — каза той и хвърли шапката си на масата, после разроши косата на Люк, който лежеше на дивана. — Изобщо не съм ви видял.
	Обаче ни беше видял, разбира се. Негова рисунка, малка скица с молив, закачена на стената на площадката пред старата стая на Кейт, илюстрира сцена от онази първа нощ. Диванът, аз с Люк и Теа, легнали един до друг като новородени кученца, преплели ръце и крака, така че е трудно да се определи къде свършва моята плът и къде започва тази на Теа или Люк. Фатима седи на облегалката на дивана и босите й крака служат като облегалка на Теа. А в краката ни е Кейт, подпряла гръб на продънената пейка, свила колене до брадичката си и вперила очи в огъня. В ръката й има чаша вино, а моите пръсти са заровени в косата й.
	Това беше първата нощ, в която лежахме, пиехме и се смеехме, сгушени една в друга, а пламъците от печката топлеха лицата ни и ни сгряваха наред с виното. Но не беше последната такава нощ. Щяхме да се връщаме отново и отново, привлечени като мушици от пламъка, който грееше през мрака на тресавищата и ни призоваваше. А после се връщахме в просветляващите пролетни утрини, за да седнем в клас, насилвайки се да не заспим в час по френски.
	Невинаги бягахме без позволение. След първите две седмици на всеки срок уикендите бяха „отворени“, което означаваше, че можем да се прибираме вкъщи или да гостуваме на приятелки, стига да имахме разрешение от родителите си. Връщането вкъщи не беше вариант нито за Фатима, нито за мен, тъй като татко беше постоянно в болницата при мама, а родителите на Фатима бяха в Пакистан. А Теа… никога не попитах Теа защо не се прибира вкъщи, беше очевидно, че нещо не е наред, нещо, заради което тя не можеше или не желаеше да се прибира при родителите си.
	Но в правилата никъде не пишеше, че не можем да гостуваме на Кейт, и ние го правехме, най-често си приготвяхме чантите и тръгвахме през тресавищата с нея в петък вечер след часовете за самоподготовка и се връщахме в неделя за проверката.
	Отначало тези уикенди бяха рядкост… но после зачестиха… а накрая бяха почти всеки уикенд. Ателието на Амброуз беше осеяно с рисунки на нас четирите. Мелницата ми стана толкова позната, колкото и малката ни стая с Фатима, дори по-позната, а краката ми научиха пътеките в тресавището наизуст, почти като Кейт.
	— Господин Атагън е светец — казваше госпожица Уедърби, която ръководеше дома ни, и се подсмихваше леко, когато се записвах за поредното гостуване у Кейт в петък вечер. — Преподава ви по цяла седмица, а после ви осигурява безплатен пансион за целия уикенд. Сигурна ли си, че баща ти няма нищо против, Кейт?
	— Разбира се — отвръщаше Кейт убедено. — Щастлив е, че съм с приятелки.
	— А моят баща е дал позволение — добавях аз. И то с готовност — за баща ми беше такова облекчение, че се забавлявам в Солтън, вместо да увеличавам грижите му, като се връщам вкъщи, че би подписал и сделка с дявола. Така че една купчина с формуляри за излизане от училището беше нищо.
	— Не че не искам да прекарваш време с Кейт — каза ми със загрижено изражение госпожица Уедърби по-късно, докато пиехме чай в офиса й. — Много се радвам, че си намери приятелки. Но не забравяй, че част от това да си завършена млада дама е да имаш най-различни приятелки. Защо не прекараш уикенда с някое от другите момичета? Или пък не останеш тук — училището не остава празно.
	Аз отпих от чая си.
	— Има ли нещо в правилника за броя уикенди, които мога да прекарвам извън училището?
	— Няма нищо конкретно в правилника…
	Кимнах и се усмихнах. Допих чая си, после се записах за излизане през следващия уикенд, за да го прекарам у Кейт, както винаги.
	И училището не можеше да направи нищо.
	Докато не намериха начин.


>>
	Докато стигна до пътя, който води към селото, ми е станало горещо и съм се изпотила. Спирам под сянката на няколко дъба край пътя и усещам как пот се стича между гърдите ми и напоява сутиена.
	Фрея спи спокойно, розовите й устнички са леко разтворени и аз се навеждам да я целуна, много нежно, за да не я събудя, преди да се изправя и да продължа да я бутам към селото, въпреки че краката започват да ме наболяват.
	Чувам звук от приближаваща кола, но не се обръщам. Когато ме подминава, шофьорът намаля и подава глава през прозореца. Разпознавам го — Джери Алън, собственик на селската кръчма, кара стария камион, с който по-рано превозваше алкохол напред-назад от складовете на едро. Камионът е още по-стар и рухнал от всякога, повече ръжда, отколкото камион. Защо Джери още кара този трийсетгодишен ръждясал таралясник? Кръчмата никога не е била златна мина, но изглежда, напоследък е закъсала.
	Джери ме оглежда с искрено любопитство, вероятно чудейки се коя е тази туристка, тръгнала пеша по пътя в тази жега.
	Почти ме е подминал, когато физиономията му се променя и той натиска леко клаксона, с което ме стряска, после отбива встрани, вдигайки облак прах, от който започвам да кашлям и да се давя.
	— Познавам те — казва той, когато се изравнявам с камиона, който още е със запален двигател. — Ти си от групичката, която се мотаеше с Кейт Атагън — едно от момичетата, на които ро…
	Малко късно се усети накъде може да тръгне този разговор и се прокашля смутено, покривайки уста с длан, за да скрие объркването си с тютюнджийската кашлица.
	— Да. — Говоря с равен тон, без да показвам някаква реакция на думите му. — Аз съм Айза. Айза Уайлд. Здрасти, Джери.
	— Пораснала си — казва той и очите му се насълзяват, докато погледът му обхожда фигурата ми. — И имаш бебе, гледай ти!
	— Момиченце. Фрея.
	— Виж ти, виж ти — бъбри безсмислено той и ми се усмихва широко, така че показва липсващите си зъби, както и златната коронка, от която винаги ме побиваха тръпки, макар да не можех да определя защо. Гледа ме мълчаливо за момент, от прашните сандали до петната от пот по роклята, после рязко посочва с глава към устието. — Ужасна новина, а? Заградили са половината бряг, тъй каза Мик Уайт, макар че оттук не се вижда. Полицаи, обучени кучета, онези бели палатки… но според мен е безсмислено. Каквото и да е заровено там, е било изложено на вятър и дъжд много дълго, ако може да се вярва на стареца на Джуди Уолъс. Тя го намерила, тъй чух от Мик, кучето им го схрускало точно наполовина, при лакътя, счупило се като суха пръчка. Като се добави и солта, съмнява ме да е останало много.
	Не знам как да отговоря. В гърлото ми се надига нещо като гадене, така че просто кимам, погнусено, а той изведнъж предлага:
	— В селото ли отиваш? Скачай, ще те закарам.
	Поглеждам го, червеното му лице, раздрънкания стар камион с цяла предна седалка и без предпазни колани, какво остава за бебешко столче за Фрея, и си спомням как едно време винаги усещахме мирис на уиски в дъха му, дори и по обед.
	— Благодаря — опитвам да се усмихна. — Но наистина искам да се поразходя.
	— Стига глупости. — Той посочва с палец каросерията. — Има достатъчно място за количката, а до селото е още километър и половина. Не си ли завряла от жега?
	Не усещам мирис на уиски, прекалено далече съм от камиона, но отново се усмихвам и клатя глава.
	— Честно, Джери, благодаря. Но съм добре, предпочитам да походя.
	— Както искаш — ухилва се той, така че златният му зъб блясва, после включва на скорост. — Отбий се в кръчмата, като свършиш с пазаруването, поне да те черпя една студена бира.
	— Благодаря — отвръщам, но думата потъва в скърцането на гумите по чакъла и облак прахоляк се вдига, когато камионът потегля. Аз отмятам косата от очите си и продължавам по пътя към селото.
	Солтън винаги ми се е струвало малко зловещо селце, без да мога да обясня защо точно. Отчасти заради мрежите. Солтън е рибарско селище, или поне е било такова. Сега от кея тръгват само туристически лодки, макар че има известен брой търговски рибарски лодки, които още използват пристанището. В чест на това къщите в селото са украсени с мрежи, декоративна възхвала на историята му. Някои хора казват, че е за късмет, или може би така е било в началото, но се е запазило в този вид единствено заради туристите, поне така си мисля.
	Преминаващите туристи, които се отбиват в селото на път за пясъчните плажове нагоре по брега, много се впечатляват от мрежите. Правят снимки на малките живописни каменни или наполовина дървени къщи, покрити като с паяжина от рибарските мрежи, докато децата им си купуват сладолед или ярки пластмасови кофички. Някои от мрежите изглеждат съвсем нови, сякаш са дошли право от магазина и никога не са виждали морето, но други са доста използвани, видимо скъсани на места, което ги е извадило от употреба, с топки от водорасли и шамандури, завързани за въжетата.
	Никога не съм ги харесвала, още от мига, в който ги видях. Има нещо тъжно и едновременно хищно в тях, като огромни паяжини, които бавно поглъщат малките къщи. Това придава на цялото село някакво меланхолично излъчване, като онези знойни южняшки американски градчета, където мъхът виси от дърветата и се полюшва от вятъра.
	Някои къщи имат по-скромни снопове въжета между етажите, но други са като окичени с гирлянди, с огромни гниещи мрежи, разпънати от край до край, овесени над вратите, скриващи прозорците, заплетени в саксиите с цветя, в капаците и резетата.
	Не мога да понеса идеята да отвориш прозореца си посред нощ и да усетиш мрежата да се блъска в стъклото, скривайки светлината, да се заплита в пръстите ти, докато опитваш да отвориш, да се раздира, докато дърпаш резето.
	Ако зависеше от мен, щях да изчистя и последното късче от тези тъжни останки, като човек, който прави пролетно почистване и гони паяците от къщата си.
	Може би не ми харесва символиката им. Защото за какво служат мрежите, освен за да улавят неща?
	Докато вървя по тясната главна улица сега, те ми се струват още повече, сякаш са се размножили и разпрострели, а самото място е някак овехтяло и се е смалило. Всяка къща е увита, докато преди десетина години бяха може би половината, ако изобщо са били и толкова, и ми се струва, че мрежите нарочно са наместени така, че да прикриват западането на Солтън — надиплени, за да не се вижда лющещата се боя и гниещо дърво. Има и празни магазини, избледнели табели „Продава се“, които се поклащат от бриза, цялостно усещане за разруха, което ме шокира. Солтън никога не е бил елегантно място, разликата между селото и училището винаги е била много осезаема. Но сега изглежда, сякаш повечето туристи са се насочили към Франция и Испания. Покрусена откривам, че магазинът на ъгъла, където продаваха сладолед и който винаги изглеждаше жизнерадостно с ярките пластмасови кофи и лопатки, вече го няма, а празната му витрина е потънала в прах и паяжини.
	Пощата още работи, макар мрежата над вратата й да е нова и ярко оранжева на цвят, не успява да скрие замазаната дупка в стената.
	Поглеждам нагоре, докато отварям вратата с гръб, за да вкарам на заден ход количката в тясното помещение. _Не падай отгоре ми_ — моля се. Във въображението ми заплетената мрежа ме поглъща заедно с Фрея в задушаващата си паяжина.
	Камбанката иззвънява шумно, когато влизам, но зад щанда няма никого. Никой не се показва, когато отивам до банкомата в ъгъла, където едно време се продаваха насипни желирани бонбони. Нямам намерение да тегля от картата на Кейт, но заради стоте лири, които й дадох, останах почти без пари в брой, а искам да съм сигурна, че имам достатъчно в портмонето си, за да…
	Спирам. За да какво? Това е въпрос, на който не искам да отговоря. За да напазарувам продукти? За да платя на Кейт билетите за бала в училището? И двете, разбира се, но това не е истинската причина. Достатъчно, за да мога да си тръгна по спешност, ако се наложи.
	Въвеждам пина си, когато чувам един глас зад мен, дълбок дрезгав глас, почти мъжки, макар да знам, че не е, още преди да се обърна.
	— Леле, леле. Виж ти кого е довлякла котката.
	Вземам парите от улея на банкомата и прибирам картата си, после се обръщам и виждам зад щанда Мери Рен — най-влиятелната жена в селото, нещо като лидер на общността в Солтън. Тя работеше в пощата още когато бях ученичка, но появата й ме изненадва. Бях предположила, че след толкова години се е пенсионирала или се е заела с нещо друго. Очевидно не.
	— Мери — насилвам се да се усмихна, докато пъхам портмонето в чантата си. — Не си се променила никак!
	Едновременно е вярно и не е — лицето й е все така широко и обветрено, със същите малки тъмни проницателни очи. Но косата й, която беше като дълга черна река, стигаща до кръста, сега е стоманено сива. Сплела я е и плътната сива плитка в края се свива до няколко хилави кичура, на които едва се задържа ластиче.
	— Айза Уайлд. — Тя излиза иззад тезгяха и застава с ръце на кръста, масивна и непоклатима както винаги, като изправен каменен блок. — От плът и кръв. Какво те води насам?
	За момент се колебая, очите ми се стрелват към купчината на селския седмичник, където се чернее заглавието ЧОВЕШКА КОСТ НАМЕРЕНА В УСТИЕТО.
	После си спомням лъжата на Кейт пред таксиметровия шофьор.
	— Ние… аз… заради летния бал — смотолевям. — В „Солтън Хаус“.
	— Аха. — Тя ме оглежда от глава до пети, забелязва ленената ми рокля, лепкава и влажна от пот, Фрея, която се е свила в количката си. — Трябва да отбележа, че съм изненадана. Не мислех, че ще се върнеш отново тук. Доста вечери и балове минаха без следа от теб или другите от малката ви клика.
	Тя произнася _клика_ така, че за момент не мога да я разбера, после се досещам. Клика. Многозначителна дума, но не мога да отрека, че е точна. Ние наистина бяхме като клика — Кейт, Теа, Фатима и аз. Бяхме си самодостатъчни, не се нуждаехме от другите, освен като обекти на нашите шеги и игри. Мислехме, че можем да понесем всичко и всекиго, стига да имахме една друга. Бяхме арогантни и безцеремонни, това е истината. Моето поведение по онова време не е нещо, с което се гордея, и не ми е приятно Мери да ми го напомня, макар че не мога да отрека, че подбира думите си съвсем точно и справедливо.
	— Обаче виждаш Кейт, нали? — казвам нехайно в опит да сменя темата. Мери кима.
	— О, разбира се. Тук е единственият банкомат в селото, така че тя наминава доста редовно. А и си остана тук, докато мнозина на нейно място биха се махнали. Хората уважават това, въпреки малките й странности.
	— _Странности?_ — повтарям като ехо, без да успея да спестя язвителността в тона си. Мери се засмива непринудено, едрото й тяло се разтриса, но смехът й звучи някак тъжно.
	— Познаваш Кейт — казва накрая. — Доста е затворена, живее там съвсем сама. Амброуз никога не е бил такъв самотник, вечно беше в селото, в кръчмата или свиреше на цигулка в оркестъра. Може и да живееше до устието, но беше един от нас, без никакво съмнение. Но Кейт… — Тя отново ме оглежда от глава до пети, после повтаря: — Тя си е затворена.
	Преглъщам и опитвам да измисля как да сменя темата.
	— Чувам, че Марк е станал полицай, така ли?
	— Да — потвърждава Мери. — И така е много удобно, да е местен, човек от селото, както се казва. Участъкът е в Хамптънс Лий, но Солтън е в района му и наминава по-редовно, отколкото някой външен.
	— Още ли живее при теб?
	— О, да. Знаеш как е по тези места. Заради ваканционните имоти цените скочиха. Много е трудно за младите да спестят пари за собствена къща, когато разни богаташи от Лондон идват и изкупуват имотите.
	Тя отново ме оглежда и този път очите й се задържат на скъпата торба за памперси и голямата ми чанта „Марни“, подарък от Оуен, която надали струваше по-малко от 500 лири, а може би и повече.
	— Сигурно е трудно — казвам смутено. — Но предполагам, че поне харчат свежи пари тук?
	Мери изсумтява подигравателно.
	— Не и те. Карат си храната от Лондон в багажниците на колите си, не ги виждаме да пазаруват наоколо. Балдък, месарят, затвори магазина, видя ли?
	Кимам мълчаливо, изпитвайки някаква смътна вина, а Мери клати глава.
	— И „Крофт енд Сънс“, пекарната. Много малко места останаха, освен пощата и кръчмата. А и тя няма да оцелее още дълго, ако от пивоварната постигнат своето. Не печели достатъчно. Нищо чудно догодина по това време на нейно място да има апартаменти. Бог знае какво ще прави Джери тогава. Без пенсия, без спестявания…
	Тя пристъпва по-близо и бута назад сенника на количката на Фрея.
	— Значи имаш дъщеричка?
	— Точно така. — Виждам как силният й дебел пръст се плъзга по бузата на спящото ми бебе. Под ноктите й има тъмночервени петна. Сигурно от мастилото на пощенските печати, но не мога да не си представя, че са от кръв. Старая се да не потреперя. — Фрея.
	— Вече не си Уайлд?
	Клатя глава.
	— Още съм си Уайлд. Не съм омъжена.
	— Красавица е. — Мери се изправя. — След няколко години ще побърква момчетата, слушай ми думата.
	Усмихвам се неволно, а пръстите ми стисват дръжката на количката. Нарочно си поемам дълбоко дъх, за да преглътна хапливата забележка, която копнея да направя. Мери Рен е влиятелна фигура в селото — дори и преди седемнайсет години никой не смееше да я ядоса, не мога да си представя нещо да се е променило оттогава, не и сега, когато синът й е местният полицай.
	Мислех си, че съм се отърсила от всичко това, когато си тръгнах от „Солтън Хаус“, тази сложна мрежа от отношения между местните, нелесната връзка между селото и училището, която Амброуз поддържаше с лекота, за разлика от всички останали. Иска ми се да дръпна количката на Фрея настрани от Мери, да й кажа да си гледа работата. Но не мога да си позволя да се държа враждебно с нея. Не само заради Кейт, която живее тук, но и заради всички нас. „Солтън Хаус“ си изми ръцете от нас много отдавна — а ако си отхвърлен и от училището, и от местните, Солтън може да бъде много враждебно място.
	Треперя, въпреки жегата, и Мери вдига поглед.
	— Побиха те тръпки на лобното място, а?
	Клатя глава и опитвам да се усмихна, а тя се смее, показвайки пожълтелите си зъби.
	— Е, радвам се, че те видях — казва тя непринудено и потупва сенника на количката. — Сякаш беше вчера, когато всички идвахте тук да си купувате бонбони и какво ли не. Помниш ли какви опашати лъжи измисляше приятелката ти? Как се казваше тя… Клео?
	— Теа — отвръщам тихо. Да, помня.
	— Разправи ми, че баща й го издирвали за убийството на майка й, и аз почти й повярвах. — Мери пак се засмива, цялото й тяло се тресе, чак количката на Фрея се разклаща от съчувствие. — Разбира се, това беше преди да науча какви ужасни лъжкини сте всичките.
	Лъжкини. Една дума, подхвърлена толкова небрежно в потока на разговора… Въобразявам ли си, или изведнъж в гласа на Мери се прокрадна някаква враждебност?
	— Е… — Дръпвам леко количката, за да освободя гънките на сенника от пръстите й. — Най-добре да тръгвам… Фрея скоро ще огладнее…
	— Няма да те бавя — казва Мери невъзмутимо. Кимам, сякаш се извинявам покорно, а тя се дръпва назад, за да успея да направя нужните маневри и да изкарам количката от магазина.
	Точно съм по средата на сложния завой от три маневри, с който ще мина по тясната пътека между рафтовете, осъзнавайки, че е трябвало да я изкарам назад, така както влязох, когато камбанката на вратата иззвънява.
	Обръщам се да погледна през рамо. В първия момент не разпознавам фигурата на прага, но когато виждам кой е, сърцето ми подскача в гърдите като птичка, която се блъска отчаяно в клетката си.
	Дрехите му са изцапани и намачкани, сякаш е спал, без да ги съблича, едната му скула е ожулена, кокалчета на ръцете му са разранени. Но това, което ме поразява като удар право в слънчевия сплит, е колко много се е променил — и в същото време колко малко. Винаги е бил висок, но кльощавата върлинеста фигура я няма, мъжът, който стои там, изпълва тясната рамка на вратата с раменете си, излъчвайки без никакво усилие усещане за жилава, сдържана сила.
	Но лицето му, широките скули, тънките устни, и, о, боже, очите му…
	Стоя, оглупяла от шока, не мога да си поема дъх. Той не ме вижда веднага, само кима за поздрав на Мери и се дръпва настрани, изчаквайки любезно да изляза от магазина. Чак когато изричам името му с дрезгав, треперещ глас, главата му рязко се надига и той ме поглежда, наистина ме поглежда, за пръв път, а лицето му се променя.
	— Айза? — Нещо пада на пода, ключовете, които е държал в ръка. Гласът му е точно какъвто го помня, дълбок и бавен, с онзи леко ексцентричен акцент, единствената следа от майчиния му език. — Айза, това… това ти ли си наистина?
	— Да. — Опитвам да преглътна, опитвам да се усмихна, но шокът, изглежда, е вкаменил мускулите на лицето ми. — Мислех… мислех, че си — не се ли върна във Франция?
	Изражението му е твърдо, не издава никакви емоции, златистите му очи са непроницаеми, в гласа му има някаква напрегнатост, сякаш съзнателно се сдържа.
	— Върнах се.
	— Но защо — не разбирам, — защо Кейт не ми е казала…?
	— Ще трябва да питаш нея.
	Този път съм сигурна, че не си въобразявам, в гласа му определено има някаква хладина.
	Не разбирам. Какво се е случило? Имам чувството, че се придвижвам слепешком в стая пълна с крехки, ценни предмети, които бутам или разклащам при всяка своя стъпка. Защо Кейт не ми каза, че Люк се е върнал? И защо той е толкова… Но тук спирам, защото не мога да формулирам с дума емоцията, която се излъчва от мълчаливото присъствие на Люк. Какво е? Не е шок — или поне не напълно, след като първоначалната изненада от присъствието ми отшумя. Това е някаква сложна, сдържана емоция, която усещам, че той опитва да прикрие. Емоция по-близо до…
	Думата изниква в съзнанието ми, когато той прави крачка напред и препречва пътя ми към изхода.
	Омраза.
	Преглъщам.
	— Ти… добре ли си, Люк?
	— Добре? — Той се смее, но в смеха му няма и следа от забава. — _Добре?_
	— Просто…
	— Как, по дяволите, можеш да питаш това? — повишава глас той.
	— Кое? — Опитвам да се дръпна назад, но няма накъде — Мери Рен е почти зад гърба ми. Люк е препречил изхода, а количката е помежду ни. Единственото, което си мисля, е, че ако той ми се нахвърли, ще пострада Фрея. Какво се е случило, че той да се промени толкова много?
	— Успокой се, Люк — предупреждава го Мери зад мен.
	— Кейт знаеше. — Гласът на Люк трепери. — _Ти_ знаеше къде ме изпраща тя.
	— Люк, аз не… не бих могла… — Пръстите ми стискат дръжката на количката, а кокалчетата ми са побелели от напрежение, толкова силно искам да изляза от това място. Чувам бучене в главата си, някакъв бръмбар се блъска упорито в прозореца и внезапно се сещам ужасена за изкормената овца и мухите около разсипаните й вътрешности…
	Той казва нещо на френски, което не разбирам, но ми звучи грубо и пълно с отвращение.
	— Люк — казва Мери още по-силно, — дръпни се от пътя и се овладей, освен ако не искаш да повикам Марк?
	Мълчание, изпълнено с очакване, и шумът от бръмбара. Усещам как пръстите ми се вкопчват още по-силно в дръжката на количката. И тогава Люк прави бавна, демонстративна крачка назад и махва с ръка към вратата.
	— _Je vous en prie_* — изрича саркастично.
	[* Моля (фр.). — Б.пр.]
	Бутам нервно количката, удряйки предницата в рамката на вратата толкова рязко, че Фрея се събужда и проплаква стресната, но аз не спирам. Измъквам и двете ни, а вратата се затваря зад нас, издрънчавайки. Поемам бързо по улицата, за да се отдалечим възможно най-много от пощата, и скоро селските къщи остават далечни очертания в трептящата мараня на летния ден. Чак тогава вземам плачещото си бебе на ръце и го притискам към гърдите си.
	— Няма нищо — чувам се да шепна с треперещ глас в ухото й, придържам я подпряна на рамото ми с една ръка, а с другата бутам количката по черния път към Мелницата. — Няма нищо, лошият мъж не ни нарани, нали? Какво казваха, с пръчки и камъни можеш да строшиш кост, но не и с думи. Тихо, тихо, миличка. Фрея, не плачи, скъпа. Моля те, не плачи.
	Но тя не се успокоява. Плаче и плаче, виещата сирена на неутешимото дете, внезапно изтръгнато от сладкия си сън. Чак когато капките започват да падат по главата на Фрея, осъзнавам, че и аз плача, а дори не знам защо. От шок? От гняв? Или от облекчение, че се махнахме оттам?
	— Тихо, тихо — повтарям несъзнателно в ритъм с крачките ми по пътя и вече не знам дали говоря на Фрея, или на себе си. — Всичко ще бъде наред. Обещавам ти. Всичко ще бъде наред.
	Но още докато изричам думите и вдишвам уханието на меката изпотена коса, мириса на затоплено, обгрижено бебе, думите на Мери се завръщат в съзнанието ми като обвинение.
	_Малка лъжкиня._


>	Трето правило
>	Пази се да не те заловят

>>
	Малка лъжкиня.
	_Малка лъжкиня._
	Думите отекват в ритъм с крачките ми по паважа, докато наполовина вървя, наполовина подтичвам, за да се махна от Солтън, и се засилват заедно с пронизителния плач на Фрея.
	Най-после, когато съм на поне осемстотин метра от селото, не издържам повече — гърбът ми е пламнал от носенето на Фрея, а плачът й се забива в главата ми като пирони. _Малка лъжкиня. Малка лъжкиня._
	Спирам в прахоляка край пътя, натискам спирачката на количката и сядам на един дънер, след което разкопчавам сутиена си за кърмене и слагам Фрея на гърдата си. Тя надава радостен вик и вдига пухкавите си ръчички, преди да захапе, после спира за момент, поглежда ме с яркосините си очи и се усмихва. Изражението й толкова ясно казва: _Знаех си, че рано или късно ще разбереш намека!_ Не мога да не се усмихна, макар че гърбът ме боли и гърлото ми пари от потиснатия гняв и страх заради Люк.
	_Малка лъжкиня._
	Думите долитат от миналото и докато Фрея суче, затварям очи и си спомням. Спомням си как започна всичко.
	Беше януари, мрачен и студен, тъкмо се бях прибрала след потискащата ваканция с баща ми и брат ми — неизречени думи, твърда, прекалено суха пуйка, подаръци, които не бяха избрани от майка ми и надписани от нейно име с почерка на татко.
	Двете с Теа пътувахме заедно от Лондон, но изтървахме влака, който трябваше да хванем, и след това и връзката с училищния микробус на гарата. Стоях под навеса на чакалнята, за да се скрия от студения вятър, и пушех цигара, докато Теа се обади в училищния офис да пита какво да правим.
	— Ще дойдат в пет и половина — съобщи ми тя, когато затвори, и двете погледнахме големия часовник, който висеше над перона. — Още няма четири. Гадост.
	— Не може ли да се придвижим пеша? — попитах несигурно. Теа поклати глава, треперейки от вятъра, който брулеше перона.
	— Не и с куфарите.
	Докато чакахме, чудейки се какво да правим, пристигна друг влак, пътническият от Хамптънс Лий, с който пътуваха всички ученици от гимназията „Хамптън“. Огледах се машинално за Люк, но него го нямаше. Или беше останал за някакви извънкласни занимания, или беше кръшнал от училище. И двете бяха еднакво вероятни.
	Марк Рен обаче се влачеше тромаво по перона с обичайната си леко прегърбена стойка, навел глава. Така се виждаше тежкото акне по врата му.
	— Хей — подвикна му Теа, когато той минаваше край нас. — Хей, ти, казваш се Марк, нали? Как ще стигнеш до Солтън? Някой ще те закара ли?
	Той поклати глава.
	— С автобуса. Стоварва учениците от Солтън пред кръчмата и продължава към Райдинг.
	Двете с Теа се спогледахме.
	— Спира ли при моста? — попита Теа.
	Марк поклати глава.
	— Обичайно не спира. Но шофьорът може и да спре, ако го помолите.
	Теа повдигна вежда и кимна. Това щеше да ни спести няколко километра и можехме да изминем пеша остатъка от разстоянието.
	Качихме се на автобуса. Аз останах до куфарите, а Теа последва Марк Рен по пътеката, където той седна, стиснал раницата си в скута като щит, а адамовата му ябълка подскачаше нервно в гърлото му. Тя ми намигна, когато го подмина.
	— У Кейт следващия уикенд? — попита Теа, като минаваше покрай стола ми в общата занималня същата вечер, отивайки да си пише домашните. Кимнах и тя ми намигна, напомняйки ми случката в автобуса. Лола Роналдо сменяше каналите на телевизора с дистанционното и забели очи.
	— Пак ли при Кейт? Защо, за бога, четирите прекарвате толкова време там? Ние с Джес Хамилтън ще ходим на кино в Хамптънс Лий. После ще вечеряме в „Дебелия монах“, но Фатима каза, че не може да дойде, защото ще ходи у Кейт с теб. Защо ви е да гниете в тъпия Солтън всеки уикенд? Да не си си харесала някого?
	Страните ми пламнаха при мисълта за брата на Кейт, спомняйки си последния път, когато бяхме плували край Мелницата. Беше необичайно горещ есенен ден и вечерното слънце хвърляше огнени отблясъци върху водата, отразяващи се от прозорците на Мелницата, така че цялото място изглеждаше потънало в пламъци. Бяхме се излежавали целия следобед, попивайки последните слънчеви лъчи за годината, докато накрая Кейт се съблече, предизвикана от Теа, и се хвърли да плува гола в устието. Не знам къде е бил Люк, когато Кейт скочи във водата, но се появи, когато тя вече плуваше на връщане от средата.
	— Да си забравила нещо? — вдигна в ръка банския й с присмехулно изражение. Кейт изпищя, така че чайките литнаха изплашено и запърхаха с криле над вълните, от което златисточервената вода сякаш затанцува.
	— Негодник! Върни ми го!
	Но Люк само поклати глава и докато тя плуваше към него, той започна да я замеря с топчета водорасли от изхвърлените на брега. Кейт му отвърна, като започна да го плиска с вода, а после, когато се доближи достатъчно, сграбчи глезена му и го дръпна рязко, за да го събори във водата. И двамата се гмурнаха дълбоко, сплели ръце и крака, и единствено излизащите мехурчета издаваха местоположението им.
	След малко Кейт изплува на повърхността и заплува към кея. Когато се измъкна на сушата, видях, че държи тържествуващо банския на Люк, а той се отдалечи навътре, ругаейки през смях и заплахи с всевъзможни отмъщения.
	Бях се _опитала_ да не гледам, насилвах се да си чета книгата, да слушам Фатима, която си бъбреше с Теа, да се съсредоточа върху каквото и да е, различно от голото тяло на Люк, проблясващо във водата, но някак погледът ми все се връщаше на него, златистокафяво и гъвкаво в огнените отблясъци на есенното слънце. Същият образ изплува в съзнанието ми и сега, изпълвайки ме с някакво странно чувство, нещо между срам и копнеж.
	— Заради Теа — казах внезапно, усещайки как лицето ми пламва от погледа на Лола. — Тя е хлътнала по някого в селото. Все се надява, че ще се срещнем случайно с него, ако прекарваме достатъчно време там.
	Това беше лъжа. Но беше егоистична лъжа за сметка на една от нас. Още докато я изричах, знаех, че съм прекрачила границата. Но не можех да върна думите си назад.
	Лола изгледа отдалечаващия се гръб на Теа, после отново мен. Не изглеждаше убедена. По онова време вече си бяхме създали репутация, че баламосваме и послъгваме, но ми беше ясно, че тя не се колебае дали й казвам истината, или не. С Теа всичко беше възможно.
	— Така ли? — каза накрая. — Не ти вярвам.
	— Истина е — настоях, облекчена, че съм отклонила вниманието й в погрешна посока. И точно тогава някаква глупава прищявка ме накара да добавя една фатална подробност: — Виж, не й казвай, че съм ти казала, но става въпрос за… Марк Рен. Седяха един до друг в автобуса от гарата. — Понижих глас и се наведох над книгата си. — Той постави дланта си върху бедрото й… можеш да си представиш останалото.
	— _Марк Рен?_ Момчето с пъпките, което живее над пощата?
	— Какво да ти кажа? — свих рамене. — Теа не се интересува от външността.
	Лола изсумтя и се отдалечи.


	Не се сетих повече за тази случка до следващата седмица. Дори не казах на Кейт да отбележи точките ми в книгата. По това време играта вече не беше толкова заради състезанието, колкото заради самата игра. Не беше въпросът да победя Фатима, Теа и Кейт, а да надхитря всички останали — „ние“ срещу „тях“.
	Прекарахме съботната вечер в Мелницата, а после в неделя следобед четирите отидохме до Солтън да си купим разни сладки неща от магазина и да пийнем по едно горещо какао в кръчмата, която извън сезона действаше и като селско кафене, стига човек да беше готов да не обръща внимание на пиперливите майтапи на Джери.
	Фатима и Кейт седяха до прозореца, а ние с Теа бяхме на бара. Тя поръчваше напитките ни, а аз чаках, за да й помогна да ги занесем до масата.
	— Извинете, поръчах без сметана на последното — чух я да казва рязко, когато барманът бутна последната издигаща пара чаша на тезгяха. Той въздъхна и започна да обира сметаната, но Теа го спря. — Не, благодаря. Предпочитам да я направите отново.
	Примигнах заради аристократичния й тон и начина, по който отчетливите, като изрязани от стъкло гласни превръщаха една обикновена забележка в надменна заповед.
	Барманът изруга тихо и се обърна да изсипе грижливо приготвената напитка, а аз видях една от жените, които чакаха до бара да забелва очи, преди да подхвърли нещо на приятелката си. Не чух думите й, но погледът й се местеше между мен и Теа и беше изпълнен с презрение. Скръстих ръце на гърдите си, опитвайки да се смаля и някак да стана по-невидима. Съжалявах, че съм облякла роклята си с копчета. Най-горното копче се беше счупило и така деколтето ми изглеждаше по-голямо от обичайно. Ужасно се смущавах, че сутиенът ми току се подаваше над линията на деколтето и от начина, по който жените ни гледаха — моето деколте и скъсаните дънки на Теа, през дупките на които се виждаха червените й копринени бикини.
	Докато стоях и чаках Теа да вдигне чашите, Джери се появи зад мен с табла с мръсни чаши. Вдигна подноса на нивото на раменете си, за да се пъхне в тясното място, и усетих шокирана натиска на слабините му до тялото ми, когато минаваше. Барът беше пълен, но не чак претъпкан, за да обясни нарочното отъркване в дупето ми.
	— Извинявам се — засмя се дрезгаво. — Не ми обръщай внимание.
	Усетих как се изчервявам и казах на Теа:
	— Отивам до тоалетната, ще се оправиш ли сама?
	— Разбира се. — Тя броеше монетите от рестото си и почти не вдигна глава, а аз се изстрелях към дамската тоалетна, усещайки, че съм се задъхала.
	Чак когато влязох в кабинката, за да си откъсна тоалетна хартия и да си издухам носа, забелязах надписа на вратата на тоалетната. Беше надраскан с молив за очи, вече размазан и леко изтрит.
	_Марк Рен е мръсен перверзник_ — пишеше на вратата. Примигнах невярващо. Това беше толкова нелепо обвинение. Марк Рен? Срамежливият, кротък Марк Рен?
	Край мивката имаше още един надпис, този път с друг цвят.
	_Марк Рен опипва момичетата от „Солтън Хаус“ в автобуса._
	И накрая, на вратата, водеща към кръчмата, с тънкописец: _Марк Рен е насилник!!!_


	Когато излязох от тоалетната, страните ми горяха.
	— Може ли да си тръгваме? — казах рязко на Кейт, Фатима и Теа. Теа вдигна поглед объркана.
	— Какво, по дяволите? Дори не си докоснала горещия си шоколад!
	— Трябва да ви кажа нещо. Но не искам да го говоря тук.
	— Разбира се. — Кейт гребна с лъжичката остатъка от разтопените бонбони маршмелоус, а Фатима се огледа за чантата си. Но преди да имаме време да направим каквото и да било, вратата на кръчмата се отвори с трясък и Мери Рен влезе.
	Не очаквах тя да дойде до нашата маса — тя познаваше Кейт, разбира се, беше приятелка с Амброуз, но никога не беше забелязвала приятелките на Кейт.
	Но го направи. Дойде право при нас и изгледа последователно първо мен, после Теа и накрая Фатима. Широката й устна се беше издала.
	— Коя от вас е Айза Уайлд? — попита с дълбокия си дрезгав глас.
	Преглътнах.
	— А-аз.
	— Добре. — Сложи ръце на кръста си и се надвеси над нас, както бяхме седнали. Шумотевицата в кръчмата внезапно стихна, видях, че хората се ослушват, протягат вратове да надникнат иззад широкия мускулест гръб на Мери. — Чуй ме, момиченце. Не знам как се държат хората там, откъдето си, но по тези места хората се тревожат какво се говори за тях. Ако пак чуя да разправяш лъжи за момчето ми, ще счупя всички кости в тялото ти. Ясно? Ще ги спраскам една по една.
	Отворих уста, но не можах да кажа нищо. Дълбок помитащ срам се надигаше вътре в мен и ме парализираше.
	До мен Кейт изглеждаше шокирана и осъзнах, че няма никаква представа какво се е случило.
	— Мери — обади се тя. — Не можеш…
	— Не се меси — сопна й се Мери. — Макар че и ти си виновна, сигурна съм, всичките сте. Знам ви какви сте. — Тя скръсти ръце и огледа малкия ни кръг. Осъзнах, че по някакъв перверзен начин се наслаждава на това — наслаждава се на това колко шокирани и разстроени сме. — Вие сте малки лъжкини, всичките. Ако аз отговарях за вас, щях да ви нашибам с камшика.
	Кейт ахна, като чу това, и леко се надигна, сякаш да ме предпази, но Мери постави тежката си длан върху рамото й и физически я принуди да седне обратно на мястото си.
	— Не се обаждай. Сигурно онова лъскаво училище е прекалено модерно за такива неща, а баща ти е твърде добър и мекушав, но аз не съм. Ако отново навредиш на момчето ми… — Тя отново ме погледна, тъмните й очи се втренчиха в моите. — … ще съжаляваш, че изобщо си се родила.
	После се изправи, завъртя се на пети и си тръгна.
	Вратата се затръшна след нея оглушително насред внезапната тишина, която остави зад себе си. После някой прихна да се смее, шумовете в кръчмата се завърнаха — подрънкваме на чаши, боботещите гласове на мъжете край бара. Но усещах очите на присъстващите върху нас, гадаеха за повода за казаното от Мери, а на мен ми се искаше да потъна вдън земя.
	— Мили боже! — възкликна Кейт. Лицето й беше пребледняло, само скулите й пламтяха гневно. — Какво, по дяволите, я е прихванало? Татко ще побеснее, когато…
	— Не — вкопчих пръсти в палтото й. — Не, Кейт, недей. Аз съм виновна. Не казвай на Амброуз.
	Не можех да го понеса. Не можех да понеса да се разбере каква глупава, долна лъжа бях измислила. Мисълта да я повторя пред Амброуз, да видя разочарованието на лицето му…
	— Не му казвай — повторих. Усетих как сълзите парят в очите ми, но не от тъга, а от срам. — Заслужих си го. Заслужих си това, което ми каза.
	Беше грешка, това исках да кажа на Мери, докато седях безмълвно пред гнева й. Беше грешка и съжалявам.
	Но не го изрекох. И следващия път, когато отидох в пощата, тя ме обслужи както обичайно и никога повече не се спомена за тази история. Но седемнайсет години по-късно, докато кърмя бебето си и опитвам да се усмихна на засмяното закръглено личице, думите на Мери Рен отекват в ушите ми и си мисля, че съм била права. Наистина ги заслужавах. Всички ги заслужавахме.
	_Малки лъжкини._


>>
	Кейт, Теа и Фатима седят около излъсканата маса, когато нахлувам в Мелницата, плувнала в пот, с разранени крака и пресъхнало от прахоляка гърло.
	Шадоу излайва кратко и предупредително, когато вратата се блъска в стената и от това чашите върху скрина подрънкват, а рамките на картините се удрят съчувствено в стената.
	— Айза! — възкликва Фатима изненадано, като вдига поглед от чинията си. — Изглеждаш, сякаш си видяла призрак!
	— Видях! Защо не ни каза, Кейт?
	В главата ми думите бяха като въпрос, но когато ги изрекох, прозвучаха като обвинение.
	— Какво не съм ви казала? — Кейт се изправя, озадачена и загрижена. — Айза, нима отиде до Солтън и се върна за три часа? Сигурно си изтощена. Носеше ли си шише с вода?
	— Остави водата — казвам ядосано, но тя ми налива една чаша от чешмата и я поставя внимателно на масата. Трябва да преглътна болката в гърлото си, за да мога да пия.
	Отпивам предпазливо, после изгълтвам цялата чаша и се отпускам на дивана. Фатима ми е напълнила една чиния със салата и сега ми я носи.
	— Какво е станало? — Сяда до мен на дивана с чинията в ръка. Гледа ме разтревожено. — Наистина ли си видяла _призрак_!
	— Да, видях призрак. — Поглеждам над главата на Фатима, право към Кейт. — Срещнах Люк Рошфор в селото.
	Лицето на Кейт се напряга още преди да съм довършила изречението, и тя сяда рязко на ръба на дивана, сякаш краката не я държат.
	— По дяволите!
	— Люк? — Фатима мести погледа си между мен и Кейт. — Но аз мислех, че той е заминал за Франция след…
	Кейт раздвижва смутено глава, но не може да се определи дали това е кимане или поклащане, или комбинация от двете.
	— Какво се е случило с него, Кейт? — Прегръщам Фрея и си мисля за затвореното му безизразно лице, за яростта, която се излъчваше от него в тясната поща. — Той беше…
	— Гневен — довършва тя. Лицето й е бледо, но ръцете й, когато посягат за пакета тютюн в джоба й, не треперят. — Нали?
	— Меко казано. Какво се е случило?
	Тя започва да си свива цигара, много бавно и съсредоточено, а аз си спомням това от училище — как Кейт винаги се бавеше и никой не можеше да я накара да отговори по-бързо. Колкото по-труден беше въпросът, толкова по-дълга пауза правеше, преди да отговори.
	Теа оставя вилицата си, взема чашата с вино и цигарите и също идва при нас.
	— Хайде, Кейт. — Сяда на голите дъски пред краката ни и изведнъж ме връхлита болезнен спомен за всички нощи, които сме прекарали така, свити заедно на дивана, загледани в реката, в пламъците на огъня, пушим, смеем се, разговаряме…
	Сега никой не се смее, чува се само шумът от цигарата, която Кейт търкаля напред-назад по коляното си, прехапала устна. Когато цигарата е готова, тя облизва хартията и чак тогава проговаря:
	— Той наистина замина за Франция. Но… против волята си.
	— Какво значи това? — пита Теа. Тя почуква с кутията цигари по пода и гледа Фрея. Знам, че й се пуши, но се въздържа, докато Фрея е в стаята.
	Кейт въздиша и вдига босите си крака на дивана до Фатима, която отмества падналите кичури от лицето си.
	— Не знам доколко сте наясно с историята на Люк… сещате се, татко и майката на Люк, Мирей, са били заедно преди много години, нали? И са живели тук с нас.
	Кимам, знаехме това. Люк и Кейт били съвсем малки — твърде малки, за да си го спомнят, по думите на Кейт, макар че тя имаше някакви смътни спомени от партита край реката и как веднъж Люк паднал във водата, когато бил твърде малък и още не можел да плува.
	— Когато татко и Мирей се разделиха, Мирей отведе Люк във Франция и ние не го видяхме няколко години, а после татко получи обаждане от Мирей — не можела да се оправя с Люк, бил много буен и непокорен, намесили се социалните служби — можело ли той да дойде да прекара лятната ваканция тук, за да си поеме дъх тя? Знаете какъв беше татко, каза: да, разбира се. Когато Люк пристигна тук, се оказа, че Мирей не ни е разказала цялата история. Люк наистина създавал проблеми, но имало… причини. Мирей си имала своите проблеми… започнала пак да се боцка, и, е, може би не е била най-добрият родител за Люк.
	— А бащата на Люк? — попита Фатима. — Той не е ли имал право на мнение дали синът му може да изчезне в Англия, за да живее при един непознат?
	Кейт свива рамене.
	— Не знам дали изобщо е било ясно кой е баща му. Според това, което Люк ми е казвал, Мирей била доста зле, когато го родила. Не съм сигурна дали изобщо е разбрала…
	Тя замълчава, после си поема дъх и отново започва да говори:
	— Както и да е, той се върна да живее при нас, когато бяхме на тринайсет или четиринайсет, нещо такова. А престоят за ваканцията се удължи до един срок… и срокът се удължи до година… и после още една… и после някак Люк се озова записан в гимназията в Хамптънс Лий и живееше постоянно при нас, и знаете… че се справяше добре. Мисля, че беше щастлив.
	Знаем и това, но никой не я прекъсва.
	— Но след като татко… — Кейт преглъща и аз знам, че идва най-лошото, онзи период, за който никоя от нас не може да понесе да мисли. — След като татко… изчезна, Люк вече не можеше да остане тук. Той беше едва на петнайсет, аз станах на шестнайсет в онова лято, но Люк щеше да бъде непълнолетен още няколко месеца и във всички случаи, щом се намесиха социалните служби… — Тя отново преглъща и виждам емоциите, които прекосяват лицето й, като сенки на облаци, преминаващи над долината.
	— Изпратиха го обратно във Франция — продължава рязко тя. — Той искаше да остане тук с мен, но аз нямах избор. — Тя разперва ръце умолително. — Разбирате това, нали? Бях на шестнайсет, нямаше начин да ми позволят да стана законен настойник на безпризорно френско момче, чиито родители не са в страната. Направих каквото се налагаше! — повтаря тя отчаяно.
	— Кейт. — Фатима поставя длан върху ръката й и казва нежно: — Това сме ние, не е нужно да се оправдаваш. Разбира се, че нямаше избор. Амброуз не беше баща на Люк — какво би могла да направиш?
	— Те го изпратиха във Франция — казва Кейт, сякаш не е чула нищо. Лицето й е безизразно, потънало в спомените. — И той не спираше да ми пише, умоляваше ме, казваше, че татко му е обещал да се грижи за него, обвиняваше ме, че съм го предала, обвиняваше ме…
	Очите й се пълнят със сълзи и тя примигва, за да ги спре, изведнъж изражението й е мрачно и сурово. Шадоу, доловил нещастието й, без да разбира какво става, идва да легне в краката й, надава кратък вой и Кейт отпуска дланта си върху него и роши бялата му козина.
	— Преди няколко години той се върна, намери си работа в „Солтън Хаус“ като градинар. Мислех, че след толкова много години е видял нещата от друга гледна точка, че си е дал сметка, че навремето нямах избор. Аз едва опазих себе си да не ме пратят в сиропиталище, камо ли да оставят него при мен. Но той не беше осмислил нищо. Изобщо не ми беше простил. Една вечер ме причака, когато се връщах покрай реката и о, боже… — Тя заравя лице в дланите си. — Фатима, какви истории! Сигурно ги чуваш постоянно в практиката си на лекар, но аз не бях — побоите, насилието, боже, всичко, което той… — Гласът й я предава. — … което той е преживял, не можех да понеса дори да го слушам, но той продължаваше да ми разказва, още и още, сякаш искаше да ме накаже — какво правел с него приятелят на майка му, когато Люк бил малък, и по-късно, когато се върнал във Франция и държавата поела грижите за него — мъжът в сиропиталището, който често… редовно…
	Тя не може да довърши. Гласът й потъва в сълзи и тя скрива лицето си.
	Поглеждам шокираните лица на Фатима и Теа и после отново Кейт. Искам да кажа нещо. Искам да я успокоя, но успявам единствено да си мисля за тях двамата в онова щастливо време, засмените им лица, докато се плискаха във вълните на устието, заговорническите им изражения, когато навеждаха глави над някоя игра… Бяха толкова близки, по-близки, отколкото някога сме били ние с брат ми. А сега това.
	В крайна сметка Фатима оставя чинията с храна съвсем внимателно и се изправя. Прегръща с две ръце Кейт и я люлее мълчаливо, напред-назад, напред-назад.
	Казва нещо съвсем тихо, но мисля, че различавам думите.
	— Не беше виновна ти — казва тя, отново и отново. — Не беше виновна ти.


>>
	Трябвало е да се сетя. Това си мисля, докато седя край люлката на Фрея, опитвайки да я приспя, а болката в гърлото ми от неизплаканите сълзи вече е непоносима.
	Трябвало е да се _сетя_.
	Защото всичко беше пред мен, пред очите ми. Белезите по гърба на Люк, когато плуваше, отпечатъците по рамото му, за които бях предположила, че са от неуспешни имунизации. Когато веднъж го попитах, лицето му само стана мрачно и той поклати глава.
	Сега съм по-възрастна, не толкова наивна. Разбирам от какво са били в действителност кръглите следи и ми се гади от собствената ми слепота.
	Това обясняваше мълчаливостта на Люк, сляпото му обожание към Амброуз. Нежеланието му да говори за Франция, колкото и да го засипвахме с въпроси, начина, по който Кейт стисваше ръката му и сменяше темата, за да го спаси.
	Това дори обяснява нещо, което никога не можех да разбера — начина, по който позволяваше на селските момчета да го дразнят, да му се подиграват и да се перчат пред него и той просто понасяше всичко, отново и отново… докато нещо не му прищракаше. Помня една вечер в кръчмата, когато го подкачаха не агресивно, но настойчиво, за това, че той се мотае с „надутите“ момичета от „Солтън Хаус“. Положението на Люк, нито в селото, нито в училището, беше лесно. Кейт беше твърдо от „Солтън Хаус“, а Амброуз някак без усилия принадлежеше и на двата свята. Но Люк трябваше да преодолее нелесното класово разделение между държавното училище в Хамптънс Лий, където учеше заедно с повечето деца от селото, и семейните му връзки с частното училище на хълма.
	И все пак той се справяше. Понасяше дразненето, подмятанията: „нашите момичета не са ли достатъчно добри за тебе, пич?“, завоалираните коментари, че богатите момичета си падали по „малко грубости“. Онази вечер в кръчмата той просто се усмихваше и клатеше глава. Но после, в края на вечерта, когато приемаха последните поръчки, едно от селските момчета се наведе и прошепна нещо в ухото на Люк мимоходом.
	Не знам какво му каза. Само видях, че лицето на Кейт се промени. А Люк се изправи толкова бързо, че столът му се преобърна на пода зад него. Удари с юмрук момчето, силно и право в носа, сякаш нещо в него беше прищракало. Момчето се срина на земята, пъшкайки и стенейки. А Люк стоеше над него, гледаше разкървавеното му разплакано лице с напълно спокойно изражение, сякаш нищо не се беше случило.
	Някой от кръчмата явно се беше обадил на Амброуз. Той седеше на люлеещия се стол и ни чакаше, когато се прибрахме. На обичайно веселото му лице нямаше и следа от усмивка. Той се изправи, щом влязохме.
	— Татко — каза Кейт, преди Люк да успее да заговори, — не беше виновен Люк…
	Но Амброуз поклати глава още преди тя да довърши изречението си.
	— Кейт, това е между Люк и мен. Люк, може ли да говоря с теб в стаята ти?
	Затвориха вратата на стаята на Люк, така че не можахме да чуем последвалия спор, само повишаващите се и притихващи гласове. Амброуз беше изпълнен с разочарование и упреци, Люк го умоляваше, а после се разгневи. Ние четирите стояхме сгушени в дневната на долния етаж пред огъня, който всъщност не ни трябваше, защото нощта беше топла, но Кейт трепереше, когато гласовете им се чуваха все по-силно.
	— Не разбираш! — чух отгоре. Беше гласът на Люк, продран от гняв и непримиримост. Не чух какво отговори Амброуз, само тона му, равен и търпелив, а после трясъка, когато Люк хвърли нещо по стената.
	Когато Амброуз слезе долу, беше сам, чупливата му коса беше щръкнала, сякаш беше прокарвал пръсти през нея отново и отново. Лицето му беше изтощено. Той извади бутилката с евтино вино изпод мивката, наля си пълна водна чаша и я изгълта с въздишка.
	Кейт се изправи, когато Амброуз се отпусна на креслото срещу дивана, но Амброуз поклати глава, отгатнал накъде се е отправила.
	— По-добре недей. Много е разстроен.
	— Ще се кача при него — не отстъпи Кейт. Тя тръгна, но когато минаваше покрай стола на Амброуз, той протегна свободната си ръка и хвана китката й. Тя спря и сведе поглед към него с непокорно изражение. — Е? Какво?
	Усещах сърцето си в гърлото и чаках Амброуз да избухне, както би постъпил моят баща. И до ден-днешен го чувам как крещи на Уил за това, че му се е изрепчил: _Ако аз бях отговорил на баща си така, щях да бъда смлян от бой, сополанко такъв._ Или: _Щом съм казал, ще изпълняваш, ясно?_
	Но Амброуз… Амброуз не започна да вика. Дори не проговори. Просто държеше китката на Кейт, но толкова нежно, че пръстите му едва я докосваха. Виждах, че не това я задържа на мястото й.
	Кейт погледна баща си, взирайки се търсещо в лицето му. Никой от двамата не помръдна, но изражението й се промени, сякаш прочете в очите му нещо, което никоя от нас останалите не можеше да разбере, после въздъхна и отпусна ръката си.
	— Добре — каза тя.
	Разбрах, че каквото и да е искал да каже Амброуз, Кейт го беше разбрала, без да има нужда от думи.
	Горе се чу нов трясък, който раздра тишината, и всички подскочихме.
	— Той разбива стаята си — промълви Кейт, но не тръгна към стълбите, просто се отпусна обратно на дивана. — О, татко, не мога да понеса това.
	— Няма ли да го спреш? — Фатима попита Амброуз, разтворила широко очи в недоумение. Амброуз примигна при шума от счупено стъкло, който се чу отгоре, после поклати глава.
	— Бих, ако можех, но някои видове болка спират да те мъчат само когато излееш гнева си. Може би той се нуждае от това. Само се надявам… — Той разтри лицето си и изведнъж вече не изглеждаше по-млад от действителната си възраст. — Само се надявам да не чупи собствените си вещи. Бог ни е свидетел, че той няма много. Наранява по-скоро себе си, отколкото мен. Какво се случи в кръчмата?
	— Той търпеше, татко — обясни Кейт. Беше толкова разстроена, че лицето й беше пребледняло. — Наистина изтърпя много. Знаеш ги как се държат, онзи Раян, или Роланд, както и да се казва. Едрият с тъмната коса. Той винаги се заяжда с Люк. Но Люк се владееше идеално, просто се смееше и толкова. Обаче после Раян му каза нещо друго и Люк, той просто превъртя.
	— Какво му каза? — попита Амброуз и се наведе напред на креслото си. За пръв път видях как между Кейт и баща й сякаш се спусна невидима стена. Тя застина неподвижно, някаква предпазлива резервираност зад безизразната маска на лицето й.
	— Не знам — отвърна тя. Изведнъж гласът й прозвуча странно равен. — Не чух.


	Амброуз не наказа Люк, а Фатима се чуди на това през целия път на връщане, защото всички знаехме, че колкото и невъзмутим да е, Амброуз никога не би приел подобно поведение от Кейт. Щеше да има критики, упреци, намаляване на джобните.
	Към Люк обаче Амброуз сякаш беше неизчерпаем извор на търпение. Чак сега разбирам защо.
	Фрея е заспала, дишането й е равномерно и леко и аз се изправям, протягам се, потънала в спомените си, и се взирам над водите на устието към Солтън. Спомням си онзи Люк, когото познавах, преди да заминем оттук, и опитвам да проумея защо гневният му изблик в пощата ме беше разтърсил така силно.
	Знаех, че в него се таи гняв в края на краищата. Бях го виждала, насочен към другите, а понякога и към него самия.
	И после осъзнавам. Не гневът му ме беше изплашил. А това, че го видях да е гневен _на нас_.
	Защото едно време, колкото и ядосан да беше, се държеше с нас четирите, сякаш бяхме от костен порцелан, като нещо прекалено ценно, за да бъде дори докосвано. А Бог ми е свидетел колко желаех това — исках той да ме докосва, толкова го исках. Помня как лежах до него на кея, под горещите лъчи на слънцето, което напичаше гърбовете ни, и когато се обръщах да погледна лицето му, затворените му очи, изгарях от копнеж, толкова силен, че мислех, че ще ме изпепели. Копнеех той да отвори очи, да протегне ръка към мен.
	Но той не го правеше. Така че един ден, когато сърцето ми биеше толкова силно, че си мислех, че не може и той да не го чува, се протегнах към него и поднесох устните си към неговите.
	Каквото и да очаквах да се случи, не беше това, което последва.
	Очите му веднага се отвориха и той ме бутна назад и извика:
	— _Ne me touche pas!_* — И в същото време се изправи и дръпна назад толкова рязко, че едва не падна във водата. Гърдите му се надигаха и спускаха, гледаше ме ядосано, сякаш го бях издебнала по време на сън.
	[* Не ме докосвай! (фр.). — Б.пр.]
	Усетих, че лицето ми почервеня, сякаш слънцето прогаряше кожата ми, и също се изправих, неволно отстъпвайки назад, по-далече от гнева и неразбирането му.
	— Съжалявам — смотолевих. — Люк?
	Той не каза нищо, само се огледа, сякаш опитваше да разбере къде се намира и какво се е случило. В онзи момент се държеше, сякаш не ме разпознава, гледаше ме като непозната. После очите му най-после ме познаха и в тях се появи някакъв срам. Той се завъртя на пети и побягна, без да обръща внимание на виковете ми:
	— Люк! Люк, съжалявам.
	Тогава не разбрах нищо. Не разбрах какво съм сгрешила или как можеше той да реагира така яростно на нещо, което беше в края на краищата малко повече от сестринската целувка, с която го бях поздравявала стотици пъти.
	Сега обаче… сега мисля, че знам какви преживявания са били в дъното на ужасената му реакция, и сърцето ми се къса от съчувствие към него. Но също така ме кара да бъда предпазлива, защото онзи момент ми подсказа усещането, което изпитах отново днес в пощата.
	Знам какво е да си враг на Люк. Виждала съм го да напада.
	И не мога да не се сетя за убитата овца, за гнева и болката зад този акт, за изсипаните вътрешности като гнойни рани в прозрачната синя вода.
	И сега се страхувам.


>>
	— Какво ще правиш? — пита тихо Фатима, докато ми подава една нащърбена порцеланова чаша.
	Обядът свърши, двете с Фатима мием чините — или по-скоро тя мие, а аз ги суша. Фрея си играе на чергата на пода.
	Кейт и Теа са излезли да пушат и да разходят Шадоу, виждам ги през прозореца — ходят бавно по брега, свели глави в разговор, а димът от цигарите им се разсейва в летния въздух. Странно е, че те вървят в другата посока, а не в тази, която бих избрала аз — на север, към главния път за Солтън, а не на юг към плажа. Не е толкова приятен маршрут за разходка.
	— Не знам — изтривам чашата и я оставям на масата. — А ти?
	— Честно, и аз не знам. Всичките ми инстинкти крещят да си вървя у дома, не е като да можем да променим нещо, ако стоим тук, пък и в Лондон поне е по-малко вероятно да ни сполети почукване по вратата от полицията.
	От думите й ме побиват тръпки и неволно поглеждам към вратата, представяйки си как Марк Рен прекосява тясното мостче и чука по почернялото дърво… опитвам да си представя какво бих казала. Помня разпалената заповед на Кейт снощи: _Не знаем нищо. Не сме видели нищо._ Това бяха репликите отпреди седемнайсет години. Ако всички се придържаме към този сценарий, не могат да докажат, че не е било така, нали?
	— Искам да кажа, че имам желание да подкрепя Кейт — продължава Фатима. Оставя гъбата и бута шала си, оставяйки малко бяла пяна на бузата си. — Но среща на съученичките, когато никога досега не сме идвали? Дали е добра идея наистина?
	— Знам. — Оставям още една чаша на масата. — И на мен не ми се ходи. Но ще изглежда по-зле, ако се откажем в последния момент.
	— Знам. Знам всичко това. Правило номер две — придържай се към историята си. Разбирам го, наистина. За добро или зло тя ни е купила шибаните билети и е казала на всички, че идваме заради бала, така че най-добре да го издържим. Но онова нещо с овцата…
	Тя клати глава и се залавя отново с миенето на чиниите от обяда. Хвърлям крадешком поглед към лицето й, докато търка с гъбата.
	— Какво беше това? Ти огледа тялото по-добре от мен. Дали наистина е бил Шадоу?
	Фатима пак клати глава.
	— Не знам. Виждала съм нападения от кучета само няколко пъти и може би е различно, когато нападат хора, но не изглеждаше…
	Стомахът ми се присвива и не съм сигурна дали трябва да кажа всичко. Ако полицията се намеси, може би е по-добре Фатима да не знае, да няма какво да крие, но ние се заклехме никога да не се лъжем една друга, нали така? А това е един вид лъжа — лъжа чрез премълчаване.
	— Имаше бележка — казвам накрая. — Кейт я видя, но я скри в джоба си. Намерих я, когато отидох да изпера якето й.
	— _Какво?_ — Фатима вдига глава. Лицето й е разтревожено. Пуска кърпата и се обръща с лице към мен. — Защо не ни каза?
	— Защото не исках да те тревожа. И не исках…
	— Какво пишеше?
	— Пишеше… — Преглъщам. Почти не мога да понеса да изрека думите, а трябва да се насиля, за да ги материализирам. — Пишеше: _Защо не хвърлиш и това в устието?_
	Чува се трясък — Фатима изпуска чашата, която държи. Лицето й е мъртвешки пребледняло и застинало като страшна маска в рамката на тъмната кърпа на главата й.
	— Какво каза? — Гласът й е измъчен и дрезгав.
	Не мога да се насиля да го изрека отново и знам много добре, че ме е чула, просто е прекалено уплашена, за да признае това, което вече съм осъзнала — че някой знае и е твърдо решен да ни накаже за случилото се.
	— Не — клати глава тя. — Не. Не е възможно.
	Пускам кърпата, с която изсушавам чиниите, и отивам до дивана, където Фрея си играе. Сядам тежко и отпускам лице в дланите си.
	— Това променя всичко — казва Фатима настойчиво. — Трябва да си тръгнем, Айза. Трябва да си тръгнем _веднага_.
	Отвън се чува шум, тупкане на лапи, крачки по мостчето. Вдигам глава и виждам, че Кейт и Теа отварят вратата откъм брега и влизат, изтупвайки пясъка и калта от краката си. Кейт се смее, част от напрежението, което сковаваше лицето й през последните двайсет и четири часа, се е разсеяло, но изражението й се променя, когато мести поглед от Фатима към мен и обратно.
	— Какво става? — пита тя. — Всичко наред ли е?
	— Тръгвам си. — Фатима събира парчетата от счупената чаша от пода и ги пуска върху сушилката, после избърсва ръцете си с кърпата и идва до мен. — Трябва да се върна в Лондон. Айза също.
	— Не. — Гласът на Кейт е твърд и настойчив. — Не можете.
	— Ела с мен! — казва Фатима отчаяно. Тя махва с ръка към Мелницата. — Тук не си в безопасност и го знаеш. Айза — кажи им за бележката!
	— Каква бележка? — лицето на Теа е разтревожено. — Някой ще ми обясни ли?
	— Кейт е получила бележка — изплюва Фатима, — в която е пишело: _Защо не хвърлиш и това в устието?_ Някой знае, Кейт! Люк ли е? Ти ли му каза? Заради това ли е всичко? — Кейт не отговаря. Тя клати глава, мълчаливо и нещастно, но не съм сигурна за кое казва _не_ — за идеята, че би могла да каже на Люк, или за идеята, че е бил той, и дали изобщо отговаря на Фатима.
	— Някой знае — повтаря Фатима, повишавайки глас. — _Трябва_ да се махнеш оттук!
	Кейт отново клати глава и затваря очи, притискайки ги с пръсти, сякаш не знае какво да каже, но когато Фатима продължава:
	— Кейт, _слушаш_ ли ме? — Тя вдига глава.
	— Не мога да си тръгна, Фати. Знаеш защо.
	— Защо не? Защо _не можеш_ да си събереш багажа и да си тръгнеш?
	— Защото нищо не се е променило — който и да е написал бележката, не е отишъл в полицията, което означава, че или само предполага, или може да загуби повече, отколкото ние. Все още сме в безопасност. Но ако побягна, хората ще разберат, че има нещо, което крия.
	— Тогава остани, щом искаш. — Фатима се обръща и посяга към чантата си и слънчевите си очила на масата. — Но аз няма. Няма причина да остана тук.
	— Има. — Сега Кейт звучи категорично. — Поне още една вечер. Прояви здрав разум, Фатима. Остани за вечерята в училището — ако не отидеш, ще стане много съмнително защо изобщо си дошла. Ако не е заради вечерята, защо изведнъж всички сте дошли тук след толкова много време?
	Тя не казва каква е причината. Не е нужно. Не и след онова заглавие, което крещи от всяко копие на местния вестник.
	— По дяволите — изругава Фатима изведнъж, силно и гневно. Пуска чантата си на пода и отива до прозореца, където леко удря глава в стъклото. — _По дяволите._
	Когато се обръща, гледа обвинително.
	— Защо, по дяволите, ни повика тук, Кейт? За да си сигурна, че всички ще бъдем еднакво замесени в кашата?
	— Какво? — Кейт има вид, сякаш Фатима й е ударила шамар, и прави стъпка назад. — Не! За бога, Фатима, разбира се, че не. Как може изобщо да го кажеш?
	— Тогава защо? — вика Фатима.
	— Защото не измислих как по друг начин да ви го кажа! — крещи Кейт в отговор. Смуглите й страни са зачервени, но не мога да определя дали от срам, или от гняв. Когато отново заговаря, се обръща към Шадоу, сякаш не може да понесе да ни погледне. — Какъв друг вариант имах? Да ви изпратя имейл? Защото не знам за теб, но това не е нещо, което искам да го има в архива на компютъра ми. Да ти се обадя по телефона и да ти стоваря всичко, докато съпругът ти слуша някъде наблизо? Помолих ви да дойдете, защото мислех, че заслужавате да го чуете лично, лице в лице, и защото ми се стори най-безопасният вариант и да, ако трябва да бъда честна, защото съм егоистична кучка и наистина _се нуждаех от вас_.
	Гърдите й се надигат и спускат и за момент си мисля, че ще избухне в сълзи, но тя не го прави. Вместо това Фатима прекосява несигурно стаята и дръпва Кейт в прегръдка.
	— Съжалявам — смотолевя. — Изобщо не трябваше… много съжалявам.
	— И аз съжалявам — казва Кейт, заровила лице в шала на Фатима. — Аз съм виновна за всичко.
	— Стига — прекъсва я Теа. Отива при тях двете и ги прегръща едновременно. — Кейт, това засяга всички ни, не само теб. Ако не беше онова, което направихме…
	Тя не довършва, но не е и нужно. Всички знаем какво направихме, как се развиха нещата в онова мързеливо слънчево лято, което се изсипа между пръстите ни и отведе Амброуз със себе си.
	— Ще остана тази вечер — казва Фатима накрая, — но все пак не искам да ходя на онази вечеря. След всичко случило се — как може да ти хрумне да се върнеш там, Кейт? След всичко, което направиха там?
	— Имаме покани… — допълва Теа бавно. — Това не е ли достатъчно? Не може ли да кажем, че в последния момент сме решили да не ходим, че колата на Фати не е запалила или нещо подобно? Айза? Какво мислиш?
	Обръщат се към мен, и трите — три лица, толкова различни физически, но с толкова еднакви изражения: тревога, страх, очакване.
	— Трябва да отидем — казвам накрая. Не искам, искам да си остана тук, на тишина и спокойствие в Мелницата. „Солтън Хаус“ е последното място, където бих пожелала да се върна. Но Кейт вече е купила билетите на наше име и не можем да променим това. Ако не отидем, местата ни ще останат празни, както и четирите табелки с имената ни на масата за регистрация. Хората знаят, че сме дошли — на такова малко място не остават тайни. Ако не отидем, ще се запитат защо. Защо сме променили намеренията си. И най-лошото, защо изобщо сме дошли, щом не е заради вечерята. А ние не можем да си позволим такива въпроси.
	— Ами Фрея? — пита Фатима и аз осъзнавам, че е права. Дори не съм се замислила за Фрея. Очите ни се насочват към нея — играе си доволно върху килима, дъвчейки някаква ярка пластмасова играчка. Усеща погледите ни и вдига глава, засмива се с гърления весел смях, от който ми се иска да я прегърна силно.
	— Мога ли да я взема? — питам разколебана. Лицето на Кейт е безизразно.
	— По дяволите, изобщо не се сетих за Фрея. Чакай. — Тя вади телефона си, а аз надничам през рамото й, докато тя отваря сайта на училището и избира връзката „Бивши възпитаници“. — Вечеря… вечеря… ето тук. Често задавани въпроси… билети за гости… о, по дяволите.
	Чета на глас през рамото й.
	— Партньори и по-големи деца са добре дошли, но за съжаление, това официално събитие не е подходящо за бебета и деца под десет години. При интерес можем да предложим местни детегледачки или пансиони, предлагащи услугата гледане на деца.
	— Супер.
	— Съжалявам, Айза. Но има поне пет-шест момичета от селото, които биха дошли да я гледат.
	Въздържам се да кажа, че не е толкова просто. Фрея никога не е приемала да пие от шише, а и да не беше така, не нося нито шишета, нито помпа за кърма.
	Бих използвала това за извинение, но това би било лъжа, защото по-голямата истината е, че просто не искам да я оставям на някого.
	— Ще трябва да я приспя, преди да дойдат — казвам с неохота. — Няма начин да заспи, ако е с непознат, дори Оуен не може да я приспива, камо ли някой, когото никога не е виждала. В колко часа започва вечерята?
	— Осем — отвръща Кейт.
	_Гадост._ Ще бъде съвсем на косъм. Фрея понякога заспива към седем, но понякога е будна и гука до девет. Но нямам друг избор.
	— Дай ми номера — казвам на Кейт. — Аз ще се обадя. Най-добре да говоря директно, да се уверя, че има опит с бебета.
	Кейт кима.
	— Съжалявам, Айза.
	— Всичко ще бъде наред — обажда се Фатима съчувствено. Поставя длан върху рамото ми и го стиска леко. — Първият път винаги е най-трудно.
	Усещам вълна на раздразнение. Тя всъщност не ми се прави на „опитната майка“, но не мога да сдържа реакцията си, а най-лошото е, че знам, че е права — има две деца и много повече опит от мен, минала е през всичко това и знае какво е. Но не познава Фрея, а дори и да си мисли, че помни безпокойството и нервността си, когато за пръв път е оставила бебето си с непознат, няма как _наистина_ да знае какво изпитвам в момента.
	Оставяла съм Фрея с Оуен няколко пъти. Но никога с човек, когото не познавам изобщо.
	Ами ако нещо се случи?
	— Дай ми телефоните — казвам отново на Кейт, без да отвръщам на Фатима. Просто освобождавам рамото си от ръката й, вземам Фрея и се качвам с нея горе, стиснала списъка с номера в юмрука си, опитвайки да не дам воля на сълзите си.


>>
	Късно е. Слънцето се спуска към хоризонта, сенките над устието стават все по-дълги, а Фрея клюма на гърдата ми, ръчичката й още стиска тънката ми сребърна верижка, която вече почти не нося от страх, че тя ще я скъса.
	Чувам другите, които си говорят долу. Готови са от цяла вечност, докато аз опитвам безуспешно да приспя Фрея. Но тя усети, че съм нервна, сбърчи отвратено носле заради необичайния мирис на парфюма, който си сложих зад ушите, дълго блъска със сърдити юмручета по хлъзгавата черна коприна на прекалено тясната рокля, която взех назаем от Кейт. Нищо не е наред — непозната стая, непознато креватче, светлината, която минава през прекалено тънките завеси.
	Всеки път, когато опитам да я сложа внимателно в легълцето, тя се стряска, размахва ръце и крака и се вкопчва в мен, надавайки сърдит рев като сирена, която заглушава шума на реката и тихите гласове долу.
	Но сега… сега изглежда наистина заспала, устата й е леко отворена, а в ъгълчето е изтекла струйка мляко.
	Попивам го с една кърпа, преди да изцапам роклята на Кейт, после се изправям много предпазливо и пристъпвам тихо към креватчето в ъгъла.
	Навеждам се… леко… леко, усещам как кръстът ми недоволства болезнено и най-после успявам да я поставя върху матрачето. Притискам длан върху коремчето й, за да слея момента, в който е в ръцете ми с този, в който вече не е. Получава се толкова гладко, че тя не забелязва.
	Най-после се изправям, притаила дъх.
	— Айза! — чува се шепот откъм стълбите и аз изскърцвам със зъби и мислено изкрещявам _тихо!_, но не казвам нищо.
	Но Фрея продължава да спи и аз тръгвам на пръсти към коридора възможно най-тихо, слизам по скърцащите стълби, притиснала пръст до устните си, докато другите вдигат малко по-шумно някакъв тост, после бързо се умълчават при вида на лицето ми.
	Стоят скупчени на долната площадка, обърнали очи към мен. Фатима е облечена в поразително красива дълга риза и широк панталон от рубинено червена коприна, нашита с камъни. Намерила ги е, колкото и да е невероятно, в един магазин за официални дрехи в Хамптънс Лий този следобед. Теа отказа да се подчини на изискването за официално облекло в поканата и е облечена в обичайните си тесни дънки и потник с тънки презрамки, който започва от златисто при подгъва и прелива до наситено черно при деколтето. Напомня ми толкова много за косата й като ученичка, че преглъщам с мъка. Кейт е облечена в розова рокля от два квадрата, която изглежда, сякаш или струва няколко пенса, или неколкостотин лири. Косата й е пусната и пада върху раменете, още мокра от душа.
	Усещам топка в гърлото си, когато слизам при тях — и дори не знам защо. Може би заради внезапното, разтърсващо осъзнаване колко много ги обичам или заради начина, по който са се превърнали от момичета в жени сякаш само за миг. Може би и заради начина, по който лицата им, осветени от вечерното слънце, се наслагват със спомена за момичетата, които бяха някога — сега са по-изтънчени, малко боязливи, с прекалено уморени очи, но по-красиви, отколкото помня да са били като момичета, и в същото време са все още млади, изпълнени с надежди, като птици, готови да полетят към неизвестното бъдеще.
	Мисля си за Люк и гневния му изблик в пощата, за завоалираните заплахи и изведнъж ме обзема ярост — не мога да понеса някой да ги нарани. Никоя от тях.
	— Готова ли си? — пита Кейт усмихната, но преди да кимна, се чува прокашляне в ъгъла и аз се обръщам и виждам Лиз, момичето от селото, което е дошло да гледа Фрея и сега стои до скрина.
	Тя е плашещо млада — това е първото, което си помислих, когато пристигна и почука колебливо на вратата. По телефона ми каза, че е на шестнайсет, но не съм сигурна дали й вярвам, след като я видях — има светлокафява коса и широко невинно лице, което не издава нищо, но изглежда разтревожено.
	Теа поглежда телефона си.
	— Трябва да тръгваме.
	— Чакай — казвам аз и започвам речта, която съм произнесла вече два пъти — за чашата с изцедено мляко в хладилника, за биберона, който Фрея не обича, но аз все се надявам да й хареса, къде са памперсите и какво да направи, ако не може да я успокои.
	— Имаш номера ми — казвам може би за двайсети път, докато Фатима пристъпва нервно от крак на крак, а Теа въздиша. — Нали?
	— Да, тук е. — Лиз потупва тефтера върху скрина, точно до купчината банкноти по десет лири, които са заплащането й за вечерта.
	— И млякото в хладилника — не знам дали ще го пие, не обича чаши, но все пак опитай, ако се събуди.
	— Не се тревожете, госпожице. — Очите й са невинни и сини. — Мама винаги казваше, че няма по-тежък случай от малкия ми брат. Аз го гледах постоянно.
	Това никак не ме успокоява, но кимам.
	— Хайде, Айза — подканя ме Теа нетърпеливо. Вече стои до вратата с ръка на дръжката. — Наистина трябва да тръгваме.
	— Добре. — Усещам присвиване в корема, защото това, което правя, не е редно, но тръгвам към вратата, нима имам избор? Разстоянието между мен и Фрея се увеличава и сякаш въже се стяга около гърлото ми с всяка следваща крачка, която правя. — Аз ще опитам да се измъкна рано, но ми се обади, нали? — казвам на Лиз и тя кима. Отделям се някак от нея, от Фрея, дълбая някаква яма в гърдите си с всеки изминат метър.
	Най-после се озовавам по средата на паянтовото мостче, усещайки слънцето на гърба си, и тази празнота в гърдите ми леко се разсейва.
	— Предполагам, че ще отидем с колата ми…? — казва Фатима и вади ключовете си.
	Кейт поглежда часовника си.
	— Не знам. По пътя са петнайсет километра и има голяма вероятност да попаднем на някой трактор по това време. Всички работят до късно на полето, когато времето е хубаво, и има един-единствен път, по който могат да се приберат. Ако заседнем зад някой трактор, може да пъплим цяла вечност.
	— Тогава какво? — Фатима изглежда почти комично ужасена. — Да не казваш, че трябва да вървим пеша?
	— Сигурно ще стане по-бързо. Само няколко километра са, ако минем през тресавището.
	— Но аз съм на токове!
	— Ами обуй си чехлите. — Кейт кима към чехлите „Бъркенсток“ на Фатима, оставени пред вратата. — Няма да е трудно да се отиде пеша. Земята е съвсем суха заради жегата.
	— Хайде — съгласява се Теа и ме изненадва. — Ще бъде като едно време. Пък и знаете какъв ужас ще бъде паркирането край училището. Някой ще ни запуши и после няма да можем да потеглим, докато предните редове не си тръгнат.
	Този довод премахва колебанията. В очите на Фатима виждам, че и тя като нас няма никакво желание да бъде лишена от възможността да си тръгне, когато пожелае. Така че прави недоволна гримаса, но сваля обувките си и пъха крака в чехлите. Аз заменям високите токчета със сандалите, с които вървях до селото, като примигвам леко, когато усещам жулване на същите места, където вече имам пришки от дългото ходене. Кейт отначало е обута с ниски удобни балеринки, както и Теа — тя не се нуждае от допълнителна височина.
	Поглеждам за последен път прозореца, зад който спи Фрея, и усещам болезнено бодване. После обръщам лице към пътеката на юг към брега и си поемам дълбоко дъх.
	Потегляме.


	Точно като едно време е, това си мисля, докато вървим по същата пътека, по която минавахме винаги, за да стигнем до „Солтън Хаус“. Вечерта е ясна и красива, небето е осеяно с розови облаци, които отразяват залязващото слънце, а песъчливата пътека излъчва натрупаната през деня топлина към краката ни.
	Но сме стигнали само до средата на крайбрежната пътека, когато Кейт рязко спира и казва:
	— Да минем напряко оттук.
	За минута не разбирам какво има предвид — после виждам дупката в гъстия жив плет — счупената вратичка едва се забелязва сред копривата и къпините.
	— Какво? — засмива се Теа. — Шегуваш ли се?
	— Ами… — Кейт изглежда смутена. — Просто ми хрумна… че ще бъде по-бързо.
	— Не, няма — обажда се Фатима. Лицето й, доколкото се вижда в сенките, е озадачено. — Знаеш, че няма да е по-бързо — оттук не е по-пряко, а и няма начин да се пъхна през това, дрехите ми ще се накъсат на парченца. Какво й има на портичката по-надолу. Онази, която използвахме, когато се връщахме в училище?
	Кейт си поема дълбоко дъх и за момент си мисля, че ще продължи да настоява, но после се обръща и поема пред нас по пътеката.
	— Добре. — Измърмори го под носа си, толкова тихо, че не съм сигурна дали изобщо го чух.
	— Това беше странно — шепна на Фатима, която кима.
	— Знам. Какво става? Но постъпих разумно, нали? Искам да кажа… — Тя сочи фината развяваща се коприна и леко пришитите камъчета. — Права бях, нали? Нямаше начин да мина оттам, без да се закача за бодливите храсти.
	— Разбира се — казвам и двете ускоряваме крачка, за да настигнем Кейт. — Не знам какво си мислеше тя.
	Но знам. Веднага щом стигаме до мястото, през което минавахме обичайно, се сещам и не мога да повярвам, че съм забравила. Разбирам и защо Кейт беше завела Теа на разходка на север по устието този следобед, вместо на юг към морето.
	На мястото, където пътят ни завива надясно, през една въртяща се портичка към тресавището, крайбрежната пътека завива към морето и в далечината, почти скрито от пясъчните дюни, се вижда нещо бяло, както и бяло-синята полицейска лента.
	Палатка. От тези, с които предпазват местопрестъплението, докато криминолозите събират проби и търсят следи.
	Сърцето ми се свива, започва да ми се гади леко. Как можах да не се сетя?
	Теа и Фатима го осъзнават в същия момент. Отгатвам го по промяната в израженията им. Разменяме си смутени погледи зад гърба на Кейт, а тя върви пред нас към портичката, извърнала лице от дивата красота на брега и блестящото море в далечината.
	— Съжалявам — казвам, когато Кейт премята крак през оградата. Розовата коприна се развява от вятъра. — Кейт, не се сетихме, че…
	— Всичко е наред — прекъсва ме тя, но гласът й е напрегнат и рязък.
	Нищо не е наред. Как можахме да забравим? Не е да не знаехме. Нали затова сме тук в края на краищата?
	— Кейт… — обажда се Фатима умоляващо, но Кейт вече е от другата страна и продължава напред, извърнала лице от нас, така че не можем да видим изражението й. Споглеждаме се една друга, нещастни и виновни, а после бързаме да я настигнем.
	— Кейт, съжалявам — повтарям отново, като хващам ръката й, но тя рязко я дръпва от пръстите ми.
	— Забравете — сопва се и думата е като юмрук в корема, заслужено обвинение, което не мога да отхвърля.
	— Спри — обажда се Теа и в гласа й прозвучава строгост, нещо, което не съм чувала от години. Преди ни командваше с такава лекота с този тон като удар с камшик, който повече или по-малко те принуждаваше да я изслушаш, дори и да не се подчиниш. _Спри. Изпий това. Дай ми онова. Ела тук._
	В някакъв момент тя спря — спря да командва останалите, защото се изплаши от собствената си власт. Но сега властта й се е върнала, просто за миг, така че Кейт се обръща, спирайки върху ниската, опасана от овцете трева, и ни поглежда възмутено.
	— Какво?
	— Кейт, виж… — Властната нотка си е отишла, гласът на Теа е отстъпчив, несигурен, отражение на чувствата и на трите ни. Никоя от нас не знае какво да каже, не знае как да превърне непоносимото в приемливо, наясно сме, че това е невъзможно. — Кейт, не искахме…
	— Съжаляваме — обажда се Фатима. — Наистина съжаляваме, трябваше да се сетим. Но не се дръж така — тук сме заради теб, знаеш това, нали?
	— И трябва да бъда по-благодарна? — Лицето на Кейт се изкривява и тя опитва да се усмихне. — Знам, аз…
	Но Фатима я прекъсва.
	— _Не._ Не казвам това — за бога, Кейт, кога изобщо е имало _благодарност_ помежду ни? — Тя изрича думата, сякаш е ругатня. — Благодарност? Не ме обиждай. Свързва ни нещо много повече. Поне едно време със сигурност. Мислиш, че само на теб ти пука, че си сама, но _не си_. И трябва да го приемеш — всички нас. — Тя маха с ръка, като доказателство за това, към малката ни групичка и дългите ни черни сенки, които вечерното слънце хвърля върху тресавището. Ние те _обичаме_, Кейт. Погледни ни — Айза се довлече с бебето си. Теа заряза работата си от една дума, аз оставих Али, Надя и Сам, всичките, заради _теб_. Ето колко много значиш за мен, за нас. Толкова много, че никога няма да те изоставим и предадем. Разбираш ли?
	Кейт затваря очи и за момент си мисля, че може да се разплаче или да ни наругае, но тя не го прави, протяга слепешком ръце към нашите и ни придърпва към себе си. Силните й, изцапани с бои пръсти стискат китката ми толкова силно, сякаш ме държи да не се удавя.
	— Вие… — започва тя, но гласът й я предава и ние просто се прегръщаме четирите, като четири дървета, сгушени заедно в едно, за да устоят на морските ветрове. Събрали сме ръце, притиснали чела, слели топлината на телата си, усещам ги, другите, тяхното минало е толкова преплетено с моето, че няма начин да се разделим.
	— Обичам ви — казва Кейт дрезгаво, аз го повтарям, или си мисля, че го правя, хорът от задавени гласове сигурно включва и моя, но не мога да го различа, не мога да определя къде свършвам аз и къде започват другите.
	— Ще влезем заедно — казва Фатима твърдо. — Ясно? Веднъж ни пречупиха, но няма да успеят повторно.
	Кейт кима и се изправя, бърше размазаната спирала под очите си.
	— Точно така.
	— Значи се разбрахме? Единен фронт?
	— Единен фронт — повтаря Теа малко мрачно, а аз кимам.
	— Единни сме силни* — казвам и после съжалявам за думите си, защото другата половина от поговорката увисва във въздуха като мълчаливо ехо.
	[* Единни сме силни, разединени падаме в боя. — Популярен израз, посветен на единството. — Б.пр.]


>>
	_Помните ли…_
	Това е рефренът в разговора ни, докато изминаваме последния километър от пътя през тресавищата.
	Помните ли онзи път, когато хванаха Теа, че е сипала водка в бутилката за вода по време на хокейния мач с „Родиън“?
	Помните ли, когато Фатима каза на госпожица Рурк, че на урду _шибан_ е химикал?
	Помните ли, когато избягахме, за да отидем да плуваме през нощта, и една вълна отнесе Кейт навътре и тя едва не се удави?
	Помните ли — помните ли — _помните ли…_
	Мислех, че помня всичко, но сега, когато спомените ни връхлитат като наводнение, откривам, че не е така, не напълно. Спомените ми не са така подробни — толкова живи, че да усещам мириса на солената вода, да видя треперещите крака на Кейт, пребледняла под лунната светлина, докато я подкрепяхме нагоре по брега. Спомням си, но бях забравила детайлите, цветовете, усещането за тревата под босите ми крака и морския вятър, брулещ лицето ми.
	Но чак когато прекосяваме последното игрище, прехвърляме се през последната ограда и „Солтън Хаус“ изниква пред очите ни, осъзнавам реалността. _Върнали сме се._ Наистина сме се върнали. Тази мисъл е смущаваща, стомахът ми се свива, а другите се умълчават. Знам, че и те като мен си спомнят някои от _другите_ спомени, онези, които сме опитвали да забравим. Помня лицето на Марк Рен, когато група деветокласнички го срещна на крайбрежния път един ден, червенината, която плъзна по врата му, когато момичетата започнаха да си шепнат и да се кикотят, помня как той сведе глава и само хвърли един поглед на Теа, поглед, изпълнен с нещастие. Помня уплахата на лицето на една шестокласничка, когато ни срещна двете с Фатима по коридора, и аз осъзнах, че се носят слухове за нас — за острия ни език, за умението да заблуждаваме всички. И помня изражението на госпожица Уедърби в онзи последен ден…
	Радвам се, когато откривам, че училището се е променило много повече от самото село, което сякаш е застинало в миналото. За разлика от Мелницата, която само е рухнала още повече с годините, училището излъчва осезаема елегантност, която липсва в спомените ми. Каквото и впечатление да е опитвало да създаде, по мое време „Солтън Хаус“ никога не е било от най-престижните училища. В много отношения беше, както се изразяваше Кейт, „бар последен шанс“ — от онези места, където ще приемат ученичка, която родителите бързат да настанят някъде заради проблеми вкъщи, или където няма да задават въпроси за момиче, което е изключено от три училища подред. Помня, че забелязах, когато пристигнах в онзи първи ден, толкова отдавна, че боята се лющеше и имаше петна от солта, че ливадите бяха пожълтели след горещото лято. В чакъла на алеята бяха прераснали плевели, а сред бентлитата и даймлери много родители караха ситроени или очукани волва.
	Сега обаче излъчването е за… пари. Не може да се определи по друг начин.
	Силуетът на високата сграда хвърля дълги сенки върху игрищата за крикет, тенис кортовете са същите, но евтината бяла боя е сменена с плътни и скъпи кремави нюанси, които омекотяват визията, ефект, който се подсилва и от сандъчетата с цветя по прозорците. В ъглите на сградата са засадени пълзящи храсти, които вече са започнали да напредват по фасадата.
	Поляните са по-зелени и тучни и докато вървим през тях, се чува едно почти недоловимо щракване, подават се малки пръскалки и започват да разпръскват фина водна мъгла, лукс, който беше немислим по наше време. Допълнителните сгради са свързани с покрити алеи, така че вече не се налага на момичетата да притичват в проливния дъжд. И когато минаваме покрай тенис кортовете, виждам, че са ремонтирани и на мястото на предишната груба настилка, на която редовно разкървавявахме коленете си, сега има някакво зелено гумирано покритие.
	Това, което не се е променило, са четирите кули, които още стоят като стражи, по една във всеки ъгъл на главната сграда, черните пипала на пожарните стълби още се вият покрай тях като някакъв постиндустриален бръшлян.
	Чудя се дали прозорците на кулите още се отварят достатъчно широко, за да може през тях да се пъхне някоя слаба петнайсетгодишна ученичка, и дали момичетата бягат тайно сега, както правехме едно време… Някак се съмнявам.
	Сега е ваканция, разбира се, и мястото е странно притихнало… или почти притихнало. Докато вървим през игрищата, по алеята минава върволица от коли, а откъм предната фасада на сградата се чуват гласове.
	За момент наострям уши и си мисля: _родители_! Със същото усещане за опасност, както някой заек би си казал: _ястреб_! Но после осъзнавам — това не са родители, това са ученички. Бивши ученички. Като нас.
	Само че не като нас. Защото някак винаги е имало разделение между тях и нас. Това е проблемът, когато си част от клика, както Мери Рен се изрази. Когато има разделителни стени кой е вътре и кой — вън. Хората от другата страна на стената стават не просто те, но и _те, другите_. Външните. Врагът.
	Това е нещо, което не разбрах в онези първи дни в „Солтън Хаус“. Бях толкова доволна, че съм си намерила приятелки, толкова щастлива, че съм открила мястото си, че не осъзнавах, че всеки път, когато заставах до Кейт, Теа и Фатима, заставах _срещу_ останалите. И че скоро можеше и те да застанат срещу мен.
	В крайна сметка една стена може както да предпазва от набези отвън, така и да държи в капан онези вътре.
	— О! Боже! Мой! — Един глас се разнася във вечерния въздух край нас и четирите рязко се обръщаме в посоката, от която е дошъл.
	Една жена върви към нас, токчетата й скърцат, а тя се олюлява по чакъла.
	— Теа? Теа Уест? И — о, боже, ти трябва да си Айза Уайлд, нали?
	За минута изключвам напълно, не мога да се сетя за името й, но после то изведнъж изплува в главата ми. Джес Хамилтън. Капитан на отбора по хокей в единайсети клас, за която се разправяше, че ще оглави ученическия съвет в дванайсети. Дали е успяла? — чудя се. Но преди да отворя уста, за да я поздравя, тя продължава да бъбри:
	— Фатима! Едва те познах с този шал! И Кейт също! Не мога да повярвам, че сте тук!
	— Ами… — Теа повдига вежда и маха леко пренебрежително с ръка към групичката ни. — Сега вече можеш да повярваш. Толкова ли е невероятно, че сме още живи? Знам, че имах плакат _Живей на бързи обороти, умри млад_ на стената в стаята, но не е трябвало да го приемеш буквално.
	— Не! — засмива се пискливо Джес и закачливо бутва Теа по рамото. — Знаеш, че нямах предвид това. Просто… — Тя се поколебава и всички знаем какво си мисли в момента, но тя се съвзема и продължава: — Просто, ами никога не сте идвали на тези събирания досега, никоя от вас, дори и Кейт, макар че живее на пет минути оттук. Бяхме загубили надежда!
	— Колко е хубаво да научим, че сме ви липсвали! — подсмихва се хитро Теа. Следва неловко мълчание за момент, после Кейт тръгва.
	— О, боже — възкликва Джес и поема в крачка с нас, докато заобикаляме ъгъла, за да стигнем до главния вход. — Какво става с вас? За Кейт знам, разбира се. Не е изненада, че стана художничка. Ами ти, Айза? Чакай да отгатна, нещо, свързано с образование?
	— Не — насилвам се да се усмихна. — Юрист съм. Ако не броиш за образование, когато се налага да обяснявам на някой министър накратко какво е право. Ами ти?
	— О, аз съм голяма късметлийка. Алекс — съпругът ми — спечели страшно много пари от първия бум на интернет компаниите, влезе и излезе в точния момент. Така че сега не работим. Гледаме си децата — Алекса и Джо.
	Веждите на Теа почти се скриват зад бретона.
	— Ти имаш ли деца? — пита Джес и аз си мълча, докато не осъзнавам, че въпросът е отправен към мен, така че кимам бързо.
	— О, да. Малко момиченце — Фрея. Почти на шест месеца е.
	— Вкъщи с гледачка ли е?
	— Не — успявам да се усмихна отново. — Нямаме гледачка. Всъщност сега е в къщата на Кейт с едно момиче от селото.
	— Ами ти, Фатима? — продължава Джес. — Трябва да кажа, че не знаех, че си станала… — Тя кима към шала на главата. — … сещаш се. _Мюсюлманка._ — Тя изрича думата почти без звук, сякаш споменаването й е табу.
	Усмивката на Фатима е по-сдържана и от моята, но иначе остава невъзмутима.
	— Винаги съм била мюсюлманка — казва спокойно тя. — Просто в училище не следвах правилата толкова стриктно.
	— И какво… всъщност… какво те накара да промениш отношението си?
	Фатима свива рамене.
	— Децата. Времето. Възрастта. Кой знае? — Усещам, че не желае да говори за това в момента, не и с Джес.
	— Значи си омъжена?
	Фатима кима.
	— За колега, лекар. Знам, знам. Какво клише! Имам две чудесни деца, момче и момиче. Те са у дома с Али. Ами твоите деца?
	— Също като при теб, момиче и момче. Алекса е почти на пет — не мога да повярвам как лети времето! — и Джо, който е на две. Вкъщи са, с детегледачката французойка, която живее при нас. С Алекс се измъкнахме за един дълъг уикенд. Да прекараме малко време насаме.
	Двете с Фатима си разменяме бързи погледи. Не съм сигурна как да отвърна на това — двамата с Оуен не сме имали време насаме, откакто Фрея се роди, но ни спасява появата на висока руса жена, която слага длан на гърдите си и се преструва, че ще припадне.
	— Не и Джес Хамилтън? Не, не може да бъде! Изобщо не си мръднала!
	— Ти също — казва Джес и кимва леко, после махва с ръка към нас четирите. — И сигурно си спомняш…
	Изведнъж всички млъкват и виждам, че жената разпознава лицата ни, спомня си имената ни и изражението й се променя. Учтивата светска усмивка се стопява. Тя си спомня. Спомня си съвсем точно.
	— Разбира се — казва с хладна резервираност, от която сърцето ми се свива. После се обръща отново към Джес, хваща я под ръка и ни обръща гръб. — Джес, скъпа, трябва на всяка цена да се запознаеш със съпруга ми — прошепва заговорнически.
	И просто така Джес е отведена настрани и отново сме само четирите. Сами. Заедно.
	Но не за дълго. Защото, когато минаваме зад ъгъла, двойният портал е отворен, светлината струи навън, а поток от хора влиза вътре.
	Усещам, че някой хваща ръката ми, и когато поглеждам, се оказва Кейт, пръстите й се сплитат с моите за подкрепа и ме стискат силно.
	— Добре ли си? — шепна и тя кима кратко веднъж, но не съм сигурна дали се опитва да убеди мен или себе си.
	— Готови ли сте с бойното снаряжение? — подмята Теа и кима към обувките, които стискам в ръка. Осъзнавам, че още съм с ниските си сандали, които са потънали в прах. Свалям ги и се подпирам на рамото на Кейт, за да пъхна крака в обувките с високи токчета. Фатима прави същото, като се придържа за ръката на Теа. Роклята на Кейт се вее от вятъра като знаме, като сигнал за тревога. Образът изниква неканен в съзнанието ми и опитвам да го прогоня.
	Споглеждаме се и в очите на всички ни има едни и същи чувства — безпокойство, нервно вълнение, страх.
	— Готови ли сте? — пита Кейт и всички кимаме. После се качваме по стъпалата на училището, което ни изхвърли така болезнено преди толкова години.


>>
	О, боже. Не е минал и час от вечерта, а не съм сигурна, че мога да издържа повече.
	Седя на тоалетната, заровила лице в дланите си и опитвам да се овладея. Пих много от нерви, оставяйки минаващите сервитьори да доливат чашата ми, без да броя колко пъти. Чувствам се като в един от онези сънища, когато си отново в училище, но всичко е някак различно, с по-ярки цветове, на по-висока скорост. Стената от лица и гласове, които ни посрещнаха, ми изглежда почти като в кошмар. Смесица от напълно непознати и смътно познати лица, променени от възрастта, с по-остри черти, загубили младежката пухкавост, или пък по-широки, с недоловимо отпусната кожа като леко смъкваща се латексова маска.
	И най-лошото е, че _всички_ ни познават, дори и момичетата, които са постъпили в училището, след като сме напуснали. Не бях очаквала това. Начинът, по който си тръгнахме, между двата срока, без да се коментира изключването ни… скрито-покрито. Това беше едно от нещата, които директорката каза на баща ми тогава:
	— Ако Айза напусне по свое желание, ще се погрижим да не се вдига никакъв шум.
	Но бях забравила празнината, която бяхме оставили след себе си, пространство, което явно е било запълвано от слухове и догадки, отново и отново, докато не се е изградила цяла конструкция от лъжи и полуистини, подхранвана от оскъдните факти около изчезването на Амброуз.
	И сега — достатъчно от старите момичета живеят в околността, за да са прочели местния вестник. Сигурно са видели заглавието. И не са глупави — събрали са две и две. Може би някои дори са си доизмислили нещо.
	Най-лошото са очите им, които са втренчени в нас. Хората се държат приятно с нас, макар разговорите да са някак насилени, и ми се струва, но може и да си въобразявам, че зад усмивките им се крие някаква предпазливост. Но всеки път, когато се обърнем, чувам шепот зад гърба си. _Вярно ли е? Не са ли били изключени? Чу ли, че…?_
	Спомените вече не са леки, приятни потупвания по рамото с въпроса „Помниш ли ме?“, усещам ги като болезнени плесници. Дори и когато се дръпвам настрани от тълпата, те не спират. Спомням си как седях в същата тази кабинка и плачех, защото едно момиче, безобидна шестокласничка, ни беше видяла двете с Фатима да се връщаме от дома на Кейт една нощ и аз бях реагирала прекалено бурно. Заплаших я, казах й, че ако каже на някого какво е видяла, ще се погрижа да бъде отритната от всички до края на ученето й в „Солтън Хаус“. Казах й, че мога да го уредя. Че мога да направя живота й ад.
	Това беше лъжа, разбира се. И двете. Не бих могла да я изолирам от останалите, дори и да исках. По онова време ние самите бяхме прекалено изолирани от всички. Когато опитвахме да седнем някъде в столовата, местата винаги се оказваха мистериозно запазени. Ако някоя от нас предложеше някой филм за гледане в общата стая, гласуването винаги беше в полза на друг. И освен това — аз всъщност никога не бих го направила. Исках само да я изплаша, да я накарам да си мълчи.
	Не знам какво беше направила или казала тя, но госпожица Уедърби ме извика в офиса си същата вечер и ми изнесе дълга реч за сплотеността и за моята отговорност пред по-малките момичета.
	— Започвам да се чудя — каза тя с глас, изпълнен с разочарование — дали наистина притежаваш нужното, за да бъдеш момиче на „Солтън“, Айза. Знам, че положението в дома ти е много тежко, но това не те оправдава да се държиш враждебно с другите момичета, особено с по-малките от теб. Моля те, не ме карай да говоря с баща ти, сигурна съм, че той си има достатъчно грижи на главата в момента.
	Гърлото ми се стегна от срам и ярост. Ярост към нея, госпожица Уедърби, да. Но най-вече към мен самата, заради това, което бях направила, заради това, в което си бях позволила да се превърна. Мислех си за Теа, за онази първа нощ, за разказа й как е започнала Играта на лъжи. _Няма да се заяждам с новите момичета, тези, които не могат да се защитят. Ще си отмъщавам на тези, които командват — учителките, популярните момичета. Тези, които си мислят, че са над всичко._
	В какво се бях превърнала аз, да заплашвам единайсетгодишно момиче?
	Замислих се какво би казал баща ми, ако госпожица Уедърби му се обадеше между посещенията в болницата. Представих си как лицето му, и без това съсипано от тревоги, би се напрегнало още повече от разочарованието.
	— Съжалявам — насилих се да изрека. Не защото не исках да го кажа, а заради буцата в гърлото ми. — Наистина съжалявам. Моля ви, беше грешка. Ще се извиня. И ще се старя повече, обещавам.
	— Направи го — каза госпожица Уедърби. В очите й имаше загриженост. — И, Айза, говорила съм с теб и преди за това, но моля те, опитай да общуваш с повече момичета. Близките приятелства са много хубави, но те могат да ни лишат от други възможности. Могат да ни струват скъпо в крайна сметка.


	— Айза? — Почукването на вратата на кабинката е тихо, но решително и веднага вдигам глава. — Айза, там ли си?
	Ставам, пускам водата и излизам от убежището на тоалетната, за да измия ръцете си на редицата от мивки. Теа стои до сешоара, скръстила ръце.
	— Разтревожихме се — казва тя спокойно. Правя гримаса. Колко дълго съм стояла тук? Десет минути? Двайсет?
	— Съжалявам, просто е… прекалено, знаеш го.
	Водата, която облива дланите и китките ми, е хладка и едва се удържам да не наплискам и лицето си.
	— Виж, разбирам — казва Теа. Лицето й е измъчено, толкова е слаба, че изглежда чак мършава под силната светлина на лампите в училищната тоалетна. И тук е правен ремонт и сега има меки кърпи и ароматизиран течен сапун, но осветлението е същото като едно време — ярко и флуоресцентно. — И аз искам да се измъкна. Но не можеш да се криеш цяла вечер, канят се да сядат за вечерята и липсата ти ще се забележи. Да избутаме храненето и после можем да си ходим.
	— Добре — съгласявам се, но не мога да помръдна. Държа се за мивката, забивайки нокти в порцелана. _По дяволите._ Сещам се за Фрея в дома на Кейт и се чудя дали е добре. Почти се поддавам на желанието да побягна към моето меко, топло, миришещо на дом бебе. — Защо, по дяволите, Кейт е решила, че това е добра идея?
	— Виж… — Теа хвърля поглед към празните кабинки и понижава глас. — Говорихме за това. Ти беше тази, която гласува да дойдем.
	Кимам мрачно. Права е. И работата е там, че разбирам паникьосаната реакция на Кейт, трескавото търсене на причина да обясни появата на всичките си приятелки след толкова много години точно в уикенда, когато в устието случайно е намерен човешки труп. Но ми се иска, много ми се иска да не беше го направила.
	_По дяволите_ — мисля си отново и усещам как ругатните бълбукат вътре в мен като отрова, която не мога да сдържам в себе си. Изведнъж си представям как седя на дълга маса с бяла покривка и ги изплювам: _Млъкнете, шибанячки, тъпи клюкарки и кучки. Не знаете нищо. Нищо!_
	Дишам бавно и тихо в опит да се овладея.
	— Добре ли си? — пита Теа още по-нежно. Кимам.
	— Добре съм. Мога да се справя. — После се поправям. — _Ние_ можем да се справим, нали? Всъщност бог знае дали, но щом Кейт може, аз също мога. Тя държи ли се?
	— На косъм. — Теа отваря вратата на тоалетната и аз излизам в отекващия коридор, който сега е празен, с изключение на няколко учители, които вървят нанякъде, и един голям статив в дъното, на който е поставена схемата с разположението на местата за сядане.
	— О, побързайте — казва една учителка, като ни вижда. Тя е млада, прекалено млада, за да е била тук по нашето време. — Вече сядат и скоро ще започнат речите. На коя маса сте?
	— „Панкхърст“, според жената, която беше тук одеве — отвръща Теа и учителката поглежда списъка, прокарвайки пръст по имената. — Теа Уест — добавя Теа.
	— Точно така, ето ви. А вие…? — Тя ме поглежда. — Извинете, както можете да се досетите, аз съм отскоро тук и всички бивши ученички са непознати за мен!
	— Айза Уайлд — казвам тихо и за мое облекчение на лицето й не се изписва нито разпознаване, нито шок, докато проверява списъка, само концентрация, докато оглежда масите.
	— О, да, също „Панкхърст“, заедно с още няколко от същия випуск, така като гледам. Това е маса номер десет в далечния край на фоайето до входа на столовата. Най-бързо ще стигнете дотам, ако минете през тази врата и заобиколите под галерията.
	_Знам_ — мисля си. Познавам това място като пръстите на ръката си. Но двете с Теа само кимаме и следваме указанията, минавайки през открехнатата врата точно когато зазвучават ръкопляскания. Речите вече са започнали, една жена на подиума се усмихва и изчаква любезно аплодисментите да стихнат.
	Бях се подготвила да видя госпожица Армитидж, директорката от наше време, там горе, но не тя е на трибуната и не съм изненадана — тя сигурно е била на петдесет и няколко, когато аз постъпих в училището. Сигурно вече се е пенсионирала.
	Но реалността се оказва посвоему по-шокираща.
	Там е госпожица Уедърби, бившата ръководителка на дома ни.
	— По дяволите — шепне Теа, докато си проправяме път между масите със заможни бивши възпитанички и техните съпрузи. По бледността й разбирам, че и за нея, както и за мен, това е силен шок.
	Пристъпваме на пръсти край столове и чанти, стари плакети с изписани със златни букви имена на капитани на отборите по хокей и на момичета, загинали във войната, неугледни маслени потрети на бивши директорки, а приятно модулираните думи на госпожица Уедърби отекват в залата, но минават над главата ми, нечути. Чувам само гласа й в онзи последен ден: „Айза, така е най-добре за всички. Много съжалявам, че престоят ти тук, в «Солтън Хаус», не се стече по различен начин, но всички мислим — включително и баща ти — че е най-добре да започнеш начисто“.
	Да започнеш начисто. Отново.
	И изведнъж ставам една от тях, момиче като Теа, с поредица от училища зад гърба си, което е помолено да напусне, с надвиснала заплаха от изключване.
	Спомням си каменното изражение на баща ми в колата. Той не зададе никакви въпроси, аз не изрекох никакви лъжи. Но укорът, който висеше във въздуха, докато караше бързо към Лондон с неговия мирис на болници и бибипкащи монитори, беше: _Как можа? Как можа, след като трябва да се оправям с всичко това?_
	Родителите на Фатима още бяха в чужбина, но навъсените й леля и чичо дойдоха от Лондон с аудито си и я отведоха посред нощ, докато аз гледах от прозореца горе — дори не успях да се сбогувам.
	Бащата на Теа беше най-лош — гръмогласен и груб, смееше се, сякаш с перчене можеше да потули скандала, подхвърляше груби шеги, когато метна куфара на Теа в багажника на колата, и лъхаше на алкохол, макар че беше едва обед.
	Само Кейт нямаше кой да я отведе. Защото Амброуз… Амброуз вече го нямаше.
	— Изчезна, преди да го уволнят — се шушнеше по коридорите.
	Всичко това оживява в главата ми, докато се придвижваме, шепнейки извинения, към масата с табелка „Панкхърст“, където ни чакат Фатима и Кейт. На лицата им се изписва измъчено облекчение, когато заемаме местата си, и точно тогава избухват финалните аплодисменти. Речта на госпожица Уедърби е приключила, а аз не помня и дума от това, което е казала.
	Вадя телефона си и прикривайки го под масата, изпращам съобщение на Лиз. _Всичко наред ли е?_
	— Вегетарианско или месно меню, мадам? — пита един глас зад мен и рязко се извръщам към облечения в бяло сако сервитьор, застанал там.
	— Моля?
	— Какъв е изборът ви, мадам, кое сте отбелязали в потвърждението си, месно меню или вегетарианско?
	— О… — Поглеждам Кейт, която е потънала в задълбочен разговор с Фатима и двете са свели глави над чиниите си. — Месно, мисля.
	Сервитьорът се покланя и поставя чиния с нещо, плуващо в гъст кафяв сос, придружено от някакви шприцовани картофени форми, и зеленчук, който след известно чудене идентифицирам като печен артишок.
	Кейт и Фатима са получили вегетарианския вариант, който изглежда много по-добре — някаква тарталета с козе сирене, поне така ми се струва.
	— А — казва мъжки глас вдясно от мен, — това ястие трябва да е в чест на по-малко известния бронзов период на Пикасо.
	Поглеждам нервно, за да проверя дали говори на мен, и за мой ужас се оказва точно така. Успявам да се усмихна.
	— Доста е едноцветно, нали? — Побутвам артишока с ножа си. — Какво мислите, че е месото?
	— Не съм проверил, но смело бих заложил на пиле — винаги го сервират на такива събития, забелязал съм. Никой не протестира срещу пиле.
	Отрязвам си едно крайче от аморфната, покрита с кафяв сос маса и го поставям предпазливо в устата си. Да, наистина е пиле.
	— Е, какво ви води тук? — питам, след като преглъщам. — Очевидно не сте бивша възпитаничка.
	Шегата е доста плоска, но той е достатъчно любезен да се засмее, сякаш не съм казала нещо толкова предсказуемо.
	— Определено не съм. Казвам се Марк, Марк Хопгуд. Женен съм за една от съученичките ви, Луси Етъридж, ей тук.
	Името не ми говори нищо и за момент се колебая дали да се престоря, че я помня, но бързо осъзнавам, че това е безсмислено — един-два въпроса ще разкрият пълното ми невежество.
	— Съжалявам — признавам си. — Не я помня. Не бях в „Солтън Хаус“ много дълго.
	— Така ли?
	Би трябвало да спра дотук, но не мога. Казала съм прекалено много и прекалено малко едновременно и не мога да се спра, трябва да запълня поне отчасти празнотите.
	— Постъпих в началото на десети клас и напуснах преди единайсети.
	Той е прекалено учтив, за да попита защо, но виждам неизречения въпрос в очите му, докато долива чашата ми като добре възпитан ученик от скъпо частно училище, какъвто почти сигурно е.
	Телефонът ми издава звук и хвърлям бърз поглед надолу. _Всичко е наред_ ☺☺☺ — от Лиз. В същото време един глас от другата страна на Марк казва:
	— Айза?
	Вдигам поглед, а Марк отмества стола си леко назад, за да позволи на жена си да се наведе през него, протегнала ръка.
	— Айза Уайлд? Ти си, нали?
	— Да — кимам, благодарна, че Марк вече е споменал името й. Бързо прибирам телефона в чантата си и се ръкувам. — Луси, нали?
	— Да! — Бузите й са розови и бели като на бебе и тя изглежда весела и доволна да бъде тук в компанията на съпруга си. — Много е забавно, нали? Толкова спомени…
	Кимам, но не казвам какво си мисля — че спомените, които имам от „Солтън Хаус“, не са само забавни.
	— Е — казва Луси след малко, като отново взема ножа и вилицата си. — Кажи ми _всичко_ за себе си, какво става с теб, откакто напусна?
	— О… нали знаеш… какво ли не. Учих история в Оксфорд, после се заех с право и сега съм в държавната администрация.
	— О, наистина ли? Като Марк. В кое министерство?
	— На вътрешните работи, понастоящем. Но знаете как е. — Хвърлям коса усмивка към Марк. — Често правят размествания. Работила съм към няколко министерства.
	— Не ме разбирай погрешно — казва Луси, докато реже пилето си, — но винаги съм си мислела, че ще се занимаваш с нещо творческо. С твоя произход.
	За момент съм озадачена. Майка ми е била адвокат, преди да напусне работа, за да отглежда децата си, а баща ми винаги беше работил като финансов контрол. В нито една от тези професии няма нищо артистично. Дали не ме бърка с Кейт?
	— Произход…? — питам замислено. После, преди Луси да отговори, си спомням и отварям уста, за да я изпреваря, но е твърде късно.
	— Айза е от рода на Оскар Уайлд — обяснява Луси гордо на съпруга си. — Не беше ли прадядо ти, или нещо такова!
	— Луси — успявам да изрека със стегнато от срам гърло и пламнало лице, но Марк вече ме гледа въпросително и се досещам какво си мисли. Всички деца на Оскар Уайлд са променили имената си след процеса. Не е имал правнучки, камо ли някоя с име Уайлд. И знам това много добре. Мога да направя само едно. Да си призная.
	— Луси, много съжалявам. — Оставям вилицата си. — Аз… това беше шега. Не съм роднина на Оскар Уайлд.
	Искам земята да ме погълне. Защо, _защо_ сме били толкова гадни? Не сме ли разбирали какво правим, когато сме се перчели пред тези мили, доверчиви, възпитани момичета?
	— Съжалявам — повтарям. Не смея да погледна Марк в очите, така че гледам към Луси, усещайки, че звуча умолително. — Беше… не знам защо разправяхме тези неща.
	— О. — Лицето на Луси е станало още по-розово и не съм сигурна дали се сърди на собствената си доверчивост, или на мен, че съм я заблудила. — Разбира се. Трябвало е да се сетя. — Тя побутва храната в чинията си, но вече не яде. — Каква съм глупачка. Айза и приятелките й играеха тази… игра — обяснява на Марк. — Как я наричахте?
	— Игра на лъжи — отвръщам. Стомахът ми се преобръща и виждам, че Кейт ми хвърля въпросителни погледи през масата. Клатя леко глава и тя отново се обръща към съседката си.
	— Трябвало е да се сетя — повтаря Луси и клати глава с тъжно изражение. — Не можеше да се вярва и на една тяхна дума. Какво беше онова, че баща ти е беглец, Айза, и затова никога не те посещава? И на тази история се вързах като пълна наивница. Сигурно си ме мислила за голяма глупачка.
	Опитвам да се усмихна и клатя глава, но усещам усмивката си по-скоро като гримаса на мумия. И не я виня, когато се извръща, съвсем демонстративно и започва да говори с госта от другата си страна.


	Минал е час и половина и вечерята върви към приключване. Отсреща на масата Кейт се храни мрачно и решително, сякаш само ако унищожи яденето си, ще я пуснат да си тръгне. Фатима е усетила настроението й и неведнъж я виждам да клати подразнено глава на поредния сервитьор, който опитва да й налее вино.
	Теа връща чиния след чиния, без да ги докосне, но компенсира с пиене.
	Най-после, мисля си, време е за финалните речи и усещам облекчение, когато осъзнавам, че това е краят — последната дължина. Пием гадно кафе, докато слушаме някаква жена, която смътно помня като две или три години по-голяма от нас, наречена Мери Хардуик. Оказва се, че тя е написала роман и това я прави достойна да изнесе дълга отвлечена реч за наратива на човешкия живот, по време на която виждам Кейт да се надига от мястото си. Когато минава край мен, ми прошепва:
	— Отивам до гардероба да взема чантите и обувките ни, преди да стане навалица.
	Кимам и тя се плъзва между масите, избирайки маршрута, по който минахме двете с Теа в началото на вечерята. Почти е стигнала до вратата, когато прозвучават ръкопляскания и осъзнавам, че речта е свършила. Всички стават и събират притежанията си.
	— Довиждане — казва Марк Хопгуд, докато облича сакото си и подава на жена си чантичката. — Приятно ми беше.
	— И на мен — кимам. — Довиждане, Луси. — Но Луси Хопгуд вече е тръгнала, съзнателно избягвайки да поглежда към мен, сякаш е забелязала някаква важна личност в другия край на помещението.
	Марк свива рамене и махва с ръка, после тръгва след нея. Когато се отдалечават, аз бъркам в джоба си за телефона, за да проверя за съобщения, макар че не съм го усетила да вибрира.
	Все още се взирам в екрана, когато усещам потупване по рамото и виждам, че Джес Хамилтън стои зад мен с лице, зачервено от виното и горещината в залата.
	— Тръгвате си толкова бързо? — пита тя и когато кимам, казва: — Елате за по едно питие в селото. Отседнали сме в пансиона до брега и мисля, че няколко съученички вече са се уговорили да се срещнат в кръчмата за по чашка преди лягане.
	— Не, благодаря — казвам смутено. — Много мило, че предлагаш, но ще минем през тресавището до дома на Кейт. Кръчмата ни е много далече. Плюс това оставих Фрея с детегледачка, така че не искам да закъснявам.
	Не казвам това, което си мисля в действителност — че по-скоро бих сдъвкала крака си, отколкото да прекарам и минута повече с тези въодушевени смеещи се жени, които имат толкова щастливи спомени от ученическите си години и ще искат да продължат да си повтарят случки от времена, които за нас с Кейт, Теа и Фатима далеч не бяха толкова радостни.
	— Жалко — казва Джес нехайно. — Но не чакай още петнайсет години, преди да дойдеш пак на тези събирания, чу ли? Правят по едно почти всяка година, вярно, невинаги са толкова впечатляващи. Но мисля, че двайсетата годишнина ще бъде нещо специално.
	— Разбира се — казвам разсеяно и понечвам да тръгна, но в този момент тя ме хваща за рамото. Когато се обръщам, очите й горят и тя се поклаща съвсем леко. Виждам, че е много, много пияна. Много по-пияна, отколкото съм подозирала.
	— О, майната му — казва тя. — Не мога да те пусна, без да попитам. На нашата маса се чудихме цяла вечер и просто трябва да знам. Надявам се да не е… виж, не ме разбирай погрешно, но когато си тръгнахте и четирите, заради причината, за която всички говореха, ли беше?
	Нещо пропада в стомаха ми и усещам празнина, сякаш всичката храна и пиене, които съм погълнала тази вечер, са били само лека мъгла.
	— Не знам — опитвам да звуча спокойно и невъзмутимо. — Каква беше причината, според всички?
	— О, трябва да сте чули слуховете — отвръща Джес. Понижава глас, поглежда зад себе си и осъзнавам, че търси Кейт, иска да се увери, че тя не може да я чуе. — Че… сещаш се… Амброуз…
	Млъква многозначително и аз преглъщам твърдата болезнена буца, която внезапно е застанала на гърлото ми. Би трябвало да се обърна, да се престоря, че Фатима или някой друг ме вика, но не мога, не искам. Искам да я накарам да го произнесе, този гнусен слух, за който намеква, загатва, без да го изрече.
	— Какво за него? — питам и дори успявам да се усмихна. — Нямам представа за какво говориш?
	Това е лъжа.
	— О, боже — изохква Джес и не знам дали внезапното й угризение е искрено или престорено. Вече не мога да преценявам, прекарала съм толкова дълго, потопена в заблудата. — Айза, не исках… Наистина ли не знаеш?
	— Кажи го — настоявам и вече не се усмихвам. — _Кажи го._
	— Мамка му. — Сега Джес ме гледа нещастно, опиянението й намалява при вида на гневното ми отвращение. — Айза, много съжалявам. Не исках да разбърквам…
	— Очевидно сте го коментирали цяла вечер. Поне имай куража да ми го кажеш в лицето. Какъв е слухът?
	— Че Амброуз… — Джес се задавя, поглежда над рамото ми, търсейки как да се измъкне, но помещението се изпразва бързо и никоя от приятелките й не се вижда наблизо. — Че Амброуз… че той… ви е… рисувал всичките. Четирите.
	— О, но не просто ни е рисувал, нали? — Гласът ми е съвсем студен. — Нали, Джес? Как по-точно ни е рисувал?
	— Голи — изрича тя почти шепнешком.
	— И?
	— И от училището са разбрали… и затова Амброуз… той…
	— Той какво?
	Тя мълчи, а аз сграбчвам китката й и виждам как тя примигва от силния натиск на пръстите ми върху фините й кости.
	— Той какво? — казвам, този път високо и гласът ми отеква в почти празната зала, така че няколкото останали момичета и хората от персонала се обръщат и ни поглеждат.
	— Затова той се е самоубил — прошепва Джес. — Много съжалявам. Не трябваше да повдигам този въпрос. — Тя дръпва китката си от пръстите ми, мята чантата си на рамо и тръгва, леко залитайки, през празната зала, към изхода. Оставя ме задавена, сякаш се напрягам да посрещна въображаем удар, опитвайки да не заплача.


>>
	Когато най-после се овладявам достатъчно, за да мога да понеса претъпканото фоайе, си проправям път през навалицата, търсейки отчаяно Фатима, Кейт и Теа.
	Оглеждам фоайето, опашката пред гардероба, тоалетните — но тях ги няма никъде. Не може да са си тръгнали.
	Сърцето ми бие бясно, а страните ми са зачервени от разговора с Джес. _Къде са?_
	Придвижвам се към вратата, побутвайки с лакти групичките от смеещи се съученички и техните съпрузи и партньори, когато усещам нечия длан да ме хваща за ръката и се обръщам, вече изпълнена с облекчение. Но срещу мен стои госпожица Уедърби.
	Стомахът ми се присвива от мисълта за последната ни среща и гневното разочарование на лицето й.
	— Айза. Вечно забързана нанякъде, толкова добре си спомням този ти навик. Все повтарях, че трябваше да те вземат в отбора по хокей, за да се употреби тази нервна енергия за нещо полезно.
	— Съжалявам — казвам с насилено равен тон, като опитвам да не издърпам ръката си прекалено очебийно. — Трябва да се прибирам, детегледачката е с бебето…
	— О, имаш бебе? — Знам, че само се опитва да бъде любезна, но аз просто искам да се махна. — На колко е?
	— Почти на шест месеца. Момиченце. Трябва да…
	Госпожица Уедърби кима и пуска ръката ми.
	— Е, много се радвам да те видя тук след толкова много години. И честито за дъщеричката. Трябва да я запишеш в нашето училище.
	Казва го почти нехайно, но аз усещам как лицето ми се напряга и макар че се усмихвам и кимам, разбирам, по промяната в изражението на госпожица Уедърби, че не съм успяла да прикрия чувствата си, че усмивката ми е фалшива като на боядисана кукла. Спокойствието й се стопява.
	— Айза, не мога дори да изрека колко много съжалявам за обстоятелствата около напускането ти. Няма много моменти в кариерата ми, от които да се срамувам, но съвсем честно ти казвам, този случай е един от тях. Училището подходи — няма смисъл да се преструвам, ние подходихме много зле и аз съм длъжна да поема своя дял от отговорността за това. Нещата са се подобрили много в това отношение и като го казвам, не говоря празни приказки. Сега ситуациите се третират… мисля, че към всичко се подхожда по съвсем различен начин в наши дни.
	— Аз… — Преглъщам, опитвайки да отговоря. — Госпожице Уедърби, моля ви, недейте. Всичко… всичко е минало и забравено, наистина.
	Не е. Но не мога да понеса да говоря за това сега. Не и тук, където раната още изглежда съвсем прясна. Къде са останалите?
	Госпожица Уедърби само кима веднъж, а лицето й е напрегнато, сякаш опитва да удържи собствените си спомени.
	— Е, довиждане — казвам смутено и тя се насилва да се усмихне, а разстроеното й лице изглежда, сякаш ще рухне всеки момент.
	— Ела пак, Айза — казва тя, когато се обръщам. — Чудех се дали не си мислиш, че не си добре дошла тук. Повярвай ми, нищо не може да е по-далече от истината. Надявам се да се видим отново в бъдеще — мога ли да разчитам на присъствието ти на вечерята догодина?
	— Разбира се. — Лицето ми е сковано от усилието, но успявам да се усмихна, докато пъхам косата си зад ухото. — Разбира се, ще дойда.
	Тя ме пуска и докато най-после се изнасям към изхода, търсейки Кейт и останалите, си мисля: удивително е колко бързо се връща — умението да лъжеш.


	Първо откривам Фатима, стои до голямата двойна врата и гледа разтревожено ту към едната страна на алеята, ту към другата. Вижда ме почти в същия момент, когато аз я забелязвам, и ми се нахвърля, стисвайки като менгеме ръката ми.
	— Къде беше? Теа е ужасно пияна, трябва да я приберем вкъщи. Кейт ти взе обувките, ако си се забавила заради тях.
	— Съжалявам. — Куцукам по чакъла, токчетата ми хлътват между камъчетата и хрущят. — Не беше това. Първо ме спря Джес Хамилтън, после госпожица Уедърби, не можах да се отърва по-бързо.
	— Госпожица _Уедърби_? — Фатима ме поглежда разтревожено. — Какво искаше да си говорите?
	— Нищо особено — отвръщам. Това е наполовина истина в крайна сметка. — Мисля, че чувства… угризения.
	— Заслужено — заявява Фатима студено, обръща се и тръгва.
	Аз бързам задъхана зад нея и излизаме от осветената зона пред училището. Фатима свива по една от чакълените алеи към игрищата. По наше време тук щеше да е напълно тъмно — сега има блещукащи соларни лампи на равни интервали, но те само разсейват лунната светлина и правят черните участъци помежду им още по-наситени.
	Когато бяхме на петнайсет, тресавищата ни бяха като дом, почти толкова близки. Не помня да съм се плашила по време на който и да е от множеството нощни преходи до къщата на Кейт.
	Сега, задъхана от усилието да не изоставам от Фатима, се улавям, че си мисля за заешки дупки в мрака и как глезенът ми може да хлътне някъде и да се счупи. Представям си как пропадам в една от бездънните ями на тресавището, как водата пълни устата ми и не мога да извикам, а другите продължават да крачат, без да забележат нищо, оставяйки ме сама. Само дето… може би няма да съм сама. Там навън има някого в края на краищата. Някой, който е написал онази бележка, който е завлякъл мъртвата кървава овца пред вратата на Кейт…
	Фатима ме е изпреварила доста в нетърпението си да настигне останалите, фигурата й е само мъждив, потрепващ силует, който се слива с тъмните форми на тресавището.
	— Фатима — извиквам. — Може ли да ходиш малко по-бавно, моля те.
	— Извинявай.
	Тя спира при портичката и ме изчаква да я настигна, а после тръгва по-бавно, нагаждайки крачките си към моите по-предпазливи стъпки. Вече прекосяваме самото тресавище и тънките ми токчета потъват в меката почва. Вървим мълчаливо, чува се само дишането ни и от време на време токчето ми попада на камък и залитам. Къде са останалите?
	— Тя ми предложи да запиша Фрея в училището — казвам накрая, по-скоро за да разчупя зловещата тишина на тресавището и да накарам Фатима да се забави, отколкото защото смятам, че това я интересува. И успявам, всъщност Фатима се заковава на място. Обръща се към мен с невярващо изражение, в което се прокрадва ужас.
	— Госпожица Уедърби? Занасяш ме.
	— Не. — Пак тръгваме, този път по-бавно. — Беше ми доста трудно да й отговоря.
	— Само през трупа ми, това трябваше да й кажеш.
	— Не казах нищо.
	Ново мълчание, после тя казва:
	— Никога не бих пратила Надя или Сами в пансион. А ти?
	Замислям се за това. Мисля си за обстоятелствата вкъщи, за това, през което премина баща ми. И после се сещам за Фрея, за факта, че ми е трудно да прекарам и една вечер без нея, без да се чувствам, сякаш сърцето ми се къса на парченца.
	— Не знам — отвръщам накрая. — Но не мога да си го представя.
	Вървим в мрака по импровизирания гниещ мост над един ров и накрая Фатима възкликва:
	— По дяволите, как са успели да ни изпреварят толкова?
	Но почти щом думите се откъсват от устата й, чуваме нещо, виждаме някаква движеща се фигура в мрака пред нас. Обаче не е фигура на човек, а прегърбена скупчена маса и някакъв влажен бълбукащ звук се разнася в тъмнината — звук, издаващ страдание.
	— Какво беше това? — шепна аз и усещам как ръката на Фатима стисва моята. И двете спираме и се ослушваме. Сърцето ми бие непоносимо бързо.
	— Нямам представа — шепне ми тя в отговор. — Дали е… дали е някакво животно?
	Картината изплува пред очите ми ярко и мигновено — разкъсаните вътрешности, окървавената вълна, някой надвесен, подобен на животно, над разкъсания труп…
	Звукът отеква отново, плискане на вода, последвано от звуци като ридание, и усещам, че ноктите на Фатима се забиват в кожата ми.
	— Дали… — започва тя разколебана. — Дали са другите…?
	— Теа? — извиквам към мрака. — Кейт?
	Един глас ни отвръща.
	— Насам!
	Бързаме напред и когато доближаваме купчината, картината ни се изяснява. Теа е на четири крака, надвесена над една отводняваща канавка, а Кейт придържа косата й.
	— Гадост — казва Фатима със смесица от досада и отвращение в гласа. — Знаех си, че ще стане така. Никой не може да изпие две бутилки на празен корем.
	— О, я млъквай — ръмжи Теа през рамо, после отново повръща. Когато се изправя, гримът й е размазан.
	— Можеш ли да ходиш? — я пита Кейт и Теа кима.
	— Добре съм.
	Фатима изсумтява.
	— Добре не си, това е сигурно. И го казвам като лекар.
	— О, млъквай — сопва се Теа кисело. — Мога да ходя, какво повече искаш?
	— Искам да те видя да хапнеш нормално и да изкараш до обед без пиене. Поне веднъж.
	За минута не съм сигурна, че Теа я е чула и дали се кани да й отговори. Прекалено е заета да бърше устата си и да плюе в тревата. Но после подмята, съвсем тихо:
	— Боже, как ми липсва времето, когато беше нормална.
	— _Нормална?_ — обаждам се аз невярващо. Фатима просто стои, онемяла — прекалено шокирана, за да отговори, или прекалено сърдита. Не съм сигурна кое.
	— Наистина се надявам това да не значи това, което си мисля — намесва се Кейт.
	— Не знам. — Теа се изправя и тръгва, по-стабилно, отколкото съм очаквала. — Какво си мислиш, че значи. Ако мислиш, че значи, че тя използва шала си като превръзка, тогава да, това имам предвид. Супер е, че Аллах ти е простил — изстрелва тя през рамо към Фатима, — но се съмнявам, че полицията ще приеме това като основание за сделка.
	— Защо не вървиш на майната си? — избухва Фатима. Говори почти неразбираемо, дави се от гняв. — Какво общо имат с теб изборите, които правя?
	— Мога да кажа същото. — Обръща се Теа. — Как смееш да ме съдиш? Правя каквото се налага, за да мога да спя нощем. Очевидно ти също. Какво ще кажеш да уважаваш моите механизми на справяне и аз ще уважавам твоите?
	— Мен ме е _грижа_ за теб! — вика Фатима. — Не разбираш ли? Хич не ми пука как се справяш с проблемите си. Не ми пука дали ще станеш будистка монахиня, или ще се заемеш с трансцендентална медитация, или ще отидеш да работиш в някое сиропиталище в Румъния. Това си е _изцяло_ твоя работа. Но да те гледам как се превръщаш в алкохоличка? Не! Няма да се преструвам, че за мен това е нормално, просто за да изглежда, че проявявам някакво криворазбрано уважение към личните избори.
	Теа отваря уста и си мисля, че ще отговори, но вместо това се обръща настрани и отново повръща в канавката.
	— О, за бога — казва Фатима примирено, но гласът й вече не трепери от гняв и когато Теа се изправя, тя изтрива сълзите от очите й, после бърка в чантата си и вади пакетче мокри кърпички. — Виж, вземи ги. Почисти се.
	— Благодаря — смотолевя Теа. Тя се изправя несигурно и за малко не залита, а Фатима я хваща за ръката, за да й помогне.
	Докато вървят бавно през тревата, долавям, че Теа казва нещо на Фатима, но прекалено тихо, за да го чуем ние с Кейт. Все пак дочувам отговора на Фатима.
	— Няма проблем, Тий, знам, че не го мислеше. Просто… се тревожа за теб, знаеш го, нали?
	— Май се сдобриха — шепна на Кейт и тя кима, но лицето й, осветено от луната, изглежда разтревожено.
	— Обаче това е само началото — казва тя, съвсем тихо. — Не мислиш ли?
	И аз осъзнавам, че е права.


>>
	— Почти стигнахме — обявява Кейт, когато минаваме през поредната въртяща портичка. Тресавището изглежда толкова странно в тъмнината, маршрутът, който си мислех, че помня на дневна светлина, сега чезне в сенките. Виждам светлини в далечината, които би трябвало да са от селото, но виещите се овчи пътеки и паянтови мостчета ме объркват и ми е трудно да следя посоката. Осъзнавам, потрепервайки, че ако не беше Кейт, щяхме да се загубим. Човек може да се лута из тези места часове наред в мрака, обикаляйки в кръг.
	Фатима още държи Теа за ръка, насочва стъпките й. Теа залита с концентрацията на пиян човек, от туфа трева към хребет и обратно, и тъкмо се кани да каже нещо, когато аз замръзвам и вдигам пръст до устните си да ги накарам да замълчат. Всички спираме.
	— Какво? — пита Теа заваляно и прекалено шумно.
	— Чухте ли това?
	— Кое? — пита Кейт.
	Отново се чува плач, някъде много далече, толкова е подобен на хлипането на Фрея, когато е на предела на силите си, че усещам как гърдите ми се втвърдяват и в сутиена ми потича топло мляко.
	С една част от съзнанието си регистрирам раздразнението и факта, че съм забравила да сложа подложки в сутиена си, преди да изляза — но отвъд това една много, много по-голяма част от съзнанието ми трескаво се опитва да разгадае звука в тъмнината. _Не може_ да е Фрея, нали така?
	— Това ли? — казва Кейт, когато звукът отново се чува. — Това е чайка.
	— Сигурна ли си? Прилича на…
	Спирам. Не мога да изрека на какво ми прилича. Ще ме помислят за луда.
	— Прилича на детски плач, нали? — потвърждава Кейт. — Много е странно.
	Но после воят се чува отново, по-протяжен, по-силен, издига се почти до истерична височина и аз _знам_, че това не е чайка. Не може да е.
	Пускам ръката на Теа и побягвам в мрака, пренебрегвайки виковете на Кейт:
	— Айза, _почакай_!
	Обаче аз не мога — не мога да чакам. Плачът на Фрея е като кука, която се забива в плътта ми и ме тегли неумолимо през тъмното тресавище. И сега не разсъждавам, краката ми си спомнят пътя машинално. Прескачам калното мочурище, преди дори да си спомня, че е там. Спринтирам по издигнатия бряг, от двете страни на който има пълни с кал ровове. И през цялото време чувам пронизителния бълбукащ плач на Фрея някъде пред мен — сякаш идва откъм някаква приказка, светлината, която подмамва децата в блатото, звънът на камбанки, който заблуждава наивния пътешественик.
	Сега е наблизо — чувам всичко, силния като сирена вой, яростните височини, до които достигат риданията й и после давещото се накъсано поемане на дъх, преди да подхване следващия оглушителен рев.
	— Фрея! — викам. — Фрея, идвам!
	— Айза, _чакай_! — чувам зад себе си стъпките на Кейт, които отекват шумно.
	Но вече съм почти стигнала. Минавам през последната портичка между тресавището и устието, чувам как нещо закача и раздира взетата назаем рокля, но не спирам, а после всичко сякаш се забавя до темпото на кошмар — пулсът ми гърми в ушите, блъска в гърлото. Защото там, пред мен не е Лиз, момичето от селото, а мъж. Той стои до ръба на водата, силуетът му се очертава на фона на огрените от лунния полумесец води — и държи бебето ми.
	— Хей! — викам с помитаща, първична ярост. — Хей, ти!
	Мъжът се обръща и луната улавя лицето му, а сърцето ми сякаш спира да бие в гърдите ми. Той. Люк Рошфор държи детето — моето дете — като щит пред себе си, а дълбоките води на естуара блестят зад него.
	— Дай ми я — успявам да изрека и гласът, който излиза от устата ми е почти непознат — дрезгав рев, който кара Люк да направи неволна крачка назад, а пръстите му стисват Фрея още по-силно. Тя ме е видяла обаче и протяга малките си пухкави ръчички, почервенялото й лице блести от сълзи, толкова е гневна, че вече не може дори да проплаче, издава само дълга, неспирна поредица от хлипания, опитвайки да си поеме дъх за един последен, оглушителен писък.
	— Дай ми я! — крещя и се хвърлям напред, грабвам я от ръцете на Люк, усещам как тя се вкопчва в мен като малко маймунче, пръстите й се забиват във врата ми, стискат косата ми. Мирише на цигарен дим и алкохол — бърбън може би, не съм сигурна. От _него_. Това е неговият мирис по кожата й. — Как _смееш_ да докосваш детето ми!
	— Айза — казва той. Вдига ръце умоляващо и усещам мириса на алкохол в дъха му. — Не беше така…
	— Не беше как? — ръмжа. Малкото горещо телце на Фрея се гъне и извива до моето.
	— Какво става? — чувам зад себе си и Кейт се появява, тичайки, задъхана и зачервена. После възкликва невярващо: — _Люк?_
	— Беше взел Фрея — казвам. — Държеше я.
	— Не съм я взел! — настоява Люк. Прави крачка напред и аз потискам желанието да се обърна и да побягна. Няма да покажа на този мъж, че се страхувам от него.
	— Люк, какво, по дяволите, си мислеше? — пита Кейт.
	— Не беше така! — повтаря той, по-силно, почти вика. После го изрича по-тихо, сякаш опитва да успокои и себе си, и нас. — Не беше така. Дойдох в Мелницата да говоря вас, да се извиня на Айза, че се държах… — Той спира, поема си дъх и се обръща към мен с почти умолително изражение. — В пощата. Не исках да си мислиш… но като дойдох, Фрея плачеше с пълно гърло, направо пищеше. — Той сочи Фрея, която още е зачервена и хлипа, но е много по-спокойна, след като усеща присъствието ми. Много е уморена, усещам как от време на време клюмва за миг между проплакванията. — Онази, как се казваше, Лиз, беше изпаднала в паника, каза, че опитала да ти се обади, но открила, че картата й не е заредена, затова предложих да изведа Фрея навън и да опитам да я успокоя малко.
	— _Взел си я!_ — успявам да изрека. Думите ми са почти неразбираеми заради яростта ми. — Откъде да знам, че не си се канел да я завлечеш някъде в тресавището?
	— Защо да го правя? — Лицето му е сърдито и слисано. — Не съм я носил никъде, ей къде е Мелницата, просто опитвах да я успокоя. Мислех, че от звездите и нощта ще…
	— Мили боже, Люк — скастря го Кейт. — Не е там въпросът. Айза е поверила детето си на Лиз. Не може да вземаш нещата в свои ръце просто така.
	— Защо, какво ще стане? — пита той саркастично. — Ще се обадиш в полицията? Не мисля.
	— Люк… — Гласът на Кейт е боязлив.
	— Боже — изрича той. — Дойдох да се извиня. Опитвах да _помогна_. Само веднъж — само _веднъж_ — приеми, че може да съм се поучил от грешките си. Но не — вие не сте се променили, нито една. Тя ви подсвирва и всички дотичвате като кученца.
	— Какво става? — Фатима е зад нас, придържайки залитащата Теа за рамото. — Това _Люк_ ли е?
	— Да, аз съм. — Той понечва да се усмихне, но устата му се изкривява в нещо между присмех и физиономията, която човек прави, когато се опитва да не заплаче. — Помниш ли ме, Фатима?
	— Разбира се, че те помня — казва тихо тя.
	— Теа?
	— Люк, пиян си — заявява Теа безцеремонно. Тя се хваща за портичката, за да не залитне.
	— Казано от друг пиян — подмята Люк, забелязвайки изкаляните й дрехи и размазан грим.
	Но Теа просто кима, без злоба.
	— Да, може би е така. Била съм на ръба достатъчно пъти, за да знам, че си много близо до него в момента.
	— Върви си вкъщи, Люк — казва Кейт. — Изтрезней и ако имаш нещо да казваш, кажи го сутринта.
	— _Ако_ имам нещо да казвам? — Люк се засмива почти истерично. Когато прокарва пръсти през заплетената си тъмна коса, ръцете му треперят. — _Ако?_ Що за майтап? За какво би искала да си поговорим, Кейт? Може би да си поприказваме за татко?
	— Люк, млъкни — казва Кейт настойчиво. Поглежда през рамо и осъзнавам ужасена, че не е невъзможно още някой да е навън по това време на нощта. Хора, които разхождат кучетата си, гости на вечерята, рибари, тръгнали на нощен риболов… — Моля те, говори по-тихо. Виж, ела в Мелницата и ще поговорим за това нормално.
	— Какво е това, което не искаш светът да научава? — изрича присмехулно Люк. Поставя длани пред устата си като фуния и крещи думите в нощта. — Искате ли да узнаете кой е отговорен за трупа в устието? Опитайте тук!
	— Той знае? — ахва Фатима. Лицето й е бледо като глина. Усещам как стомахът ми пропада и изведнъж ми се гади също като на Теа. Люк _знае_. Винаги е знаел. Изведнъж гневът му изглежда съвсем разбираем.
	— _Люк!_ — гласът на Кейт излиза като крещящ шепот. Оглежда се наоколо. — Ще млъкнеш ли, за бога! Помисли какво правиш! Ами ако някой те чуе?
	— Не ми пука кой ще чуе — изръмжава Люк в отговор.
	Кейт е свила ръцете си на юмруци и за момент си мисля, че ще му се нахвърли с удари. После тя изплюва думите, сякаш са отрова.
	— Писна ми от твоите заплахи. Махай се от мен и приятелките ми. И не смей да се връщаш. Не искам никога повече да те видя тук.
	Не виждам лицето на Люк в мрака, само това на Кейт, което е като вкаменено и изпълнено със страх и яд.
	Той не казва нищо. Дълго време просто стои, обърнат към Кейт, и аз усещам безмълвното напрежение помежду им — силно като кръвна връзка, но сега трансформирано в омраза.
	Накрая Люк се обръща и се отдалечава в мрака към тресавището, висока черна фигура, която се стопява в нощта.
	— Няма защо, Айза — извиква през рамо, докато изчезва. — В случай че не го казах. Няма проблем, че се погрижих за бебето ти. С удоволствие ще я гледам пак.
	После шумът от стъпките му заглъхва в нощта. И ние сме сами.


>>
	Докато вървим по последната отсечка до Мелницата, опитвам да не позволя на думите на Люк да заседнат в главата ми, но не успявам. Всяка крачка е като ехо на онази нощ преди седемнайсет години. Понякога онова, което се случи тогава, изглежда като случило се на друго място, в друго време, което няма нищо общо с мен. Но сега, докато се препъвам по пътеката, знам, че това не е вярно. Краката ми си спомнят онази нощ, дори и да съм опитвала да я забравя, а по кожата ми плъзва споменът за лепкавата лятна жега.
	Времето беше същото, насекомите бръмчаха в тревата, топлият въздух беше в странен контраст с хладната лунна светлина, докато прескачахме огради и канавки. Сиянието от телефоните придаваше призрачен вид на лицата ни, докато проверявахме отново и отново за есемес от Кейт, в който да ни обясни какво става. Но нямаше нищо — само онова първо, измъчено съобщение: _Нужни сте ми._
	Бях готова за лягане, когато го получих, решех косата си на светлината от нощната лампа на Фатима, а тя се бореше с домашното си по тригонометрия.
	Сигналът за есемес разтърси тишината в малката ни стая и Фатима рязко вдигна глава.
	— Твоят ли беше, или моят?
	— Не съм сигурна — казах. Взех телефона си. — Моят, от Кейт е.
	— И на мен е писала — каза Фатима, озадачена, после отвори есемеса и я чух как си пое рязко дъх едновременно с мен.
	— Какво значи това? — попитах. Но и двете знаехме. Бяха същите думи, които аз им бях написала в деня, когато баща ми се обади и ми каза, че ракът на мама вече е с метастази и не е въпрос дали, а кога.
	Същите думи, които Теа ни беше написала, когато неволно се поряза прекалено дълбоко и кръвта не спираше да тече.
	Когато джипът на майката на Фатима катастрофира в някакъв отдалечен и опасен селски район, когато Кейт настъпи ръждив гвоздей на връщане от тайно измъкване от училището една вечер… всеки път тези три думи и другите трябваше да дойдат, да утешат, да помогнат, да съберат парчетата, доколкото е възможно. И всеки път нещата се оправяха, доколкото беше възможно — майката на Фатима се намери невредима на следващия ден. Теа отиде до спешното отделение, въоръжена с история, която да прикрие истинската случка. Кейт беше докуцукала до училището, подкрепяна от нас, след което си взе гореща вана и проми одрасканото със спирт, надявайки се да няма проблем.
	Можехме да разрешим всичко помежду си. Чувствахме се непобедими. Само майка ми, която гаснеше бавно в болницата в Лондон, оставаше като далечно напомняне, че понякога не всичко може да се оправи.
	_Къде си?_ — написах бързо и докато чаках да ми отговори, двете чухме шум от бягащи стъпки по виещото се стълбище и Теа нахлу в стаята.
	— Получихте ли го? — попита задъхана. Кимнах.
	— Тя къде е? — попита Фатима.
	— В Мелницата. Нещо се е случило. Попитах какво, но не ми отговори.
	Бързо си облякох дрехите, измъкнахме се през прозореца и поехме през тресавището.
	Кейт ни чакаше, когато пристигнахме в Мелницата, стоеше на тясното мостче, свила ръце около себе си. Още преди да заговори, по лицето й ми стана ясно, че е станало нещо много, много ужасно.
	Беше бледа като мъртвец, очите й бяха зачервени от плач, а по лицето имаше засъхнали солени вадички от сълзи.
	Теа побягна към нея, когато я зърнахме, а двете с Фатима я последвахме, докато Кейт прекоси несигурно разстоянието до сушата. Давеше се, когато опита да изрече:
	— Та… та… татко.


	Кейт била сама, когато го намерила. Не беше ни поканила в онзи уикенд, измисляйки някакво извинение, когато Теа предложи да отидем всички. Люк бил излязъл с приятели от Хамптънс Лий. Когато Кейт пристигнала в Мелницата с чантата си в ръка, отначало помислила, че и Амброуз е излязъл, но не било така. Той седял на кея, отпуснат на стола си, с бутилка вино в скута и бележка в ръката. Отначало не можела да повярва, че наистина си е отишъл. Завлякла го вътре в Мелницата, правила дишане уста в уста и изрекла бог знае колко молитви и обещания, опитвайки да накара сърцето му да затупти отново. Накрая рухнала и започнала да осъзнава колосалните размери на случилото се.
	_Приех, че така ще намеря покой_ — пишело в бележката и видът му наистина бил на човек, намерил покой — спокойно изражение, отметната назад глава, като на човек, потънал в следобедна дрямка. Обичам те…
	Буквите ставали почти неразбираеми към края.
	— Но… но защо и _как_? — не спираше да пита Фатима. Кейт не отговори. Беше коленичила на пода, взираше се в тялото на баща си, сякаш ако го гледаше достатъчно дълго, щеше да успее да разбере какво се е случило. Фатима крачеше из стаята зад гърба й, а аз седях на дивана, поставила длан върху гърба на Кейт, опитвайки да изразя без думи всичко, което не знаех как да изрека.
	Тя не помръдна — тя и Амброуз бяха застиналият център на нашата паника, но на мен ми се струваше, че това е само защото тя вече е плакала до вцепенение и отчаяние, преди да пристигнем.
	Теа беше тази, която взе в ръка предмета, който лежеше на кухненската маса.
	— Какво прави това тук?
	Кейт не отговори, но аз вдигнах глава и видях, че Теа държи нещо, което приличаше на стара кутия за бисквити, с изящна флорална шарка. Беше странно позната и след момент осъзнах къде съм я виждала преди — обикновено беше на най-горния рафт на кухненския шкаф, прибрана така, че почти не се виждаше.
	На капака имаше катинар, но тънката метална скоба беше изтръгната, сякаш някой не е имал търпение да се бави с отключване, и Теа я отвори с лекота. Вътре имаше разни медицински принадлежности, стегнати със стар кожен каиш, които лежаха върху намачкано парче фолио, в гънките на което още имаше нещо като пудра, пудра, която полепна по пръстите на Теа, когато тя докосна фолиото.
	— Внимавай — изпищя Фатима. — Не знаеш какво е, може да е отрова. Измий си ръцете, бързо.
	Но тогава се обади Кейт, без да помръдва от мястото си на пода. Не вдигна поглед, говореше, взирайки се в коленете си, почти сякаш говореше на баща си, изтегнат на килима пред нея.
	— Не е отрова. Хероин е.
	— Амброуз? — възкликна невярващо Фатима. — Той… той е бил пристрастен към хероин?
	Разбирах изненадата й. Наркоманите бяха хора, които се въргаляха по тъмните улички, бяха героите от „Трейнспотинг“. Не и Амброуз с неговия смях и червено вино, с неговата дива креативност.
	Но нещо в думите й ни прозвуча разбираемо — една фраза, изписана над масата му за рисуване в ателието на последния етаж, думи, които бях виждала толкова често, но никога не бях опитала да разбера. _Никога не си бивш наркоман, ти си наркоман, който не е вземал дозата си от известно време._
	Изведнъж ги разбрах.
	Защо не го бях попитала какво означават? Защото бях млада? Защото бях егоистка и егоцентрична, все още във възрастта, когато само собствените ми проблеми имаха значение.
	— Той беше чист — казах дрезгаво. — Нали, Кейт?
	Кейт кимна. Не отдели очи от баща си, продължаваше да се взира в нежното му, заспало лице, но когато отидох и седнах до нея, тя потърси ръката ми и гласът й беше толкова тих, че едва я чувах.
	— Започнал в университета, но мисля, че нещата излезли извън контрол само когато мама починала. Но после се изчистил, още когато съм била бебе. Откакто се помня, винаги е бил чист.
	— Тогава защо… — започна несигурно Фатима. Замълча, но погледът й се върна на кутията на масата и Кейт разбра въпроса й.
	— Мисля… — заговори бавно тя като човек, който прави всичко възможно да разбере. — Мисля, че е бил някакъв тест… Веднъж се опита да ми го обясни. Не било достатъчно да го държи извън къщата. Трябвало да се събужда всеки ден и да прави избора да остане… да остане чист заради мен.
	Гласът й трепереше и се загуби на последната дума, а аз я прегърнах, обръщайки лицето й настрани от гледката на Амброуз, който лежеше изтегнат спокойно на килима. Мургавата му кожа беше бледа като восъчна.
	_Защо?_ — исках да попитам. — _Защо?_
	Но някак не можех да изрека думите.
	— О, боже — каза Фатима. Тя седна на облегалката на дивана с посивяло лице. Знаех, че сигурно си мисли, също като мен, за последния път, когато бяхме видели Амброуз, дългите му крака, опънати на масата пред прозорците на Мелницата. Усмихваше се и ни рисуваше, а ние си играехме във водата. Беше само преди седмица, а не бяхме забелязали нищо нередно. Нищо, което да подскаже какво ще се случи. — Той е мъртъв — каза тя бавно, сякаш се опитваше да се убеди и да повярва. — Наистина е мъртъв.
	С тези думи и четирите сякаш вникнахме в реалността на случилото се и усетих ледени тръпки надолу по врата си, по целия си гръб, някакво боцкане по кожата, сякаш тялото ми опитваше да ме удържи тук, сега, в настоящето.
	Кейт отпусна лице в дланите си и се олюля. За момент си помислих, че тя ще припадне.
	— Защо? — попита тя отново, някак задавено. — Защо би направил подобно нещо?
	Усетих как потрепна до мен, сякаш въпросите на Фатима бяха удари, които попадаха върху нея.
	— Тя не знае — казах ядосано. — Никоя от нас не знае. Спри да питаш, чу ли?
	— Мисля, че всички се нуждаем от нещо за пиене — заяви внезапно Теа и отвори бутилката с уиски, която Амброуз държеше на кухненската маса. Наля си пълна чаша и отпи.
	— Кейт?
	Кейт се поколеба и после кимна, а Теа наля още три чаши и допълни своята. Не бих избрала да пия, предпочитах цигара, но някак, когато вдигнах чашата до устните си, отпих дълго от силната напитка, усещайки как изгаря гърлото ми, някак уискито смекчи случващото се, замъгли реалността, че Амброуз лежи там на килима пред нас — _мъртъв_.
	— Какво ще правим? — попита Фатима накрая, когато чашите ни бяха празни. Цветът на лицето й беше започнал да се завръща. Тя остави чашата си, която изтрака леко на масата, защото ръката й трепереше. — На полицията ли да се обадим, или за линейка…?
	— Никъде няма да звъним — заяви твърдо Кейт. Последва шокирано мълчание. Знаех, че собственото ми изражение сигурно показва същото мрачно недоумение, което виждах на лицата на останалите.
	— _Какво?_ — попита Теа накрая. — Какво значи това?
	— Не мога да кажа на никого — каза Кейт упорито. Тя си наля нова чаша и я изпи наведнъж. — Не разбирате ли? Седя тук, откакто го намерих, опитвайки да измисля изход от това, но ако някой научи, че той е мъртъв… — Тя замълча и притисна ръце към стомаха си, сякаш я бяха наръгали и тя се опитваше да запуши ужасна рана, после някак се насили да продължи. — Не мога да позволя някой да научи. — Гласът й звучеше механично, сякаш беше репетирала тези думи, сякаш си ги беше повтаряла отново и отново. — Не мога. Ако открият, че е умрял, преди да навърша шестнайсет, от социални грижи ще ме отведат. Не мога да загубя дома си, не и отгоре на… отгоре на…
	Тя млъкна, неспособна да довърши. Приличаше ми на човек, който опитва да се владее с огромно усилие, някой, който може да рухне всеки момент. Но нямаше нужда тя да го изрича, беше ни ясно какво иска да каже.
	Не и отгоре на това да загуби единствения си родител, баща си.
	— Това… това е просто къща — поколеба се Фатима, но Кейт поклати глава. Истината беше, че това _не беше_ просто къща. Това беше Амброуз, от картините по стените в ателието до петната от червено вино по черните дъски. И беше връзката между Кейт и нас. Ако изпратеха Кейт в някое далечно приемно семейство, тя щеше да загуби всичко. Не само баща си, но и нас, и Люк. Нямаше да й остане никой.
	Това изглежда… Боже, като обръщам поглед назад, това изглежда не просто глупаво, а направо _престъпно_. Какво сме си мислили? Но отговорът беше, че мислехме за Кейт.
	Не можехме да направим нищо да върнем Амброуз, а дори и сега, като претеглям вариантите — приемно семейство за Кейт и конфискуване на Мелницата от банката… дори и сега ми се вижда разумно по някакъв начин. Беше толкова _несправедливо_. И ако не можехме да помогнем на него, можехме поне да помогнем на Кейт.
	— Не можете да кажете на никого, че е мъртъв — повтори Кейт. Гласът я предаваше. — Моля ви. Закълнете се, че няма да кажете.
	Кимнахме, една по една, всичките. Но челото на Фатима беше набръчкано от тревога.
	— Тогава… какво ще правим? — попита тя колебливо. — Не можем… не можем просто да го оставим тук.
	— Ще го заровим — каза Кейт. Последва мълчание, шокът от думите й бавно се слегна. Помня ледените си ръце, въпреки горещата нощ. Помня как гледах пребледнялото непроницаемо лице на Кейт и си мислех: _Коя си ти?_
	Но когато тя изрече думите, те някак изкристализираха в единствения възможен вариант за действие. Какъв избор имахме?
	Като се връщам назад сега, ми се иска да се разтърся за раменете — пияното, заслепено дете, което съм била, въвлечено в план, който беше толкова глупав, но някак ни се струваше единственият възможен. Какъв друг вариант сме имали? Само стотина различни възможности, всичките по-добри от прикриване на смъртта и нагърбване с лъжи и измами за цял живот.
	Но никоя от тях не ни изглеждаше възможна в горещата лятна нощ, когато Кейт произнесе онези думи, а ние стояхме събрани около тялото на Амброуз.
	— Теа? — попита Кейт и тя кимна несигурно и постави ръце върху главата си.
	— Из… изглежда единственият вариант.
	— Не може да е така — възрази Фатима, но не го изрече убедено, а сякаш опитваше да свикне с някаква истина, която е трудна за приемане. — _Не може да е единственият._ Трябва да има друг начин. Не можем ли да направим нещо? Да съберем пари?
	— Обаче проблемът не е само в парите, нали? — намеси се Теа. Прекара пръсти през косата си. — Кейт е на петнайсет. Няма да й позволят да живее сама.
	— Но това е лудост — изтъкна Фатима. В гласа й имаше отчаяние, докато ни оглеждаше последователно и трите. — Моля те, Кейт, моля те, нека се обадя на полицията.
	— Не — сряза я грубо Кейт. Обърна се към Фатима. На лицето й беше изписана странна смесица от отчаяние, умоляване и неотстъпчивост. — Виж, не те моля да ми помогнеш, ако чувстваш, че не можеш да го направиш, но моля те, моля те, не съобщавай на полицията. Аз ще го направя, кълна се. Ще съобщя, че е изчезнал. Но не сега.
	— Но той е _мъртъв_! — изхлипа Фатима и докато изричаше това, нещо прищрака в главата на Кейт и тя сграбчи Фатима за китката, сякаш се канеше да я удари.
	— Мислиш ли, че не знам това? — заплака тя. Отчаянието в гласа и на лицето й беше неописуемо. Надявам се никога вече да не видя друго човешко същество да преминава през това. — Точно затова е единственият… единственият…
	За момент си помислих, че може напълно да загуби самоконтрол — в известен смисъл това би било облекчение, да я видим как крещи и ридае заради случилото се, заради тежкия удар, който беше разрушил сигурността на съществуването й.
	Но каквато и буря да премина през нея, тя се овладя с огромно усилие и когато пусна китката на Фатима, лицето й беше спокойно.
	— Ще ми помогнете ли? — попита.
	Една по една, първо Фатима, после Теа и накрая аз, кимнахме.


	Проявихме уважение, почтителност, доколкото това беше възможно. Увихме тялото в платнище и го отнесохме възможно най-далече, на едно място, където Амброуз обичаше да рисува, малка полянка на неколкостотин метра надолу по устието, към морето, където гледките бяха най-красиви, където пътеката свършваше, където не можеше да стигне кола и където рядко идваха хора, освен някой случаен човек, разхождащ кучето си, и рибарите с техните лодки и мрежи.
	Там, сред тръстиките, изкопахме дупка, редувайки се с лопатата. И ръцете, и гърбовете ни горяха болезнено, когато бутнахме Амброуз вътре.
	Това беше най-лошото. Не беше почтително полагане на тялото — не можехме да го направим другояче. Беше твърде тежък, дори и за четирите ни, а дупката беше прекалено дълбока и тясна. Звукът, който се чу, когато тупна на влажното глинесто дъно, беше като плясване. Още го чувам понякога в сънищата си.
	Лежеше с лицето надолу, напълно неподвижно, а зад мен Кейт издаде някакво ридание, сякаш повръщаше и се давеше. Падна на колене на пясъка и зарови лице в дланите си.
	— Покрийте го — каза Теа твърдо. — Дайте ми лопатата.
	_Туп._ Звукът от мокрия пясък, който падаше в импровизирания гроб. _Туп. Туп._ И над всичко това, плискането на вълните в брега и ужасните сухи ридания на Кейт, напомнящи ни какво правим.
	Най-после дупката беше запълнена и приливът дойде и скри следите, които бяхме оставили, заглаждайки калните ни отпечатъци и белега, който бяхме прорязали в брега. После поехме тежко назад, с разкъсаното платнище в ръце, като придържахме Кейт помежду си, за да започнем остатъка от живота си, какъвто щеше да бъде от този момент нататък, знаейки какво сме направили.


>>
	Понякога се будя нощем, след като съм сънувала лопата, която копае мокрия пясък и глината. Прекарала съм толкова време, бягайки от спомените, избутвайки ги настрани, давейки ги в алкохол и в рутината на ежедневието.
	_Как._ Думата отеква в ушите ми. Как се докара до това положение? Как изобщо прие, че това е редно? Как можа да си помислиш, че постъпката ви е решението за ужасното положение на Кейт?
	И най-вече, как си успяла да живееш, знаейки това, да живееш със спомена за онази паникьосана, пиянска проява на глупост?
	Но тогава друга дума отекваше в главата ми през цялата онази нощ, докато пушехме и пиехме, и плачехме на дивана на Кейт, прегръщайки я, докато луната изгряваше, а приливът отмиваше следите от стореното от нас.
	_Защо?_
	Защо го беше направил Амброуз?
	Научихме на следващата сутрин.
	Бяхме планирали да останем в Мелницата до края на уикенда, за да се грижим за Кейт, да й правим компания в мъката, но когато часовникът, който висеше между дългите прозорци удари четири, тя изгаси цигарата си и избърса сълзите си.
	— Трябва да се приберете.
	— Какво? — Фатима вдигна поглед от чашата си. — Кейт, не.
	— Не, трябва да си вървите. Не сте се регистрирали, че ще отсъствате, пък и е по-добре да не сте… да имате…
	Тя млъкна. Но ние я разбрахме и знаехме, че е права. Когато навън започна да се зазорява, ние тръгнахме, олюлявахме се и ни се гадеше от виното и шока, мускулите още ни боляха, но сърцата ни боляха по-силно заради вида на Кейт, когато си тръгвахме — сгушена в ъгъла на дивана, пребледняла, но неспособна да заспи.
	Беше събота и когато се мушнахме под завивките, дръпнали завесите да ни скрият от яркото утринно слънце, знаехме че няма нужда да си навиваме будилник. Нямаше проверка на закуската в събота, така че спокойно можехме да я пропуснем и да отидем направо на обяд или да си препечем филийки в общата стая на големите ученици. Тостерът беше една от привилегиите да си поне в десети клас.
	Днес обаче не ни се удаде да поспим. На вратата ни се почука рано, след което резервния ключ на госпожица Уедърби изскърца в ключалката на стаята ни. Двете с Фатима още лежахме под одеяла, примигващи и замаяни, когато тя влезе в стаята и дръпна завесите.
	Не каза нищо, но проницателният й поглед регистрира всичко — изцапаните с пясък дънки на стола, където ги бяхме оставили, сандалите, полепнали с кал от преминаването през тресавището, петната от червено вино по устните ни и непогрешимия мирис на алкохол, който лъхаше от кожата на двете препили тийнейджърки.
	В леглото срещу моето Фатима се бореше да се изправи, като отмяташе косата си от лицето и мигаше срещу ярката светлина. Местех поглед от нея към госпожица Уедърби, чувствайки как сърцето ми опитва да изскочи от гърдите. Нещо не беше наред.
	— Какво става? — попита Фатима. Гласът й потрепна леко на последната сричка и долових как тревогата й се засилва също като моята. Госпожица Уедърби поклати глава.
	— В офиса ми, след десет минути — каза кратко тя. После се завъртя на пети и ни остави да се взираме една в друга, ужасени, но притихнали заради неизречените въпроси помежду ни.
	Облякохме се за рекордно кратко време, макар че докато опитвах да закопчея блузата си, пръстите ми трепереха заради махмурлука, но и от страх. Нямаше време да си вземем душ, но и двете с Фатима наплискахме лицата си и измихме зъбите си. Надявах се да замаскирам поне малко мириса на цигари в дъха си, но едва не повърнах, когато четката за зъби се изплъзна от треперещите ми пръсти и ме задави.
	Най-после, сякаш след невъзможно дълго време, бяхме готови и се измъкнахме от спалнята си. Сърцето ми биеше толкова силно в гърдите, че за момент дори не чух стъпките откъм горния етаж. Теа бързаше по стълбите с пребледняло лице и изгризала ноктите си до кръв.
	— Уедърби? — попита тя и Фатима кимна. Очите й бяха тъмни бездънни ями от страх. — Какво ще… — започна Теа.
	Но бяхме на площадката и тълпа от шестокласнички ни гледаше с любопитство, може би чудейки се как сме станали толкова рано и защо сме с бледи лица и треперещи ръце.
	Фатима поклати глава с измъчено изражение и ние забързахме към кабинета на госпожица Уедърби. Часовникът в главното фоайе удари девет точно когато стигнахме пред вратата.
	_Трябва да си уточним версиите_ — мислех си отчаяно, но сега вече нямаше време. Макар че никоя от нас не беше почукала, беше точно десет минути след като бяхме повикани, и чувахме шумове зад вратата — госпожица Уедърби събираше химикалите си, буташе стола си назад…
	Ръцете ми бяха студени и трепереха. До мен Фатима изглеждаше, сякаш всеки момент ще започне да повръща или да припадне.
	Теа изглеждаше мрачно решителна, като човек, отиващ на битка.
	— Не издавайте нищо — изсъска тя, когато дръжката на вратата се завъртя. — Ясно? Отговаряйте само с да и не. Не знаем нищо за Ам…
	И в този момент вратата се отвори широко и бяхме подканени да влезем.


>>
	— Е?
	Една дума, само толкова. Седнахме, подредени срещу госпожица Уедърби, и усетих как страните ми горят от нещо, което не беше точно срам, но доста близко. Вляво от мен Теа гледаше през прозореца. Лицето й беше бледо и отегчено, невъзмутимо, сякаш я бяха повикали на дискусия за табелките с имената или загубените стикове за хокей. Обаче виждах как пръстите й се движеха неспокойно, скрити под маншетите на ризата й, чоплейки неспирно сухата кожа около ноктите.
	Фатима отдясно не се преструваше на спокойна. Изглеждаше толкова шокирана, колкото се чувствах и аз, така се беше свила на стола, че сякаш се опитваше да изчезне. Косата й беше паднала пред очите, все едно се опитваше да прикрие страха в тях. Погледът й беше вперен в скута, отказвайки да срещне този на госпожица Уедърби.
	— Е? — повтори госпожица Уедърби. В тона й имаше нещо като яд и тя посочи възмутено някакви листи на бюрото си.
	Очите ми се стрелнаха към останалите, изчаквайки ги да заговорят, но те мълчаха. Преглътнах.
	— Ние… ние не сме направили нищо нередно — казах, но гласът ми ме предаде на последната дума, защото всъщност бяхме, и още как…
	Върху полираното дървено бюро имаше разпръснати рисунки. Рисунки, на които бяхме аз, Теа, Фатима, Кейт. Бяха подредени по начин, който ме накара да се почувствам гола и уязвима, както не се бях чувствала никога, когато Амброуз ни рисуваше.
	Ето я Теа, плува в устието, лежи по гръб, изпънала лениво ръце над главата си. Ето и Кейт, готова да се гмурне от кея, дълга слаба ивица плът, бледа на фона на лазурните вълни на нарисуваното море. Ето и Люк, който се пече гол на кея със затворени очи и ленива усмивка. Ето ни и петимата, скачаме голи във водата на лунна светлина, плетеница от крайници и смях, сенки от молив и пръски от ярка лунна светлина.
	Очите ми прескачаха от рисунка на рисунка, а сцените оживяваха от хартията в съзнанието ми, ярки и свежи, както когато ги бяхме преживели — усещах хладната вода, усещах как слънцето припича върху кожата ми…
	На последната рисунка, тази най-близо до госпожица Уедърби, бях аз.
	Гърлото ми се стегна, а страните ми пламнаха.
	— _Е?_ — каза отново госпожица Уедърби и този път гласът й потрепери.
	Бяха подбрани, това беше ясно. От стотиците рисунки на Амброуз, на които се виждахме свити по пижами на дивана или похапващи препечени филийки по халати, или тичащи с ботуши и ръкавици по заледеното поле, този, който ги беше изпратил, беше избрал най-уличаващите — тези, на които бяхме голи или изглеждахме така.
	Погледнах рисунката, на която бях аз, наведена, лакирам ноктите си, извивката на гърба ми, прешлените, нарисувани така прецизно, сякаш, ако човек се протегне, може да ги докосне, да усети възелчетата. Всъщност бях облечена с потник с гол гръб в онзи ден. Помнех горещината по гърба си, възела отзад, който се забиваше във врата ми, неприятния мирис на розовия лак, докато го нанасях по ноктите си.
	Но на рисунката бях с гръб към зрителя, косата ми скриваше презрамката на потника. Рисунката беше избрана не заради това, което беше, а заради това, на което приличаше. Беше подбрана внимателно.
	Кой беше направил това? Кой би желал да съсипе Амброуз по този начин, а и нас заедно с него?
	Не разбирате, искаше ми се да извикам. Знаех какво си мисли госпожица Уедърби, какво би си помислил всеки, видял тези рисунки, но тя грешеше. Грешеше толкова, толкова ужасно.
	Не беше _така_ — идеше ми да проплача.
	Но не казахме нищо. Не казахме нищо, докато госпожица Уедърби ни се караше за личната ни отговорност, за това какво поведение се очаква от една ученичка на „Солтън Хаус“ и ни питаше отново и отново, и отново за името на художника.
	Не казахме нищо.
	Но тя знаеше. Никой не можеше да рисува толкова добре, освен може би Кейт. Амброуз рядко подписваше творбите си и може би тя смяташе, че ако успее да ни принуди да изречем думите на глас…
	— Добре тогава, къде бяхте снощи? — попита накрая.
	Не казахме нищо.
	— Нямахте позволение да отсъствате от училището, но сте напуснали района тайно. Видели са ви, разбирате ли?
	Не казахме нищо. Просто седяхме, единни, намирайки убежище в мълчанието. Госпожица Уедърби скръсти ръце и болезнената тишина се проточи. Усетих, че Фатима и Теа си разменят бързо погледи и отгатнах какво се чудят. Какво значеше всичко това и колко дълго щеше да продължи?
	Почукване на вратата смути тишината и накара и трите ни да подскочим стреснато. Обърнахме глави и видяхме вратата да се отваря и госпожица Рурк влезе в стаята с кутия в ръце.
	Тя кимна на госпожица Уедърби, после изсипа съдържанието на кутията на бюрото пред нас и в този момент Теа наруши мълчанието и избухна гневно.
	— Претърсили сте стаите ни! Кучки такива!
	— Теа! — скастри я госпожица Уедърби. Но беше прекалено късно. Цялата ни жалка контрабанда — плоската манерка на Теа, моите цигари и запалка, свитата трева на Кейт, половинката бутилка с уиски, която Фатима държеше под матрака си, един пакет кондоми, копие от „Историята на О“ и всичко останало — лежеше изсипано върху бюрото обвинително.
	— Нямам избор — каза госпожица Уедърби мрачно. — Ще информирам госпожица Армитидж за това. И като се има предвид, че доста от това беше намерено в шкафчето на Кейт Атагън, къде е тя?
	Мълчание.
	— Къде е Кейт Атагън? — викна силно госпожица Уедърби и аз усетих как сълзите ми потичат.
	— Нямаме представа — отвърна с презрение Теа и премести погледа си от прозореца върху госпожица Уедърби. — А фактът, че вие също не знаете, говори много добре за това училище, не мислите ли?
	Последва дълга пауза.
	— Махайте се — каза госпожица Уедърби накрая, почти процеждайки думите през зъби. — Махайте се. Ще отидете в стаите си и ще останете там, докато не изпратя някого да ви повика. Ще ви донесат обяда горе. Няма да говорите с другите ученички, а аз ще телефонирам на родителите ви.
	— Но… — опита да възрази Фатима с разтреперан глас.
	— Достатъчно! — извика госпожица Уедърби и изведнъж видях, че тя е почти толкова разстроена, колкото и ние. Каквото и да се беше случило, се беше случило, докато сме под нейна опека и нейната глава беше заложена на пангара, колкото и нашите. — Дадох ви възможност да говорите и тъй като не отговорихте на нито един от въпросите ми, със сигурност няма да слушам възраженията ви сега. Вървете си в стаите и помислете за поведението си и какво смятате да кажете на госпожица Армитидж и на родителите си, когато тя ги повика, както не се съмнявам, че ще направи.
	Застана на вратата и я отвори широко. Дланта й върху дръжката трепереше, макар и слабо, докато се изнизвахме навън една след друга все така мълчаливи. После се спогледахме.
	Какво се беше случило току-що? Как онези рисунки се бяха озовали в училището? И какво бяхме направили ние?
	Не знаехме, но едно нещо беше ясно. Каквото и да беше, светът ни се сриваше и вече беше отнесъл Амброуз със себе си.


>>
	Късно е. Завесите, доколкото има завеси в Мелницата, са дръпнати. Лиз си тръгна преди часове, баща й дойде да я вземе. След като тя си тръгна, Кейт залости вратата, за пръв път откакто се помнех, а аз им разказах за разговора с Джес Хамилтън.
	— Откъде знаят? — пита Фатима отчаяно. Сгушили сме се на дивана, Фрея е в ръцете ми. Теа пуши цигара след цигара, като пали следващата от фаса на предишната и издухва дима отгоре ни, но сърце не ми дава да й кажа да спре.
	— Предполагам, по обичайния начин — казва тя кратко. Краката й са свити до ханша ми и са студени като лед.
	— Но аз мислех, че цялата идея да се съгласим да напуснем веднага беше, за да не се разчуе. Не беше ли това целта?
	— Не знам — казва Кейт уморено. — Но знаете как се разнасяха клюките в училището. Може би някоя стара учителка е казала на някоя бивша ученичка… или някой родител е научил.
	— Какво се случи с рисунките? — пита Теа.
	— Онези, които намериха от училището ли? Почти съм сигурна, че са ги унищожили. Не мога да си представя госпожица Армитидж да е искала да бъдат намерени.
	— А другите? — питам. — Които Амброуз държеше тук?
	— Изгорих ги — отговаря Кейт категорично, но нещо в очите й, в начина, по който проблясват, когато го изрича, не ме убеждава, че казва истината.


	Кейт спаси положението — доколкото можеше да бъде спасено — в училището. Когато се върна в неделя следобед бледа, но владееща се, госпожица Уедърби я чакаше и Кейт отиде право в кабинета на директорката и не излезе оттам дълго време.
	Когато се появи, се скупчихме около нея, обсипвайки я с въпросите си, сякаш пърхахме с крила край тялото й, но тя само поклати глава и кимна към кулата. _Изчакайте_ — ни каза жестът й. — _Изчакайте, докато останем сами._
	И тогава, когато най-накрая бяхме сами, тя ни разказа, докато събираше багажа си за последен път.
	Беше им казала, че рисунките са нейни.
	Нямам представа, дори и днес, дали госпожица Армитидж й бе повярвала, или беше решила, при отсъствие на конкретни доказателства за противното, да приеме измислицата, която щеше да нанесе най-малко щети. Това бяха рисунки на Амброуз, всеки с минимален усет за изкуство можеше да го отгатне. Стилът на Кейт, естественият й рисунък беше съвсем различен — по-свободен и фриволен, без изяществото на детайла, присъщо на Амброуз.
	Но когато искаше, Кейт можеше да имитира стила на баща си съвършено и може би им беше демонстрирала нещо, с което ги беше убедила — може би беше направила точно копие на една от скиците в офиса. Не знам. Никога не я попитах. Те й повярваха, или казаха, че й вярват, и това беше достатъчно.
	Ние трябваше да напуснем — нямаше съмнение в това. Напускането на района на училището без позволение, алкохолът и цигарите в стаите ни, всичко това беше достатъчно скандално — основание за изключване със сигурност. Но рисунките, дори и след признанието на Кейт, рисунките добавиха известна взривоопасна несигурност в цялата каша.
	Накрая се стигна до негласното споразумение да си тръгнем без приказки и да се преструваме, че цялата история изобщо не се е случвала. Заради самите нас.
	И ние го направихме.
	Бяхме приключили с изпитите си, оставаха само няколко седмици до лятната ваканция, а госпожица Армитидж не желаеше да чака и толкова. Всичко приключи удивително бързо — за двайсет и четири часа, преди края на уикенда всички си тръгнахме, една по една. Първо Кейт, която натовари багажа си на едно такси, стоически приемайки случващото се. После Фатима, бледа и уплашена, се качи на задната седалка на колата на чичо си и леля си. После бащата на Теа, непоносимо гръмогласен и весел, и накрая моят — тъжен и вглъбен почти до неузнаваемост.
	Той не каза нищо. Но мълчанието му по време на сякаш безкрайно дългото пътуване до Лондон беше почти непоносимо.
	Разпръснаха ни като птици. Желанието на Фатима се сбъдна — тя замина за Пакистан, където родителите й довършваха ангажимента си. Теа беше изпратена в Швейцария, в някаква институция, която беше нещо средно между училище и затвор, място с високи стени и решетки на прозорците, както и политика, забраняваща притежанието на „технологичните средства за комуникация“ от какъвто и да било вид. Мен ме изпратиха в Шотландия в училище с пансион, толкова отдалечено, че някога имало собствена железопътна гара, преди един от директорите на железниците да я затвори.
	Само Кейт остана в Солтън и сега ми се струва, че нейният дом е бил също толкова строг затвор, колкото и училището на Теа, само че вместо решетки на прозорците имаше ограничения, които тя си беше наложила сама.
	Пишехме си писма, аз — всяка седмица, но тя ми отговаряше рядко, кратки, уморени бележки, в които разказваше за безкрайната битка да свърже двата края и за това колко е самотна без нас. Продаваше картините на баща си, а когато нямаше повече, започна да рисува фалшификати. Видях една в някаква галерия в Лондон, за която знам със сигурност, че не е на Амброуз.
	За Люк знаех само, че се е върнал във Франция — и че Кейт живееше сама и броеше седмиците до деня, когато щеше да навърши шестнайсет, отклонявайки безкрайните въпроси къде е отишъл баща й, какво е направил, осъзнавайки, че малко по малко отсъствието му превръщаше смътните подозрения, че е сторил нещо нередно, в твърда убеденост във вината му.
	Писахме й за шестнайсетия й рожден ден, всяка от нас й изпрати любовта си, поне този път тя ни отговори.
	_На шестнайсет съм_ — написа в писмото до мен. — _И знаеш ли какво си помислих, когато се събудих тази сутрин? Не за подаръци или картички, защото нямаше такива. Беше, че най-после мога да съобщя на полицията, че той е изчезнал._


>>
	Срещнахме се само още веднъж и четирите и това стана на погребението на майка ми, един сив пролетен ден в годината, когато навърших осемнайсет.
	Не ги очаквах. Надявах се да дойдат — не мога да го отрека. Бях им изпратила имейл, за да им кажа какво се е случило и датата и часа на погребението, без никакви обяснения. Но когато пристигнах пред крематориума с баща ми и брат ми, те бяха там, до портата, свили се, за да се предпазят от дъжда. Вдигнаха глави, когато колата бавно зави по алеята пред крематориума, следвайки катафалката, и в очите им имаше толкова съчувствие, че усетих остра болка в сърцето. Изведнъж пръстите ми тромаво затърсиха дръжката на вратата, чух хрущенето на гумите по чакъла, защото шофьорът натисна рязко спирачката и аз изскочих от колата.
	— Много съжалявам — чух да казва шофьорът. — Щях да спра… нямах представа, че…
	— Не се тревожете — отговори му баща ми уморено. — Карайте. Тя ще дойде пеша.
	Двигателят отново изрева и колата изчезна по алеята в дъжда.
	Не помня какво ми казаха, помня само усещането за ръцете им около мен, за студения дъжд, който капеше по лицето ми и скриваше сълзите ми. И чувството, че бях с единствените хора, които можеха да запълнят зеещата яма вътре в мен, че бях у дома.
	Това беше последният път, когато четирите бяхме заедно за следващите петнайсет години.


>>
	— Той знае ли? — гласът на Теа, дрезгав от цигарите, най-после разцепва мълчанието в стаята, където седяхме замислени, докато свещите догаряха, а приливът навън достигна връхната си точка и започна да се оттегля.
	— Кой да знае какво?
	— Люк. Тоест очевидно знае нещо, но какво точно? Каза ли му какво се случи в онази нощ, какво направихме?
	Кейт изпуска въздишка и гаси цигарата си в една чинийка. После клати глава.
	— Не, не му казах. Не съм казвала на никого, знаеш това. Това, което ние… ние…
	Тя млъква, не може да довърши изречението.
	— Което ние направихме? Защо не го кажеш? — повишава глас Теа. — Скрихме труп!
	Шокиращо е да чуем думите, изречени така дръзко, и осъзнавам, че съм избягвала истината за това, което бяхме направили, толкова дълго, че като я чувах, изречена на глас сега, се връщах насила на земята.
	Защото ние направихме точно това. _Наистина_ скрихме труп, макар че съдилищата не биха го формулирали така. Най-вероятно биха определили нарушението ни като _Предотвратяване на законно и достойно погребение_. Наясно съм с формулировките и наказанията. Проверявала съм ги тайно достатъчно пъти, преструвайки се, че търся нещо друго, всеки път с разтреперани пръсти, четейки и препрочитайки думите. Вероятно също и _прикриване на труп с цел предотвратяване на разследване на причините за смъртта_, макар че това ме накара да се засмея горчиво първия път, когато попаднах на тази фраза в един правен журнал. Бог ни е свидетел, че изобщо не сме мислили за разследване на причините на смъртта. Не съм сигурна, че изобщо съм подозирала, че се прави такова.
	Дали това е била отчасти причината да се насоча към правото, това желание да бъда въоръжена със знания за онова, което бях извършила, и наказанията за действията ми?!
	— Той знае ли? — повтаря Теа, като удря с юмрук по масата, наблягайки на всяка дума по начин, който ме кара да примигна стреснато.
	— Не знае, но подозира — отвръща Кейт мрачно. — От много време знае, че нещо не е наред, но покрай репортажите във вестника… Отделно от това той вини мен — _нас_ — за онова, което му се е случило във Франция. Макар че това е напълно неоснователно.
	Дали? Наистина ли е толкова неоснователно? Люк знае само, че обичният баща, който го е осиновил, е изчезнал, че в устието е намерено тяло и че ние имаме нещо общо с това. Гневът му ми изглежда съвсем, съвсем основателен.
	Но после свеждам поглед към Фрея и ангелското спокойствие на изражението й и се сещам отново за зачервеното й, изплашено и гневно личице, когато Люк ми я подаде. Наистина ли беше акт на разумен човек да грабне дъщеря ми и да я изнесе пищяща навън при тресавището?
	Боже, не знам, вече не знам. Много отдавна загубих представа кое е рационално и кое не. Може би я загубих още в онази нощ в Мелницата, когато стояхме пред мъртвото тяло на Амброуз.
	— Дали ще каже на някого? — успявам да промълвя. Думите засядат в гърлото ми. — Той заплаши… каза, че ще се обади на полицията…?
	Кейт въздиша. Лицето й изглежда измъчено и мрачно.
	— Не знам. Не мисля. Смятам, че ако е искал да направи нещо, вече щеше да го е направил.
	— Ами овцата? Бележката? Дали е бил той?
	— Не знам — повтаря Кейт. Говори с равен тон, но усещам колко е крехка, сякаш може да рухне всеки момент. — Не знам. Получавам такива неща от… — Тя преглъща. — От известно време.
	— За седмици ли говорим? Или месеци? — обажда се Фатима. Кейт стиска устни, реакцията й я издава още преди да отговори.
	— Месеци, да. Дори… години.
	— Мили боже. — Теа затваря очи и прекарва длан по лицето си. — Защо не си ни казала?
	— Какъв смисъл би имало? За да сте и вие толкова изплашени, колкото съм аз? Вие го направихте заради _мен_, това си е мое бреме.
	— Но как се справяш, Кейт? — пита тихо Фатима. Тя хваща тънката, изцапана с боя ръка на Кейт и я стиска между дланите си, камъните на венчалния и годежния й пръстен проблясват на светлината от свещите.
	— Знаете как се справях — отвръща Кейт и мускулите на челюстта й се напрягат и отпускат, докато преглъща. — Продадох картините на татко, а когато те свършиха, нарисувах още и ги подписах с неговото име. Люк би могъл да добави фалшифициране към списъка с неща, които мисли, че съм направила, ако наистина е искал.
	— Нямах предвид това. Питах как успяваш да не полудееш, като живееш сама по този начин и няма с кого да споделиш? Не се ли изплаши?
	— Не се изплаших… — казва съвсем тихо Кейт. — Никога не съм се плашила, но за останалото… Не знам. Може би съм полудяла в някакъв момент. Може би още съм луда.
	— Ние бяхме луди — намесвам се рязко и всички обръщат глави. — Всичките. Това, което направихме… това, което направихме…
	— Нямахме избор — обажда се Теа. Лицето й е напрегнато, кожата на скулите — опъната.
	— _Разбира се_, че сме имали избор! — извиквам. И изведнъж реалността на извършеното ме връхлита отново и усещам как паниката започва да бълбука в мен, така както се случва, когато се събудя посред нощ от сън с мокър пясък и лопати или когато попадна на заглавие за някого, обвинен за прикриване на нечия смърт. От шока за момент ръцете ми отмаляват. — Боже, не разбирате ли? Ако това излезе наяве, с мен е свършено. Това е подсъдно, не можеш да практикуваш право, ако имаш подобно нещо в досието. Същото се отнася и за Фатима — мислите ли, че хората ще искат лекар, прикрил смъртен случай? Всички сме напълно _прецакани_. Може да отидем в затвора. Може да загубя… — Гърлото ми се е стегнало, давя се, сякаш някой стиска трахеята ми. — Може да загубя Ф-фре…
	Не мога да довърша. Не мога да го изрека.
	Изправям се, отивам до прозореца с бебето на ръце, сякаш силата, с която я притискам, ще попречи на полицията да нахлуе и да я изтръгне от пръстите ми.
	— Айза, успокой се — казва Фатима. Тя става от дивана и идва до мен, но лицето й не ме успокоява, защото в очите й има страх, докато изрича: — Ние не бяхме пълнолетни. Има разлика в такъв случай, нали? Ти си адвокат.
	— Не знам — усещам как пръстите ми стискат още повече Фрея. — Възрастта за наказателна отговорност е десет години. Ние бяхме на доста повече.
	— Няма ли давност в такъв случай?
	— Давността се прилага основно за граждански дела. Не мисля, че е приложима в случая.
	— Не мислиш? Но не си сигурна?
	— Не съм _сигурна_ — признавам отчаяна. — Аз работя в държавната администрация, Фатима. Там не се занимаваме много с подобни неща. — Фрея проплаква сънено и осъзнавам, че й причинявам болка, така че се насилвам да отпусна леко пръстите си.
	— Има ли значение? — обажда се Теа от другия край на стаята. Тя не спира да чопли кожичките около ноктите си и вече ги е разранила и кървят. Виждам как пъха единия си пръст в устата, за да осмуче кръвта. — Искам да кажа, че ако истината излезе наяве, сме прецакани, нали? Обвиненията не са важни. Слуховете и публичността ще ни съсипят. Таблоидите страшно си падат по такива истории.
	— По дяволите. — Фатима поставя длани на лицето си. После поглежда часовника и се сепва. — Два часът ли е? Как е възможно? Трябва да си лягам.
	— Сутринта ли тръгваш? — пита Кейт. Фатима кима.
	— Налага се. Трябва да се върна на работа.
	Работа. Това ми изглежда невъзможно и аз се чувам как се изсмивам истерично. А Оуен?! Не мога дори да си представя лицето му… Той не е свързан по никакъв начин с този свят, с извършеното от нас. Как мога да се върна при него и да го погледна в очите? В момента не мога дори да се насиля да му изпратя есемес.
	— Разбира се, че трябва да се върнеш. — Кейт се усмихва, или поне опитва. — Много се радвам, че дойде, но все пак вечерята мина, независимо от всичко друго. Ще изглежда по-… естествено. И наистина трябва да поспим.
	Тя става и докато Фатима се качва по скърцащите стълби, Кейт започва да духа свещите и да гаси лампите.
	Аз стоя с Фрея до прозореца и я гледам как събира чашите.
	Не мога да си представя да заспя, но ще се наложи, за да издържа пътуването и грижите за Фрея утре.
	— Лека нощ — казва Теа. Става и забелязвам как пъха една бутилка под мишницата си, съвсем небрежно, сякаш е съвсем нормално да си вземеш дамаджана с вино в леглото.
	— Лека нощ — пожелава Кейт. Духа последната свещ и ние оставаме в тъмнината.


	Слагам Фрея, която още спи дълбоко, в средата на голямото двойно легло — леглото на Люк — и после отивам до празната баня, за да измия зъбите си. Уморена съм, чувствам неприятен горчив вкус в устата от прекалено многото вино.
	Докато изтривам спиралата и молива, забелязвам в огледалото как фината кожа около очите ми се опъва под памучния тампон, сякаш позагубила еластичността си. Каквото и да съм си мислила, каквото и да съм изпитала тази вечер, когато минах през вратите на старото си училище, осъзнах, че вече не съм момичето, което бях някога, и Кейт, Фатима и Теа също не са. Почти две десетилетия по-стари сме, и всичките сме носили бремето на стореното прекалено дълго.
	Когато лицето ми е почистено и голо, минавам тихо по коридора и се връщам в стаята си, като внимавам да не събудя Фрея и останалите, които сигурно вече спят. Но през открехнатата врата на Фатима се вижда светлина и когато спирам за момент, долавям почти неразличим шепот.
	За момент си мисля, че говори с Али по телефона и ме пробожда вина заради Оуен, но после я виждам, че става, навива килимче от пода и внезапно осъзнавам, че се е молила.
	Смущавам се, че съм нарушила уединението й, и отново тръгвам, но движението ми, или може би шумът, привлича вниманието на Фатима и тя подвиква тихо:
	— Айза, ти ли си?
	— Да. — Спирам и бутам леко вратата на стаята й. — Тъкмо си лягах. Не исках да… не те гледах.
	— Няма проблем. — Фатима поставя внимателно молитвеното килимче на леглото си и на лицето й има покой, какъвто не бях видяла по-рано, докато бяхме долу. — Не правя нещо, от което да се срамувам.
	— Всеки ден ли се молиш?
	— Да, всъщност по пет пъти на ден. Е, по пет пъти, когато съм у дома. Различно е, когато пътуваш.
	— _Пет_ пъти? — Изведнъж осъзнавам колко съм невежа за вярата й. — Май… май съм го чувала. Тоест… имаме мюсюлмани на работата… — Млъквам, още по-смутена от тромавите си думи. Фатима ми е приятелка, една от най-добрите ми и най-стари приятелки, а аз чак сега си давам сметка колко малко знам за нещо, което заема толкова важна роля в живота й, и колко много трябва да науча повторно.
	— Обаче закъснях с молитвата си — отбелязва тя със съжаление. — Трябваше да я кажа преди единайсет. Просто не забелязах кога е минало времето.
	— Има ли значение — питам неловко. Тя свива рамене.
	— Казват, че ако е неволна грешка, Аллах прощава.
	— Фатима — казвам, но после спирам. — Няма значение.
	— Не, кажи.
	Поемам си дъх. Не съм сигурна дали това, което се каня да кажа, е много грубо, вече не мога да определя. Притискам длани към очите си.
	— Нищо. — Но после бързо изричам: — Фатима, мислиш ли, че… мислиш ли, че той ни прощава? На теб тоест?
	— За онова, което направихме? — пита Фатима и аз кимам. Тя сяда на леглото, започва да сплита косата си и ритъмът на пръстите й ме успокоява с равномерността си. — Надявам се. Коранът учи, че Аллах прощава всички грехове, ако грешникът се покае искрено. Бог ми е свидетел, че имам много да се кая, но опитах да изкупя моя дял от вината за стореното.
	— Какво всъщност сторихме, Фатима? — Не се опитвам да звуча загадъчно или реторично, изведнъж съвсем искрено не знам. Ако ме бяха попитали преди седемнайсет години, щяха да кажа, че направихме нужното, за да опазим приятелката си. Ако ме бяха попитали преди десет години, щях да кажа, че сме направили нещо непростимо глупаво, което ме държи будна нощем от страх, че тялото ще бъде намерено и ще ми задават въпроси, на които не мога да понеса да отговоря.
	Но сега тялото е намерено и въпросите… въпросите ни очакват като малки засади, които още не виждаме. И вече не съм сигурна.
	Извършихме престъпление, в това съм сигурна. Но не направихме ли нещо още по-ужасно що се отнася до Люк? Нещо, което го е превърнало завинаги от момчето, което помнех, в гневния мъж, когото ми е трудно да разпозная?
	Може би истинското ни престъпление не е спрямо Амброуз, а спрямо децата му.
	Когато влизам в стаята на Люк, за да легна на леглото му, и се взирам в мрака над главата на спящата Фрея, не спирам да си задавам този въпрос. Какво причинихме на Люк?
	Затварям очи и присъствието му сякаш ме обгръща, толкова истинско, колкото и чаршафите, които залепват за горещата ми кожа. Той е тук — също колкото и останалите сме, и тази мисъл би трябвало да ме плаши, но не е така. Защото не мога да отделя мъжа, когото срещнахме тази вечер, от момчето, което познавах преди толкова много години, с дългите му ръце, златисти очи и дрезгав колеблив смях, заради който сърцето ми прескачаше. И онова момче е някъде вътре в Люк, видях го в очите му, зад болката и гнева, и алкохола.
	Докато лежа в леглото, обвила ръце около Фрея, думите му се въртят в главата ми.
	_Искате ли да узнаете кой е отговорен за трупа в устието?_
	_Тя ви подсвирва и всички дотичвате като кученца._
	Но последната фраза изниква в главата ми точно когато заспивам, и остава там, кара ме да прегърна Фрея по-силно, макар че тя се размърдва недоволно в съня си.
	_Няма защо, Айза. Няма проблем, че се погрижих за бебето ти… нищо работа. С удоволствие ще я гледам пак._


>>
	— Сигурна ли си, че не искаш да те закарам?
	Фатима стои до вратата и държи куфара си в едната ръка и слънчевите очила в другата. Клатя глава и преглъщам чая, който пия.
	— Не, няма нужда. Трябва да преобуя Фрея и да събера багажа, не искам да те задържам.
	Седем без петнайсет сутринта е. Свила съм се на дивана точно в едно слънчево петно и си играя с Фрея, преструвайки се, че откъсвам нослето й и после го слагам обратно. Тя бута дланите ми, опитва да ги хване с малките си меки нокътчета, присвила очи заради яркото слънце. Хващам ръцете й нежно, за да не достигне чая ми, който оставям на пода.
	— Върви, наистина.
	Теа и Кейт още спят, но Фатима няма търпение да замине, да се върне при Али и децата, виждам го. Накрая тя кима, съгласява се с неохота, слага си слънчевите очила и търси ключовете за колата в джоба си.
	— Как ще стигнеш до гарата? — пита.
	— Може би с такси. Не знам. Ще го измислим с Кейт.
	— Добре — казва Фатима. — Кажи им довиждане от мен и моля те, опитай да убедиш Кейт да дойде, чу ли? Говорих с нея за това вчера и тя не…
	— Тя не какво?
	Гласът идва от горния етаж. Шадоу излайва радостно и се надига от мястото си на припек до прозореца. Двете с Фатима вдигаме поглед и виждаме Кейт да слиза по стълбите в избелял от слънцето памучен халат, който някога е бил тъмносин, но сега има някакви смътни остатъци от цвят. Кейт търка очи и се прозява.
	— Тръгваш ли вече?
	— Налага се — отвръща Фатима. — Трябва да се връщам. Трябва да бъда в кабинета по обед и Али не може да вземе децата от училище днес. Но слушай, Кейт, тъкмо казвах на Айза — моля те, не упорствай, ела на гости за няколко дни. Имаме спалня за гости.
	— Знаеш, че не мога да го направя — заявява Кейт с равен тон, но усещам, че решителността й не е толкова категорична. Тя вади кафеварката изпод мивката и ръцете й леко треперят, докато пълни вода и добавя кафе. — Какво ще правя с Шадоу?
	— Можеш да го доведеш — отвръща Фатима неубедително, но Кейт вече клати глава.
	— Знам отношението на Али към кучетата. Както и да е, не беше ли Сам алергичен към нещо?
	— Нали има хотели за кучета? — не се предава Фатима. И двете знаем, че Шадоу е причина, но не истинската причина. Кейт отказва да пътува, точка по въпроса.
	Следва тишина, нарушавана само от бълбукането на кафеварката върху котлона. Кейт не казва нищо.
	— Не е безопасно — изтъква Фатима накрая. — Айза, кажи й. Не само заради електричеството, ами Люк, ами окървавената бележка и убитата овца, за бога.
	— Не сме сигурни, че е бил той — отвръща Кейт много тихо и без да поглежда нито Фатима, нито мен.
	— Би трябвало да се оплачеш от него в полицията — заявява сърдито Фатима, но всички знаем и без Кейт да отговори, че това няма да се случи.
	— Предавам се — казва Фатима накрая. — Изнесох си лекцията. Кейт, винаги си добре дошла вкъщи, не забравяй. — Тя се навежда към мен и допира топлата си буза до моята. Парфюмът й удря ноздрите ми, докато тя шепне в ухото ми. — Моля те, Айза, опитай да я убедиш. Може теб да те послуша.
	После се изправя, взема чантата си и след няколко минути чуваме музика и бръмченето на двигателя и най-после тя е поела по неравния път към огряното от слънце шосе към Солтън. Тишината отново залива Мелницата.
	— Е — казва Кейт. Поглежда ме над чашата си с кафе, повдига едната си вежда, подканвайки ме да й съчувствам заради параноята на Фатима, но не мога да го направя. Не вярвам, че Люк би могъл да нарани Кейт или която и да е от нас, в интерес на истината, но все пак не мисля, че Кейт трябва да остане тук. Нервите й са прекалено обтегнати, а на моменти ми се струва, че е на предела на силите си, може би по-близо, отколкото подозира.
	— Тя е права, Кейт. — Кейт забелва очи и отпива от кафето, но аз не се отказвам и продължавам да чопля темата, както Теа чопли кожичките около ноктите си до кръв. — И е права за онази история с овцата — това си беше зловещо.
	Кейт не отговаря, само се взира в кафето си.
	— Бил… бил е Люк, нали? — казвам накрая.
	— Не знам — отвръща Кейт тежко. Оставя чашата и прокарва пръсти през косата си. — Казвах истината, когато отговорих. Да, той е сърдит, но не е единственият наоколо, който ми има зъб.
	— Какво? — За пръв път чувам за това и не мога да прикрия шока си. — Какво имаш предвид?
	— Момичетата в училището не са единствените, които разпространяват слухове, Айза. Татко имаше много приятели. Аз… нямам.
	— Говориш за… хората от селото?
	— Да — потвърждава тя и аз се сещам за думите на Рик от таксито: _Постъпи добре, като остана тук, напук на клюките._
	— Какво приказват? — питам с пресъхнало гърло. Кейт свива рамене.
	— Как мислиш? Чувала съм всичко, повярвай ми. Някои доста грозни истории.
	— Какви например? — Не искам да знам, но въпросът излиза от устата ми.
	— Какви например? Чакай да се сетя. Най-безобидното е, че татко се е върнал към наркотиците и избягал с някаква наркоманка в Париж.
	— _Това_ е най-безобидното? По дяволите, какво е най-лошото?
	Това е реторичен въпрос, не очаквах Кейт да ми отговори, но тя се засмива горчиво.
	— Трудно е да се определи… но може би бих се спряла на версията, че баща ми ме е насилвал сексуално и Люк го е убил заради това.
	— Какво? — Трудно ми е да намеря други думи, затова само повтарям задавено. — _Какво?_
	— Аха. — Кейт допива кафето си и оставя чашата в мивката. — Плюс какво ли не между тези крайности. И се чудят защо не ходя в селската кръчма в събота, както правеше татко. Удивително е какво могат да измислят старците, когато си пийнат повечко.
	— Шегуваш се. Наистина ли са те питали дали е вярно?
	— Това специално не са. Казаха ми го. Очевидно е широко известен факт. — Лицето й се изкривява. — Татко ме е чукал, както и вас, в зависимост от това кой разправя версията.
	— Боже, Кейт, защо не си ни казала?
	— Какво да ви кажа? Че минаха години, а хората тук още използват имената ви като неприлична поучителна история? Мненията са разделени между идеята, че съм го убила и че баща ми още е някъде на свобода, но е прекалено засрамен, за да се върне и да се изправи пред това, което е причинил на мен и приятелките ми. Поради някаква причина не ми се искаше да споменавам нищо от това.
	— Но… не можеш ли да ги поставиш на мястото им. Да отречеш?
	— Какво точно да отричам обаче, това е проблемът. — Лицето й е уморено и отчаяно. — Татко изчезна, аз изчаках четири седмици, преди да съобщя на полицията. Това е вярно и нищо чудно, че плъзнаха слухове. Зрънцето истина, което им придава достоверност.
	— Няма никаква истина в тези отвратителни лъжи — паля се аз. — Никаква. Поне такава, която да има значение. Кейт, моля те, моля те, ела в Лондон с мен. Фатима е права, не можеш да останеш тук.
	— Трябва да остана. — Кейт става и излиза на кея навън. Нивото на водата е ниско и калните брегове на устието въздишат и се цепят, напечени от слънцето. — Сега повече от всякога. Защото ако побягна, ще разберат, че крия нещо.
	В скута ми Фрея грабва празната чаша, възклицава радостно, когато й позволявам да я хване още топла от остатъците от чая. Но не казвам нищо, докато се взирам в нея. Защото не мога да измисля аргумент срещу тази логика.


	Отнема толкова време, докато събера целия ни багаж, преобуя Фрея, после да я нахраня и отново да сменя памперса й, че когато съм почти готова за тръгване, Теа се събужда и се появява по коридора от стаята си на първия етаж, полуоблечена и търкаща сънените си очи.
	— Изпуснах ли Фати?
	— Да — отвръща лаконично Кейт. Бута кафеварката към Теа. — Сипи си.
	— Благодаря. — Теа изсипва остатъка от кафето в чашата си. Облечена е в дънки и потник с тесни презрамки, който не скрива, че е без сутиен под него, нито колко е слаба, нито избледнелите й белези, и аз неволно извръщам поглед.
	— И аз трябва да се върна в Лондон днес — заявява тя, очевидно без да забелязва смущението ми, после изплаква чашата си на чешмата и я оставя на плота. — Ще ме вземеш ли с теб до гарата, Айза?
	— Разбира се. Но трябва да тръгвам скоро. Става ли?
	— Аха. Нямам почти никакъв багаж. Ще се приготвя за десет минути.
	— Ще повикам таксито — казвам. — Какъв е номерът на Рик, Кейт?
	— Виж върху шкафа. — Тя сочи към купчина визитки, натрупани в прашна чинийка за масло, и аз започвам да ровя в тях, докато не откривам тази, на която пише „Рик Такси“, и набирам номера.
	Рик вдига веднага и се съгласява да дойде в Мелницата след двайсет минути и да носи взето назаем бебешко столче за Фрея.
	— Двайсет минути — казвам на Теа, която седи на масата. — Ще успееш ли?
	— Със сигурност — кима тя. — Почти съм готова. Само трябва да напъхам нещата си в чантата, няма да ми отнеме повече от минута.
	— Аз ще отида да разходя Шадоу — обявява Кейт неочаквано и аз я поглеждам изненадана.
	— Сега?
	— Но така ще ни изпуснеш, като тръгваме! — обажда се Теа леко възмутено.
	Кейт свива рамене.
	— Не си падам по сбогуванията, знаете го. — Тя се изправя, Теа също. И аз правя същото след моментно залитане заради тежестта на Фрея. Стоим смутени, а прашинките танцуват вихрено в слънчевия сноп около нас като малко торнадо.
	— Ела тук. — Кейт ме придърпва в силна прегръдка, от която за момент ми секва дъхът, и трябва да се дръпна назад и да преместя Фрея настрани, за да не я смачкаме.
	— Кейт, моля те, ела — казвам пак, знаейки, че е безнадеждно, но тя вече клати глава още преди да съм довършила думите си.
	— Не, не, не мога, моля те, спри да ме караш, Айза…
	— Не мога да си тръгна и да те оставя…
	— Тогава недей — смее се тя, но в очите й има тъга, която къса сърцето ми. — Не си тръгвай. Остани.
	— Не мога да остана. — Усмихвам се, въпреки че сърцето ме боли. — Знаеш, че не мога. Трябва да се прибера при Оуен.
	О, боже, тя ме прегръща отново, като придърпва и Теа, така че челата ни се допират.
	— Толкова ми беше хубаво да сте тук. Каквото и да стане…
	— Какво? — Теа се изправя с разтревожено изражение. — Що за приказки са това? Говориш, все едно се каниш да…
	— Не се каня. — Кейт избърсва очите си и се засмива леко, въпреки всичко. — Обещавам. Просто израз. Но всъщност… не мога да повярвам колко време е минало. Не ви ли се струва, сякаш е било вчера? Когато бяхме тук заедно?
	Така е.
	— Ще дойдем пак — уверявам я и докосвам бузата й, по която една сълза се търкулва. — Обещавам. Нали, Теа. Този път няма да чакаме толкова дълго, кълна се.
	Това е изтъркана фраза. Фраза, която съм произнасяла хиляди пъти на хиляди сбогувания, без да влагам смисъл в нея. Този път съм искрена, но чак когато забелязвам колебанието на Теа, внезапно осъзнавам истината — може да се наложи да се върнем по-скоро, отколкото искаме, и при различни обстоятелства, ако нещата се объркат. Усещам как усмивката застива на лицето ми.
	— Точно така — обажда се Теа накрая.
	Преди да кажем още нещо, Шадоу излайва кратко няколко пъти и главите ни се обръщат към прозореца, гледащ към сушата. Таксито на Рик подскача по камъните.
	— Гадост, подранил е. — Теа се изстрелва по коридора към стаята си, събирайки вещите си в движение.
	— Добре — казва Кейт. — Отивам да изведа Шадоу и да не ви се пречкам, докато си събирате нещата. — Тя закача каишката на Шадоу, отваря вратата и излиза навън. Тръгва по малкото мостче към сушата. — Пазете се, красавици.
	Чак когато вече сме в колата на Рик и се клатушкаме по черния път към шосето, а Кейт и Шадоу са само точки зад нас, осъзнавам колко тъжно и странно е пожеланието й „Пазете се“.
	Тъжно, защото не би трябвало да е нещо, за което да си мечтаеш — нещо, което да подлежи на съмнение.
	И странно, защото ние трябваше да й го пожелаем, а не тя на нас.
	Докато колата подскача по неравностите, гледам през прозореца към отдалечаващите се очертания — нейното и на Шадоу, крачещи из тресавището, придвижвайки се безстрашно между вечно променящите се ровове и блата, и си мисля: „Пази се, Кейт. Моля те, пази се“.


>>
	Таксито на Рик е стигнало до асфалтовия път и дава ляв мигач, за да завие към гарата, когато Теа вдига поглед от чантата си.
	— Трябва да изтегля пари. Има ли банкомат на гарата?
	Рик изключва мигача, а аз въздишам. Оставих парите, които изтеглих вчера, пъхнати в една чаша на скрина, за да може Кейт да ги намери, след като съм си тръгнала. Тя отказа да й платим билетите за вечерята, но съвестта ми не позволяваше те да останат за нейна сметка. Задържах си само двайсет лири — колкото да платя на Рик и да имам дребни.
	— Знаеш, че няма. Откога да има банкомат на гарата? Ще трябва да минем през пощата. За какво са ти пари точно сега? Аз ще платя таксито.
	— Просто искам да имам някакви пари в брой за пътуването — отвръща Теа. — Мини през пощата, моля те, Рик.
	Рик включва десния мигач и аз скръствам ръце, потискайки въздишката си.
	— Имаме достатъчно време до влака. — Теа затваря чантата си и ми хвърля кос поглед. — Няма нужда да се въсиш.
	— Не се въся — отвръщам сърдито, но всъщност съм навъсена и когато Рик тръгва да завива по моста към Солтън, осъзнавам защо. Не искам да се връщам там. Изобщо.


	— Заминавате ли вече?
	Гласът зад гърбовете ни ме кара да подскоча стреснато. Теа се е навела над банкомата и въвежда пина си, така че аз трябва да се обърна и да отговоря.
	Мери Рен е. Вероятно е изскочила от някоя скрита вътрешна стаичка, защото когато влязохме в пощата, нея я нямаше.
	— Мери! — слагам длан на гърдите си. — Боже, как ме стресна. Да. Днес си тръгваме за Лондон. Дойдохме… само за вечерята в училището, нали знаеш.
	— Така каза — произнася бавно тя. Оглежда ме от главата до петите и за момент ме обзема обезпокоителното усещане, че не вярва и на дума от казаното от мен, че знае какви тайни крием. Тя беше от най-близките приятели на Амброуз, а чак сега се питам дали той й е казал нещо тогава, преди толкова години.
	Мисля за казаното от Кейт, за слуховете, разнасящи се из селото, и се чудя каква роля е изиграла Мери във всичко това. Никога не се е случвало да съм в селската кръчма и тя да не седи край бара, гърленият й смях да не се извисява над гласовете на останалите. Тя знае всичко, което се случва в Солтън. Можела е да потуши слуховете, ако е искала, можела е да защити Кейт, можела е да каже на пияниците да си затварят устата или да се разкарат. Но не го е направила. Дори и за да защити дъщерята на човека, когото някога е наричала свой приятел.
	Защо? Дали защото и тя отчасти си мисли, че Кейт е виновна?
	— Смешно е, че идвате точно сега — казва Мери Рен. Тя кима към купчината вестници, от които още се вижда същата снимка.
	— Смешно? — Гласът ми трепери леко от нерви. — В какъв смисъл?
	— Исках да кажа, че вечерята съвпадна с това откритие… — Лицето й е непроницаемо, безразлично. — Покрай слуховете и всичко останало. Сигурно е било трудно за Кейт да види всички онези хора, чудейки се…
	Преглъщам. Не знам какво да кажа.
	— Чудейки се?
	— Съвсем естествено е, не мислиш ли? Да… се правят догадки. Аз самата никога не успях да го проумея.
	— Кое? — пита Теа. Тя се обръща и пъха портфейла в джоба на дънките си. — Какво се опитваш да кажеш? — Говори войнствено и искам да й кажа да се успокои, защото не това е начинът да се говори с Мери Рен. Тя очаква да види покорство, уважение.
	— Идеята, че Амброуз просто… изчезна — казва Мери. Тя поглежда Теа, тесните й дънки, голите гърди, които почти се виждат под тънкия потник. — Каквито и недостатъци да е имал, той обичаше това момиче. Би влязъл в огъня заради нея. Не мога да си представя, че той просто… си е тръгнал, ей така.
	— Е, нямаме доказателства да се е случило нещо друго — изтъква Теа. Тя е висока почти колкото Мери и стои с ръце на кръста, несъзнателно повтаряйки позата й, сякаш двете си мерят силите. — А при отсъствие на доказателства, не мисля, че е редно да се правят догадки, не е ли така?
	Мери цупи устни и за момент не мога да разгадая изражението й. Някакъв сдържан гняв ли е това? Отвращение?
	— Е — казва тя накрая. — Предполагам, че няма да ни се наложи да правим догадки още дълго, не е ли така?
	— Какво имаш предвид? — питам. Сърцето ми ще изскочи от гърдите. Поглеждам през рамо към таксито, където Фрея си играе спокойно в бебешкото столче, което Рик е взел назаем, и смуче пръстите си. — Какво значи това, че няма да е още дълго?
	— Може би не трябва да ви казвам това, което знам от Марк, но полицията е открила тяло и… ами… — Тя прави знак с пръст да се приближим и аз се навеждам напред противно на волята си. Усещам горещия й дъх върху бузата си. — Да кажем, че ако ви трябва доказателство, мисля, че тялото много скоро може да се сдобие с име.


>>
	_Не мога да загубя Фрея. Не мога да загубя Фрея._
	Тези думи се въртят в главата ми като мантра, докато влакът бърза на север към Лондон.
	_Не мога да загубя Фрея._
	Отекват в тракането на колелата по релсите.
	_Не мога да загубя Фрея._
	Теа седи срещу мен със слънчеви очила, главата й е подпряна на прозореца, а очите — затворени. При един остър завой, главата й се отделя от стъклото и после се удря в него. Тя отваря очи и разтрива главата си.
	— О. Заспала ли бях?
	— Да. — Не се старая да прикрия раздразнението в гласа си. Не съм сигурна защо съм подразнена, освен че и аз съм много уморена, а някак не мога да заспя. Снощи си легнахме чак към два-три, а тази сутрин станах в шест и половина с Фрея. Не съм спала непробудно цяла нощ от месеци, а сега не мога да спя, защото Фрея е в слинга на гърдите ми и не мога да се отпусна от страх, че ще политна напред и ще я смачкам. Но не е само това — просто съм изнервена и избухлива. Видът на отпуснатото лице на Теа е като обида за собствената ми напрегната тревожност. Как може да спи така спокойно, когато всичко се крепи на острието на бръснача?
	— Съжалявам — казва тя и пъха пръсти под очилата, за да разтърка очите си. — Снощи не спах. Изобщо не мигнах. Не можех да спра да мисля за… — Тя оглежда през рамо празния вагон. — Знаеш.
	Веднага изпитвам угризения. Някак винаги съдя прибързано Теа. Тя е толкова по-трудна за разгадаване от Фатима и Кейт, прикрива се, прави се на силна, но под нахаканата външност е също толкова уплашена, колкото и всички останали. Може би дори повече. Защо все забравям това?
	— О — казвам разкаяно. — Извинявай. И аз съм недоспала. Все си мисля…
	Но не мога да го изрека. Не мога да изрека на глас страховете в главата си. Ами ако ме изправят пред съда? Ами ако загубя работата си? _Ами ако ми отнемат Фрея?_
	Не смея да изрека думите. Изричането им ще направи възможността реална, а това е прекалено ужасяващо.
	— Дори и да открият… — Теа млъква, поглежда през рамо, после се навежда към мен и казва почти шепнешком: — Дори да открият, че е той, пак няма да имаме проблем, нали? Може да е паднал в някой ров, докато е бил надрусан.
	— Но толкова дълбоко? — шепна в отговор. — Как може да се е озовал толкова дълбоко?
	— Онези ровове се менят постоянно. Знаеш това. Особено в близост до устието — там цялото място е ерозирало — дюните се движат и променят. Ние не сме… — Тя отново поглежда и променя това, което се кани да каже. — Почти сигурна съм, че _онова_, мястото, беше на десет, двайсет метра от брега, нали?
	Опитвам да си спомня, да си представя. Да… помня, че тогава пътеката беше по-назад, имаше дървета и храсти между нас и брега. Права е.
	— Но онази палатка беше точно на брега. Всичко се е разместило. Няма да успеят да открият много от точното местоположение. Сигурна съм.
	Не отговарям. Гади ми се.
	Защото макар да има нещо успокоително в категоричността й, макар да ми се иска да й повярвам, не съм толкова сигурна, че е права.
	Минало е много време, откакто съм се занимавала с криминални случаи, и знам повече от гледане на сериали по телевизията, отколкото от ученето си в университета, но съм почти сигурна, че има криминолози, които могат да определят точно как се е движил даден обект, как се е измествал в пясъците през годините.
	— Да не говорим за това тук — прошепвам и Теа кима, после се насилва да ми се усмихне. — Разкажи ми за работата си — казвам накрая. Тя свива рамене.
	— Какво да разкажа. Става.
	— Значи се върна в Лондон?
	Тя кима.
	— Доста се забавлявах миналата година на един от големите круизни кораби. В Монте Карло също е страхотно. Но исках… — Тя спира и поглежда през прозореца. — Не знам, Айза. Скитам се от толкова дълго, Солтън е мястото, където се задържах най-дълго в едно училище. Почувствах, че е време да пусна корени.
	Клатя глава, мисля за собствения си път — училище, университет, адвокатските изпити, работата в държавната администрация, животът в Лондон с Оуен. Ние сме пълни противоположности — тя и аз. Аз съм като залепнала на едно място. Намерих си работа и не мърдам от нея. Намерих Оуен и не го смених. За мен „Солтън Хаус“ беше опияняваща кратка прелюдия. Но и двете сме еднакво белязани от случилото се там. Просто се справяме по различен начин. Теа неспокойно бяга от сянката на миналото. Аз се вкопчвам в нещата, които ме закотвят към безопасността.
	Вглеждам се в слабото й тяло, в сенките под очите, после поглеждам себе си, Фрея, долепена до тялото ми като жив щит, и за пръв път се чудя наистина ли се справям с това по-добре от нея, или просто съм положила повече усилия да забравя?
	Още се чудя, когато Фрея изплаква на гърдите ми и започва да се извива в слинга — сигурен знак, че се събужда.
	— Шшшт… — Виковете й стават по-силни и недоволни, докато я вадя от гънките на плата. Бузките й се зачервяват и тя се готви за истински сърдит изблик. — Шшшт…
	Разтварям блузата си и я слагам на гърдата. За минута настава тишина, прекрасна тишина. После, без предупреждение навлизаме в тунел и влакът потъва в мрак. Фрея накланя глава назад учудена и зърното ми остава на показ във вагона и аз бързо грабвам една кърпа да се прикрия.
	— Съжалявам — казвам на Теа, когато излизаме отново на слънце и примижаваме срещу ярката светлина. Побутвам главата на Фрея към гърдата си. — Мисля, че половината Северен Лондон вече е виждал циците ми, но ти видя достатъчно тази седмица.
	— Не ми пречи — свива рамене Теа. — Виждала съм всичко това и преди.
	Не мога да не се засмея. Облягам се назад, а Фрея е топла и тежка в ръцете ми. Влакът влиза в друг тунел, после отново излиза на ослепителната светлина. Замислям се за първия път, когато се срещнахме, как Теа обуваше чорапите на дългите си слаби крака, как зърнах голите й бедра и се изчервих. Струва ми се, че е минала цяла вечност. И все пак, когато Теа протяга крака в празното място между седалките и ми намига мързеливо, преди да затвори очи, ми се струва, сякаш е било вчера.


>	Четвърто правило
>	Никога не се лъжем помежду си

>>
	— Айза?
	Когато отваря входната врата, Оуен се провиква предпазливо, но аз не му отговарям веднага. Тъкмо слагам Фрея в креватчето й в спалнята ни и не искам да я събудя. Намира се в онзи деликатен момент, когато тя може да заспи, а може и да остане кисела и будна още час. Тази вечер не заспа лесно, обезпокоена от поредната смяна на обстановката.
	— Айза? — повтаря той, като се появява на вратата на стаята ни. Когато ме вижда, лицето му грейва в широка усмивка. Сваля обувките си и тръгва на пръсти през стаята, а аз трескаво допирам показалец до устните си, за да му направя знак да пази тишина.
	Идва до мен, прегръща ме през кръста и заедно се любуваме на това същество, което сме създали.
	— Здравей, сладурче — шепне той, но не на мен, а на Фрея. — Здрасти, скъпа. Липсвахте ми.
	— И ти ни липсваше — шепна в отговор и той целува бузата ми и ме дърпа в коридора, като притваря вратата зад нас.
	— Не очаквах да се върнете толкова скоро — казва, когато слизаме долу, където във фурната се пекат картофи. — Така, както ми го обясни, ми се стори, че ще отсъствате няколко дни. Едва сряда е — какво се случи? Да не се скарахте с Кейт?
	— Всичко е наред. — Обръщам се, уж да извадя картофите от фурната, но всъщност, за да не гледам лицето му, докато го лъжа. — Всъщност беше чудесно. Фатима и Теа също дойдоха.
	— Тогава защо се върнахте толкова скоро? Нямаше нужда да бързаш заради мен, знаеш го. Не ме разбирай погрешно, разбира се. Липсвахте ми. Но не успях да свърша и половината от нещата, които бях планирал. Детската стая е доникъде.
	— Няма значение — казвам и се изправям. Страните ми са зачервени от жегата на фурната. Печените картофи са глупав избор в толкова горещ ден. Слагам ги върху една дъска и правя разрези отстрани, наблюдавайки как излиза парата. — Знаеш това.
	— За мен има значение. — Той ме прегръща, наболата му брада драска леко бузата ми, устните му намират ухото ми, плъзват се по врата ми. — Искам да си те върна, само за мен.
	Оставям го да ме целува, без да изричам какво си мисля — че ако това е желанието му, никога няма да бъде щастлив. Защото никога няма да бъда само негова. Винаги ще бъда девет десети на Фрея и малкото, което остава, ми е нужно на мен самата, както и на Фатима, Теа и Кейт.
	— Липсваше ми — казвам вместо това. — И на Фрея й липсваше.
	— И вие двете ми липсвахте. — Гласът му е приглушен, защото е допрял устни до ключицата ми. — Исках да ти се обадя, но реших, че сигурно си прекарвате добре и се забавлявате…
	Усещам леко чувство на вина, когато казва това, тъй като почти не се бях сетила да му се обадя. Изпратих му един есемес, за да му кажа, че сме пристигнали благополучно. И толкова. Слава богу, че не ми се обади — опитвам да си представя телефонът ми да беше иззвънял — кога? По време на онази безкрайна, болезнена вечеря? По време на кавгата с Люк? Първата вечер, когато се събрахме притеснени какво ще чуем?
	Невъзможно.
	— Извинявай, че не ти се обадих — казвам накрая, като се освобождавам от ръцете му и изключвам фурната. — Исках да ти позвъня, но знаеш как е с Фрея. Вечер доста хленчи, особено на непознато място.
	— Е… какъв беше случаят? — пита Оуен. Той започва да вади неща за салата от хладилника, души марулята и отделя увехналите листа. — Искам да кажа, че е странно да се събирате точно по това време — по средата на седмицата. Ясно, че за теб и Кейт няма значение, но Фатима не е ли на работа?
	— Да. Имаше вечеря — официална, за бившите възпитанички на „Солтън Хаус“. Проведе се във вторник. Не знам защо. Сигурно защото училището е празно по това време.
	— Не ми каза за това. — Той започва да реже домати, резен по резен, а бледият им сок изтича върху чинията като кръв. Потръпвам.
	— Не знаех. Кейт купила билетите. Беше изненада.
	— Е, трябва да кажа… че и аз съм изненадан — отбелязва Оуен накрая.
	— Защо?
	— Винаги си казвала, че никога няма да се върнеш там. В училището. Защо промени мнението си сега?
	Съвсем основателен въпрос. И не мога да измисля отговор.
	— Не знам — казвам накрая подразнено. Бутам чинията към него. — Разбираш ли? Не знам. Беше идея на Кейт и аз се съгласих. Можем ли да спрем дотук? Уморена съм и не спах добре снощи.
	— Хей. — Оуен ме поглежда с широко отворени очи и вдига ръце. Опитва се да не го покаже, но е засегнат и ми се иска да прехапя езика си. — Разбира се, по дяволите, извинявай. Просто се опитвах да поддържам разговора.
	Той взема чинията си и отива в дневната, без да каже и дума повече.
	Усещам как нещо се надига вътре в мен, болка в корема, истинска, физическа болка. И за секунда ми се иска да изтичам при него и да му разкажа какво се беше случило, какво бяхме направили, бремето, което виси на врата ми и заплашва да ме повлече надолу.
	Но не мога. Защото тайната не е само моя — тя е и тяхна. И нямам право да ги предам.
	Преглъщам го, признанието, което се надига вътре в мен. Преглъщам го навътре и следвам Оуен в дневната, за да изядем вечерята си мълчаливо, седнали един до друг.
	Това, което научавам през следващите дни е, че времето може да смели всичко до някаква нова нормалност. Това е урок, който би трябвало да си спомням от предния път, когато се мъчех да се примиря със случилото се, с извършеното от нас.
	Тогава бях прекалено заета да се чувствам постоянно изплашена — и цялата история започна да ми се струва като някакъв смътен кошмар, нещо, което се е случило на някого другиго, в друго време. Мислите ми бяха заети от други неща — от усилието да се наложа в новото училище, от майка ми, която ставаше все по-зле. Нямах време да проверявам дали пише нещо във вестниците, а да търся информация за това в интернет изобщо не ми хрумна тогава.
	Сега обаче имам свободно време. Когато Оуен тръгва за работа и вратата се затваря зад него, съм свободна да се отдам на паниката си. Не смея да търся в Гугъл това, което ме интересува — _Трупът от устието на Солтън идентифициран_. Дори и в таен прозорец на браузъра, търсенията ти не остават напълно скрити, знам това.
	Вместо това търся заобиколно, фрази, които са измислени грижливо така, че да изглеждат обясними, но не уличаващи. _Новини Солтън устие — Кейт Атагън Солтън._ Заглавия, които се надявам да ми извадят това, което търся, но без да оставя дигитален вариант на окървавени отпечатъци от пръсти.
	Дори и така, трия историята на браузъра. Веднъж се запитах дали да не отида до интернет кафенето в края на улицата, но не мога да си представя да го направя. Двете с Фрея ще се набиваме на очи там като черни врани сред сериозните млади мъже с дълги бели роби. Не. Каквото и да става, не трябва да привличам внимание към себе си.
	Новината се появява около седмица след завръщането ми и то в момент, когато не я търсех. Виждам я на сайта на солтънския вестник веднага щом го отварям. Стига и до новинарските секции на „Гардиън“ и Би Би Си, макар и в малък абзац при „Новини по райони“.
C>
	Тялото на местния художник Амброуз Атагън, известен с крайбрежните си пейзажи и картини на дивата природа, беше открито повече от петнайсет години след необяснимото му изчезване край естуара при Солтън, красиво място на южния бряг, близо до дома му. Дъщеря му Кейт Атагън не отговори на обажданията, но семейната приятелка, живееща в селото, Мери Рен каза, че е добре да има завършек след толкова години търсене на отговори.
C$
	Това е шок — докато стоя там и чета абзаца отново и отново, усещам как кожата ми настръхва и се налага да се подпра на масата. Случило се е. Нещото, от което съм се страхувала толкова дълго. Най-после се е случило. Не пише нищо за разследване на подозрителни обстоятелства около смъртта, не се споменава за съдебен лекар или криминолози. Дните минават и телефонът ми не иззвънява, никой не идва да чука на вратата ми. Решавам, че мога да си отдъхна… поне за малко.
	И все пак още съм напрегната и нервна, прекалено разсеяна, за да чета или гледам телевизия вечер с Оуен. Когато той ме пита нещо по време на вечерята, вдигам рязко глава, откъсната от мислите си и несигурна какво е казал. Извинявам се отново и отново.
	Боже, как ми се пуши. Пръстите ми копнеят за една цигара.
	Не издържам и изпушвам една, но после се мразя. Купувам си пакета в пристъп на срам, докато минаваме покрай магазинчето на ъгъла. Казвам си, че влизам за мляко и после — почти сякаш ми е хрумнало случайно — добавям и пакет „Марлборо Лайт“, когато отивам на касата да платя. Гласът ми е писклив и престорено нехаен. Пуша една в градината отзад и после хвърлям фаса в тоалетната и пускам водата. Вземам си душ и търкам кожата си, докато не става розова, без да реагирам на все по-сърдития плач на Фрея от бебешкия шезлонг, който съм сложила до вратата на банята.
	Няма начин да кърмя бебето си, докато воня на цигари.
	Когато Оуен се прибира, се чувствам пометена от вина, ужасно нервна съм и накрая, когато изпускам чаша вино и избухвам в сълзи, той пита:
	— Айза, какво става? Държиш се странно още откакто се върна от Солтън. Нещо не е наред ли?
	Отначало само клатя глава и хълцам, после си признавам.
	— Съжалявам… много съжалявам. Аз… изпуших една цигара.
	— _Какво?_ — Не е очаквал точно това. Личи си по изражението му. — Брей… как, кога стана това?
	— Съжалявам. — Сега съм по-спокойна, но още се давя. — Аз… аз си дръпнах няколко пъти, докато бях у Кейт и после днес, не знам, просто не устоях.
	— Ясно. — Той ме прегръща и подпира брадичка върху главата ми. Усещам, че се чуди какво да каже. — Ами… не мога да кажа, че съм очарован. Знаеш мнението ми по въпроса.
	— Повярвай, не можеш да ми се ядосаш повече, отколкото аз се ядосвам на себе си. Почувствах се отвратително — не можех да прегърна Фрея, докато не си взема душ.
	— Какво направи с останалите цигари от пакета?
	— Изхвърлих ги — казвам след кратка пауза. Но паузата е, защото това е лъжа. Не ги изхвърлих. Нямам представа защо. Исках — но някак ги напъхах на дъното на чантата си, преди да вляза под душа. Няма да пуша повече, така че няма значение, нали? Същото е. Ще ги изхвърля, а после това, което съм казала, ще бъде истина. Но сега, сега, докато стоя, вкаменена и засрамена в прегръдката на Оуен… сега това е лъжа.
	— Обичам те — казва той над главата ми. — Знаеш, че затова не искам да пушиш, нали?
	— Знам. — Гърлото ми се е стегнало от сълзи. Когато Фрея проплаква, се дръпвам от него и отивам да я взема.
	Той обаче е озадачен. Нещо не е наред… просто не знае какво.


	Постепенно дните придобиват някаква прилика с нормалност, макар че дребни неща ми напомнят, че не е така, или ако е, то това е нова нормалност, не старата. Например челюстта ме боли и когато го споменавам на Оуен, той ми казва, че ме е чул да скърцам със зъби насън предната нощ.
	Също така кошмарите. Не включват само звука от лопата, копаеща мокрия пясък и влачене на платнище по пътеката край брега. Сега сънувам как някакви хора от някаква служба изтръгват Фрея от ръцете ми, а устата ми е замръзнала в беззвучен писък от ужас, докато я отнасят.
	Отивам, както обикновено, да пия кафе с групата майки, които познавам от курса за родилки. Вървя пеша до библиотеката както обикновено. Но Фрея усеща напрежението и страха ми. Буди се нощем и плаче, така че аз се надигам почти спяща от леглото и отивам да я взема от креватчето й, преди да събуди Оуен. През деня е капризна и ме търси постоянно, вдига ръчички да я нося през цялото време, докато гърбът ме заболи от тежестта й.
	— Може би й никнат зъби — казва Оуен, но знам, че не е това, или поне не само това. Заради мен е. Страхът и адреналинът, които бушуват в тялото ми, преминават през млякото, през кожата и достигат до нея.
	Вечно съм на тръни, мускулите на врата ми са като стоманени въжета, постоянно в очакване на нещо, на някакъв гръм от ясно небе, който ще разруши крехкия баланс в живота ми. Но когато този гръм най-после ме удря, съвсем не е във формата, която очаквам.


	Оуен е този, който отваря вратата. Събота е и още съм в леглото, Фрея е до мен, разперила ръце и крака настрани, влажната й алена уста е отворена, а фините виолетови клепачи са затворени, но потрепват в съня.
	Когато се събуждам, до леглото ми има чаша чай и още нещо. Ваза с цветя. Рози.
	Гледката рязко ме събужда и лежа, трескаво мислейки какво съм забравила. Не е годишнината ни — тя е през януари. Рожденият ми ден е чак през юли. Какво е?
	Накрая се предавам. Ще трябва да призная невежеството си и да попитам.
	— Оуен? — повиквам го тихо и той влиза, взема на ръце размърдващата се Фрея, подпира я на рамото си и я потупва по гърба, докато тя се протяга и прозява с котешка мекота.
	— Здрасти, сънливке. Видя ли си чая?
	— Видях, благодаря. Но по какъв случай са цветята? Празнуваме ли нещо?
	— Щях да те попитам същото.
	— Тоест не са от теб? — Отпивам от чая и се мръщя. Поизстинал е, но поне е течност.
	— Не. Виж картичката.
	Пъхната е под вазата, малка, стандартна картичка от цветарски магазин в незапечатан и ненадписан бял плик. Вадя я и я отварям.
	_Айза_ — пише вътре с почерк, който не разпознавам, сигурно е на цветарката. — _Моля те, приеми извиненията ми за поведението ми. Винаги твой, Люк._
	О, боже.
	— Е… кой е Люк? — Оуен взема своята чаша с чай и отпива, гледайки ме над ръба. — Трябва ли да се тревожа?
	Прави коментара си, сякаш е шега, но не е, или поне не съвсем. Той не е ревнив по принцип, но в погледа му има някакво любопитство, почуда. Ако той беше получил червени рози от непозната жена, сигурно и аз щях да правя догадки.
	— Прочел си картичката? — питам. После, виждайки как изражението му помръква, осъзнавам на мига, че не е трябвало да казвам точно това. — Тоест не исках да кажа…
	— Нямаше име на плика — казва с равен тон, засегнат е. — Прочетох я, за да разбера за кого е. Не съм те шпионирал, ако това имаш предвид.
	— Не — казвам бързо, — изобщо нямах предвид това. Просто… — Спирам, поемам си дъх. Получава се пълна каша. Разговорът изобщо не трябваше да тръгва в тази посока. Опитвам се — прекалено късно — да дам назад. — Люк е братът на Кейт.
	— Брат й? — Оуен повдига вежда. — Мислех, че тя е само дете.
	— Доведен брат. — Въртя картичката между пръстите си. Откъде е намерил адреса ми? Оуен сигурно се чуди за какво се извинява Люк, но какво да му кажа? Не мога да му обясня какво всъщност направи Люк. — Той… получи се едно недоразумение, докато бях у Кейт. Голяма глупост, наистина.
	— Брей — подмята Оуен нехайно. — Ако пращах рози за всяко недоразумение, щях да съм фалирал.
	— Свързано е с Фрея — казвам неохотно. Трябва да му разкажа по някакъв начин историята, без да изкарам Люк психопат. Ако изтърся, че Люк е взел детето ми, нашето дете, от детегледачката, на която съм я поверила, и то без позволение, Оуен сигурно ще поиска да се обади в полицията, а точно това трябва да избегна на всяка цена. Трябва да кажа истината, но не цялата истина. — Аз… уф, сложно е, но когато отидохме на вечерята, наех детегледачка. Беше едно младо момиче и не могла да се оправи, когато Фрея се събудила и започнала да плаче. Беше глупаво, изобщо не трябваше да оставям Фрея с непозната, но Кейт ми каза, че момичето имало опит… както и да е, Люк се оказал там и предложил да разходи Фрея навън, за да се успокои. А аз се ядосах, защото не ме беше попитал, преди да я изведе от къщата.
	Сега Оуен повдига и двете си вежди.
	— Човекът ти е помогнал, а ти си го наругала и сега той ти изпраща рози? Малко прекалено, не мислиш ли?
	О, боже. Само влошавам положението.
	— Виж, ситуацията беше малко по-сложна — опитвам да се оправдая. — Дълга история. Може ли да говорим за това, след като си взема душ?
	— Разбира се. — Оуен вдига ръце. — Не ми обръщай внимание.
	Но когато грабвам хавлиената кърпа от радиатора и обличам халата си, го забелязвам, че гледа вазата с рози на нощното шкафче и изражението му е на човек, който е събрал две и две… и не харесва отговора.


	По-късно през деня, когато Оуен е отишъл с Фрея до супермаркета за хляб и мляко, вземам розите от вазата и ги натъпквам дълбоко във външната кофа за боклук, без да се тревожа, че тръните ще разранят кожата ми.
	Върху тях стоварвам чувала с боклука от тази седмица и го натискам така, че натрупаните отпадъци да скрият напълно цветята, после затръшвам капака и се връщам вътре.
	Ръцете ми треперят, докато ги изплаквам под крана и отмивам кръвта от бодлите. Иде ми да позвъня на Кейт или Фатима, или Теа и да им разкажа какво е направил Люк, да разнищим мотивите му. Наистина ли се е опитвал да се извини? Или е някакъв вид заплаха?
	Почти набирам номера на Кейт, но се спирам. Тя си има достатъчно грижи на главата, останалите също, че и аз да увеличавам страховете им заради нещо, което може да е просто извинение.
	Единственото, което ме тормози, е как е научил адреса ми. От Кейт? От училището? После осъзнавам, че ме има в телефонния указател. Айза Уайлд. Надали има много с това име в Северен Лондон. Не би било толкова трудно да ме открие човек.
	Крача из апартамента и мисля. Не мога да мисля за друго. Трябва да се разсея, иначе ще полудея. Качвам се в спалнята и изпразвам чекмеджето с дрехите на Фрея, за да отделя умалелите гащеризончета и блузки. Задачата поглъща вниманието ми и докато купчините нарастват, усещам, че си тананикам нещо през зъби, глупава поп песен, която чух по радиото, докато бях у Кейт. Сърцето ми е успокоило ритъма си, ръцете ми вече не треперят.
	Ще изгладя умалелите дрешки и ще ги прибера в пластмасови кутии на тавана, за да чакат момента, когато — ако — Фрея има братче или сестриче.
	Но когато вдигам купчината, за да я занеса долу при дъската за гладене, забелязвам, че са изцапани с миниатюрни петънца кръв от убожданията от бодлите.
	Мога да ги изпера, разбира се. Но не съм сигурна дали петната от кръв ще се изперат от фините снежнобели материи, пък и осъзнавам, докато гледам множеството алени пръски, които потъмняват до ръждиво, че не мога да се насиля да го направя. Тези съвършени, невинни, миниатюрни дрешки са съсипани.


>>
	Лежа в леглото същата вечер и слушам как Фрея сумти в креватчето си, а Оуен хърка тихо до мен. Не мога да заспя.
	Уморена съм. Напоследък все съм уморена. Не съм спала непробудно цяла нощ, откакто Фрея се е родила, но не е само това — сякаш вече не мога да изключа тревожните си мисли. Помня мантрата на всички, които ни посещаваха след раждането й — _спи, докато спи бебето_! Идеше ми да се разсмея. Идеше ми да им кажа: не разбирате ли? Вече не мога да спя, не и истински. Не и с онзи дълбок сън, който имах, преди тя да се роди — състоянието, в което Оуен изпада с такава лекота.
	Защото сега я има нея. Фрея. Тя е моя и е моя отговорност. Всичко може да се случи — може да се задави насън, къщата може да се запали, някоя лисица може да се промъкне през отворения прозорец на банята и да я разкъса. Така че спя, но се ослушвам с едно ухо, готова да скоча с разтуптяно сърце при най-малкия знак, че нещо не е наред.
	А сега нищо не е наред. Така че не мога да спя.
	Все си мисля за Люк, за високия гневен мъж в пощата и момчето, което беше преди години. И опитвам да свържа двамата.
	Той беше _толкова_ красив. Люк, излегнат на кея под светлината на звездите, прокарващ пръсти в солената вода и със затворени очи. Спомням си как лежах до него, загледана в профила му, огрян от луната и как стомахът ми се присвиваше от болезнен копнеж.
	Той беше първото ми… увлечение. Може да се каже, макар че тази дума не отдава дължимото на чувството, което ме беше връхлетяло. Бях срещала момчета и преди това, приятели на Уил, братя на приятелките ми от училище. Но никога не бях лежала в тъмното на една ръка разстояние от момче, достатъчно красиво да разбие сърцето ми.
	Помня как лежах там и протягах ръка към рамото му — пръстите ми бяха толкова близо, че усещах топлината на голата му загоряла кожа, която изглеждаше сребриста на лунната светлина.
	Сега лежа в леглото до бебето си и до бащата на детето си, но си представям как протягам ръка, а Люк се обръща тихо, огрян от луната, и отваря онези необикновени очи. Представям си го как докосва с ръка бузата ми, представям си как го целувам, както направих веднъж, преди толкова много години. Но този път той няма да се дръпне, а ще отвърне на целувката ми.
	Затварям очи, гоня тази мисъл, усещайки пламналите си страни. Как мога да лежа до мъжа си и да си фантазирам за момче, което съм познавала преди близо двайсет години? Вече не съм момиче. Вече съм пораснала, зряла жена с дете.
	И Люк… Люк вече не е онова момче. Той е мъж, и то гневен. А аз съм от хората, които са го разгневили.


>>
	Преди срещата в Солтън минаваха месеци, дори години, без дори да се чуя с останалите. Но сега това желание е като постоянен сърбеж по кожата, като цигарите, които изведнъж отново ме изкушават.
	Всяка сутрин се будя и си мисля за пакета на дъното на чантата и за мобилния си телефон, в който са записани номерата им. Какво толкова ще се случи, ако се видим?
	Дните минават и това желание става все по-силно. Не е само заради нежелания жест на Люк с цветята — макар че за мен би било облекчение да обсъдя това с тях. Но чувствам нуждата да се уверя, че са добре, че издържат на напрежението. Стига да се придържаме към историята си — че не знаем нищо, че не сме видели нищо — няма почти никакви доказателства срещу нас. А ако се придържаме към тази версия, ще им бъде трудно да докажат противното. Но съм разтревожена. Тревожа се особено за Теа, за пиенето й. Ако една от нас се пречупи, всички рухваме. А сега тялото на Амброуз е намерено и със сигурност е въпрос на време да получим обаждане.
	Всеки път щом телефонът ми звънне, скачам и поглеждам номера на екрана, преди да отговоря. Веднъж беше скрит номер, така че го оставих на гласова поща. Нямаше записано съобщение. Казах си, че е било грешка, но стомахът ми се присвиваше от ужас, докато чаках да видя дали ще има повторно позвъняване.
	Нямаше. Но все пак не мога да спра да мисля какво ще се случи, когато дойде обаждането. Представям си как полицаите разпитват за подробности, как разбиват на пух и прах разказа ни. И едно нещо, което постоянно изниква в мислите ми — представям си как въпросите им задълбават в тази подробност като плъх, който гризе яростно възел. И нямам отговор.
	Амброуз се е самоубил, защото е бил уволнен за неприлично поведение. Защото са намерили рисунките в скицника му или в ателието, или нещо подобно. Винаги сме вярвали, че това е била причината. И четирите.
	Но ако е било така, защо ни извикаха на онзи разговор с госпожица Уедърби в събота?
	Анализирам тази времева рамка отново и отново посред нощ, докато Оуен хърка до мен, и не мога да я разгадая. Амброуз умря в петък вечерта. Денят в училище беше напълно нормален — изкарахме си часовете както обикновено, дори видях госпожица Уедърби в късния следобед по време на самоподготовката и тя изглеждаше съвсем спокойна.
	_Кога_ са намерили рисунките и къде? Опитвам се да потисна отговора дълбоко, дълбоко в съзнанието си.


	Пет или шест дни след репортажа в „Гардиън“ не издържам и пращам есемес на Фатима и Теа.
C>
	Някоя от вас да е свободна? Ще се радвам да се видим.
C$
	Фатима отговаря първа.
C>
	Кафе в събота? Дотогава програмата ми е пълна. 3 следобед, някъде в центъра?
C$
	_Супер_ — отговарям. — _Мен ме устройва. Теа?_
	Теа отговаря чак след двайсет и четири часа и когато го прави, е в обичайния й съкратен стил.
C>
	П Куот в Ю Кен?
C$
	Блъскам си главата поне двайсет минути, преди да ми просветне, а дотогава, Фатима е отговорила, изпреварвайки потвърждението ми.
C>
	Добре, три следобед, събота, в Пен Коуотидиан, в Южен Кенсингтън. Ще се видим там.
C$


	— Можеш ли да гледаш Фрея тази събота? — питам небрежно Оуен същата вечер, докато вечеряме.
	— Разбира се. — Той навива спагети на вилицата си и кима с пълна уста. — Знаеш това. Бих се радвал да излизаш повече. Какъв е поводът?
	— О, ще се видя с приятелки — казвам неопределено. Вярно е, но не искам да му кажа цялата истина, че ще се виждам с Фатима и Теа. Той ще се зачуди защо толкова скоро след срещата ни у Кейт.
	— Познавам ли ги? — пита Оуен и усещам леко раздразнение. Не е само защото не искам да отговоря, просто не мисля, че преди седмица би ми задал този въпрос. Заради цветята от Люк е. Оуен не каза нищо, когато се прибра и видя, че са изчезнали, но още си мисли за тях. Усещам го.
	— Просто приятелки — отвръщам и после добавям глупаво: — От училището за родители.
	— О, супер. Кои ще дойдат?
	Усещам как ми причернява, осъзнавайки в каква ситуация съм се натресла с тази лъжа. Двамата с Оуен ходехме заедно на училището за родители. Той познава всичките ми приятелки там. Ще трябва да посоча конкретни имена, а както винаги е казвала Кейт, конкретните детайли са това, заради което те улавят, че лъжеш.
	— Ъъъ… Рейчъл — казвам накрая. — И Джо, мисля. Не съм сигурна още кои.
	— Ще цедиш ли мляко? — пита Оуен, като посяга към черния пипер.
	Клатя глава.
	— Не, ще липсвам само два-три часа. Ще се видим на кафе.
	— Няма проблем. Забавлявай се. Аз ще заведа Фрея в кръчмата и ще й взема свински пръжки.
	Знам, че се шегува — поне за пръжките — но също така знам, че го казва заради реакцията, която ще предизвика у мен, така че поемам топката, като се мръщя престорено и уж оковавам китките му в белезници. И двамата се смеем, докато разиграваме тази брачна пантомима.
	Когато си лягаме същата вечер, очаквам Оуен да заспи както винаги — да потъне в дълбок, непробуден сън с бързината и лекотата, на които завиждам все повече. Но за моя изненада той се протяга към мен в тъмнината, дланта му се плъзга по още отпуснатия ми корем, между краката ми, а аз се обръщам към него, докосвам лицето му, ръцете, островчето от косъмчета там, където се срещат ребрата му.
	— Обичам те — казва после, докато лежим по гръб, още задъхани. — Трябва да го правим по-често.
	— Да, трябва — съгласявам се. А после, почти като допълнение, изричам: — И аз те обичам.
	И е вярно, обичам го с цялото си сърце в този момент.
	Вече се унасям, когато той отново заговаря с тих глас:
	— Айза, наред ли е всичко?
	Отварям очи в тъмнината, сърцето ми изведнъж започва да бие бързо.
	— Да — опитвам се да звуча сънено и спокойно. — Разбира се. Защо питаш?
	Той въздиша.
	— Не знам. Просто… имам чувството, че си някак странна след онова пътуване до Кейт.
	_Моля те._ Затварям очи и стискам пръстите си в юмруци. _Моля те, не прави това, не ме карай отново да те лъжа._
	— Добре съм — казвам и не опитвам да прикрия умората в гласа си. — Просто… съм уморена. Сигурно е това. Може ли да говорим за това утре?
	— Разбира се — съгласява се той, но в гласа му се усеща леко разочарование. Знае, че крия нещо от него. — Съжалявам, че си толкова уморена. Трябва да ме оставиш да ставам по-често нощем.
	— Няма смисъл — прозявам се аз, — докато още я кърмя. Пак ще трябва да ме будиш.
	— Виж, все ти казвам, че трябва да опитаме с шише — започва Оуен, но аз усещам как недоволството се надига вътре в мен и си позволявам да му се сопна малко.
	— Оуен, _моля те_, моля те, нека да оставим този разговор за утре. Казах ти, уморена съм и ми се спи.
	— Добре — Сега звучи примирен. — Извинявай. Лека нощ.
	Иде ми да викам. Иде ми да го ударя. Оуен е единствената постоянна величина, единственото нещо в живота ми, което не е свързано с параноя и измама.
	— Моля те, Оуен — казвам и гласът ми трепери леко, въпреки усилията ми. — Моля те, не бъди такъв.
	Но той не отговаря. Просто лежи свит и мълчи под чаршафите. Въздишам и се обръщам с лице към стената.


>>
	— Чао! — викам от фоайето. — Обади ми се, ако… знаеш…
	— Ще се оправим — отвръща ми Оуен от горния етаж. Вдигам поглед и го виждам в рамката на вратата с Фрея на ръце.
	— Върви. Забавлявай се. Спри да се тревожиш. Мога да се погрижа за собственото си дете, нали знаеш.
	Знам.
	Знам, знам, но когато вратата на апартамента ни се затръшва, оставяйки ме сама на стълбището, усещам познатото стягане в гърдите, тегленето на невидимото въже между Фрея и мен, което сега се опъва, опъва…
	Проверявам в чантата си за телефона… да. Ключове… тук. Портмоне… къде ми е портмонето? Търся го, когато погледът ми попада на едно писмо на рафта за пощата. Адресирано е до мен.
	Вземам го с намерението да го отнеса горе и продължавам да търся портмонето си, но две неща се случват едновременно.
	Първото е, че усещам издутината на портмонето ми в джоба на дънките ми. Второто… второто е, че забелязвам, че писмото е с клеймо от Солтън.
	Сърцето ми започва да бие по-бързо. Ако беше от полицията, със сигурност нямаше да е с марка, а с печат за платена такса и щеше да има вид на бизнес кореспонденция — с напечатан адрес, който се вижда в прозорче на плика.
	Това писмо изглежда по друг начин — кафяв плик А5, в който напипвам, че има няколко листа.
	Почеркът не е на Кейт. Равни, анонимни печатни букви, съвсем различни от щедрия на завъртулки стил на Кейт.
	Възможно ли е да е нещо от училището? Снимки от вечерята може би?
	Поколебавам се за момент, чудейки се дали да не го оставя и да се занимавам с него, когато се върна. Но после любопитството ми надделява и пъхам пръст да разкъсам плика.
	Вътре има няколко листа, три или четири може би, но изглеждат като фотокопия — рисунки, а не текст. Изтръсквам ги, търсейки нещо написано, което да обяснява какво е това и докато листите падат на пода, ми се струва, че една ръка се вкопчва в сърцето ми и го смачква. Толкова силна е болката в гърдите ми. Кръвта се оттича от лицето ми, пръстите ми стават ледени и вцепенени и за момент се чудя дали не получавам сърдечен удар — ако това са симптомите.
	Сърцето ми бие неравномерно, а дишането ми е рязко и повърхностно.
	Чувам някакъв шум отгоре и инстинктът ми за самосъхранение надделява. Коленича и събирам всичко с отчаяние, което дори не опитвам да прикрия.
	Чак когато съм ги пъхнала обратно в плика, опитвам да осмисля това, което съм видяла. Притискам длани към лицето си. Страните ми са пламнали, усещам пулса си в стомаха. Кой ги е изпратил? Откъде знаят?
	Изведнъж става по-наложително от всякога да изляза, да говоря с Фатима и Теа. С треперещи ръце натиквам плика дълбоко, дълбоко в чантата си и отварям входната врата.
	Когато излизам на улицата, чувам някакъв шум над главата си. Поглеждам нагоре и виждам Оуен и Фрея да стоят до отворения прозорец в апартамента ни. Оуен държи пухкавата ръчичка на Фрея и когато ме вижда, я размахва за довиждане.
	— Слава богу! — извиква той. Смее се и опитва да удържи Фрея да не се изплъзне от ръцете му. — Започвах да си мисля, че ще прекараш целия следобед на стълбището!
	— Извинявай — заеквам, знаейки, че страните ми горят. — Проверявах разписанието на влаковете.
	— Чао-чао, мамо — казва Оуен, но Фрея отново се накланя, ритайки с дебелите си крачета. Иска той да я пусне на пода, така че той се навежда и я оставя до краката си. — Чао, скъпа — казва, когато се изправя.
	— Чао — успявам да отвърна. — До скоро.
	И после побягвам, тъй като не издържам да го гледам повече.


>>
	Фатима вече седи на масата в заведението, когато пристигам. Веднага щом я виждам как барабани с пръсти по масата, напрегната и скована, разбирам.
	— И ти ли получи? — питам, докато сядам. Тя кима, лицето й е бледо като платно.
	— Ти знаеше ли?
	— Какво да съм знаела?
	— Знаеше ли, че ще пристигнат? — почти изсъсква тя.
	— Какво? Не! Разбира се. Как можа да си го помислиш?
	— Заради момента, срещата. Изглежда ми малко… планирано.
	— Фатима, _не_. — О, боже, това е по-лошо, отколкото съм очаквала. Ако Фатима подозира, че съм замесена в това… — Не! Разбира се, че не знаех нищо — как може да си го помислиш? Това беше пълно съвпадение. И аз получих писмо.
	Вадя ъгъла на моя плик от чантата и тя се взира в мен дълго време, после осъзнава какво всъщност намеква и покрива лицето си с длани.
	— Айза, съжалявам, не знам какво си мислех. Просто…
	Един сервитьор идва и тя млъква, вперила поглед в него, докато той пита:
	— Да ви донеса ли нещо, дами? Кафе? Торта?
	Фатима разтрива лицето си с длан, виждам, че се опитва да подреди мислите си и че е потресена не по-малко от мен.
	— Имате ли ментов чай? — пита накрая и сервитьорът кима и се обръща към мен. Усещам лицето си замръзнало, фалшиво, маска с весело изражение над пропаст от страх. Но някак успявам да преглътна отново буцата в гърлото си.
	— Аз… аз искам едно капучино, моля.
	— Нещо за хапване?
	— Не, благодаря — казва Фатима, а аз усещам как клатя глава в разпалено съгласие. Имам чувството, че ако хапна нещо, ще се задавя, няма да мога да преглътна.
	Сервитьорът е изчезнал, за да донесе поръчката ни, когато входната врата се затръшва и двете с Фатима вдигаме поглед към Теа, която носи слънчеви очила и червено червило и се оглежда трескаво. Погледът й се спира на нас и тя се отправя бързо към масата ни.
	— Откъде знаеше? — Пъха плика под носа ми, надвесена над мен. — Откъде, по дяволите, знаеше? — Почти крещи думите, пликът в ръцете й трепери.
	— Тий… аз… — Но гласът ми отново ме предава и не мога да произнеса думите.
	— Тий, успокой се. — Фатима се надига от мястото си, протегнала длани. — И аз попитах същото. Но това е просто съвпадение.
	— Съвпадение? Адски голямо съвпадение, мамка му! — изругава Теа, после поглежда Фатима слисано. — Чакай, и ти ли си получила?
	— Да, и Айза също. — Фатима сочи плика, който се подава от чантата ми. — И тя не е подозирала, че ще пристигнат.
	— Значи… нямаме представа кой ги е изпратил?
	Фатима бавно клати глава, после добавя.
	— Но имаме доста добра представа откъде са дошли, нали?
	— Какво имаш предвид? — не разбира Теа.
	— Какво мислиш, че имам предвид? Кейт каза, че е унищожила всички… рисунки от този вид. Или ни е излъгала, или тези са дошли от училището.
	— _По дяволите_ — ругае Теа, така че сервитьорът, който се навърта наблизо в очакване на поръчката й, се отдалечава тихо, за да изчака по-добър момент. — Шибана история. — Тя хваща главата си с ръце и забелязвам, че ноктите й са изгризани до дъно, а кожичките — изчоплени до кръв. — Да я попитаме ли? — пита накрая. — Кейт?
	— Мисля, че по-добре не, а вие? — отговаря Фатима мрачно. — Ако това изнудване идва от нея, тя си е направила труда да прикрие почерка си и да ги изпрати анонимно, така че надали ще си признае, като я попитаме.
	— _Не може_ да е Кейт — избухвам аз точно когато сервитьорът се връща с чашите ни и ние изчакваме притихнали и изчервени, докато той ги поставя на масата и записва поръчката на Теа за двойно еспресо. След като той се е изпарил, аз казвам по-тихо: — Не може. Просто не може — за какво й е да изпраща тези писма?
	— На мен този вариант също не ми харесва — сопва се Фатима. — Гадост. Гадост, каква каша. Но ако Кейт не ги е изпратила, кой го е направил? Какъв мотив би могъл да има? Времената са различни, Айза. Съдиите вече не съдят ученичките, че „сами са си били виновни“. Това може да се превърне в скандал за сексуално посегателство, чисто и просто, а „Солтън Хаус“ ще се озове в центъра му. Начинът, по който подходиха към историята тогава, беше шокиращ, така че имат да губят не по-малко от нас.
	— Не бяхме насилвани — изтъква Теа. Тя сваля очилата си и виждам дълбоките сенки под очите й. — Амброуз може да беше много неща, но не беше насилник.
	— Не е там въпросът — отвръща Фатима. — Каквито и да са били мотивите му, той е злоупотребил с положението си, няма две мнения по въпроса, знаеш го не по-зле от мен. Прояви се като безотговорен глупак.
	— Той беше творец — не се съгласява Теа. — И никога не е докоснал с пръст някоя от нас, освен ако не искаш да ни споделиш нещо?
	— Обаче пресата няма да го възприеме по този начин! — съска Фатима. — Събуди се, Тий. Това е _мотив_, не разбираш ли?
	— Мотив за… за самоубийството му ли? — Лицето на Теа е озадачено за момент, но после аз се намесвам да й разясня.
	— Мотив ние да го… убием, нали това имаш предвид, Фатима? Това казваш?
	Тя кима, лицето й е съвсем бледо на фона на тъмночервения хиджаб и гърлото ми отново се стяга. Образите изникват в съзнанието ми — деликатните линии в рисунките на Амброуз, извивка тук, права там, линия, коса… Тялото в образите се е променило, но лицето ми, лицето все още е ужасяващо, непогрешимо моето, дори и след всички тези години, гледа ме от хартията, толкова открито, толкова уязвимо…
	— Какво? — Теа се засмива несигурно. — Не. Не. Това е абсурдно! Кой би го повярвал? Не виждам никаква логика!
	— Слушай — казва Фатима уморено. — Преди седемнайсет години не мислехме за себе си, възприехме откриването на рисунките единствено от една гледна точка — тази на Амброуз. За него те бяха катастрофа, чисто и просто. Но погледни ги сега, погледни ги по-зряло. Какво би си помислила, ако ги видеше в пресата днес? Група момичета в училище с пансион, които попадат в хищните ръце на техен учител, баща на една от тях. Чу Кейт — хората от селото си шушукат, че той я е насилвал. И тези рисунки се появяват сега, след всички опити на Кейт да изтрие тази история? Те променят естеството на отношенията ни с Амброуз напълно. Ние се превръщаме от негови ученички в негови жертви. А понякога жертвите отвръщат на удара.
	Тя шепне, думите й едва се чуват насред шумотевицата в кафенето, но изведнъж ми се иска да притисна длан към устата й, да й кажа да замълчи, да запази тишина, за бога. Но тя е права. Ние заровихме тялото. Ние нямаме алиби за нощта, когато той умря. Дори и да не се стигне до съд, хората ще се разприказват.
	Кафето на Теа пристига и ние се умълчаваме. Пием, всяка потънала в своя собствен свят, в мислите за възможните последствия от този скандал за кариерите ни, връзките, децата…
	— Тогава кой — пита Теа накрая. — Люк? Някой от селото?
	— Не знам — простенва Фатима. — Каквото и да съм казала преди, не мисля, че Кейт ги е изпратила, просто не го вярвам. Но фактът си остава, че независимо дали ги е изпратила, или не, тя ни излъга, че ги е унищожила. Тези не са същите, които ни показаха в училището, нали?
	— Колкото и да е невероятно — отвръща Теа почти хапливо — в онзи ден не ми хрумна да се възхитя на позата си. Айза? Ти помниш ли нещо?
	— Не знам — казвам бавно. Опитвам да си спомня рисунките върху бюрото. Имаше пет-шест листа хартия, само на един бях аз, поне така си мисля… Боже, толкова е трудно да си спомня. Но съм сигурна в едно — в плика, който получих днес, имаше поне три-четири листа повече от пръснатите върху бюрото на госпожица Уедърби. — Според мен си права — казвам накрая. — Не мисля, че тези са същите като онези, които бяха в училището. Освен ако не са ни показали всичките. Но мисля, че и Фатима е права — със сигурност училището няма мотив да ни ги изпраща. Те могат да загубят не по-малко то нас.
	— Кой тогава — Люк? — не отстъпва Теа. Свивам безпомощно рамене. — Мери Рен? И какво е това, предупреждение или някой се опитва да ни предпази? Възможно ли е Кейт да ни връща рисунките, за да не бъдем поставени на тясно заради тях за в бъдеще?
	— Съмнявам се — казвам. Много би ми се искало да повярвам на тази версия — версията, която не налага да се оглеждаме през рамо за следващата надвиснала заплаха. — Но това са копия, не оригинали. Защо да ни пращат копия? — Макар че още докато го казвам, си представям как Кейт не може да се раздели с рисунките. В края на краищата тя продължава да е вкопчена във всяка дреболия, останала от баща й.
	— Възможно ли е да ни предупреждава за съществуването им? — пита Теа, но не звучи убедена. Аз клатя глава.
	— Щеше да ни каже, докато бяхме в Мелницата. Да ги изпрати по пощата сега… няма никакъв смисъл.
	— Права си — въздъхна Фатима. — Времевата рамка не пасва.
	Думите й предизвикват някакво смущаващо ехо в мен и изведнъж си спомням среднощните си страхове, които почти бях забравила покрай получаването на рисунките.
	Изпивам капучиното си и оставям чашата. Тя изтраква леко върху чинийката, издавайки напрежението ми, заради това, което се каня да кажа. Така ми се иска Фатима и Теа да намерят обяснение и да прогонят съмненията ми — а не съм сигурна, че ще могат.
	— Има и още нещо — започвам с неохота и Фатима и Теа ме поглеждат. Пак преглъщам, изведнъж гърлото ми е пресъхнало и в устата ми горчи от кофеина. — Има нещо, за което си мислих, за времето на рисунките — не на тези — добавям, като виждам озадачението им. — Онези, които намериха от училището.
	— Какво имаш предвид „за времето“?
	— Денят, преди Амброуз да умре, беше напълно нормален, нали? — И двете кимат. — Но не разбирам как е възможно. Ако училището е знаело за рисунките, ако бяха говорили с Амброуз за тях, тогава защо са изчакали двайсет и четири часа, преди да повдигнат въпроса пред нас? И защо говориха с нас, сякаш не знаеха със сигурност кой ги е рисувал?
	— З-защото… — казва Теа и после млъква, опитвайки да подреди мислите си. — Ами всъщност винаги съм си мислила, че са говорили с нас, преди да говорят с Амброуз. Така би трябвало да е, нали? Иначе щяха да знаят със сигурност, че са негови — той не би го отрекъл, не мислите ли?
	Но Фатима вече е разбрала противоречието. Лицето й е съвсем близо, тъмните й очи са вперени в моите и в тях има някакъв страх, който ме кара да се чувствам още поизплашена.
	— Разбирам какво ни казваш. Ако не са говорили с Амброуз, той откъде е знаел, че скандалът ще излезе наяве?
	Кимам мълчаливо. Толкова се надявах Фатима, хладнокръвната аналитична Фатима, с нейното логично мислене и здрав разум, да види пропуск в размишленията ми. Сега вече знам, че такъв няма.
	— Предполагам — казвам бавно, — всъщност не предполагам, а съм почти сигурна, че в училището са намерили онези рисунки, _след_ като Амброуз е бил вече мъртъв.
	Ново мълчание. Дълго, изпълнено с ужас мълчание.
	— Значи, казваш… — обажда се Теа след доста време и виждам вътрешната й борба изводът, до който стигаме, да е грешен, да се окаже нещо друго. — Значи, казваш, че…
	Млъква.
	Отново настава мълчание, шумът в кафенето ми се струва много далечен в сравнение с думите, които пищят в главата ми.
	Не мога да повярвам, че се каня да го изрека на глас, но някой трябва да го направи. Поемам си дъх и се насилвам да заговоря:
	— Казвам, че или някой го е изнудвал и Амброуз е знаел, че тези рисунки ще бъдат изпратени в училището, и е действал, преди да избухне скандалът… или…
	Но после и аз спирам, защото не мога да изрека последното, прекалено ужасно е, то променя всичко — случилото се, това, което направихме ние, и най-вече — възможните последствия.
	Фатима го формулира на глас. Фатима, която е свикнала да дава информация за живот и смърт — диагнози за нелечими болести, резултати от изследвания, които не вещаят добро развитие. Тя допива ментовия си чай и довършва изречението вместо мен, с равен глас:
	— Или някой го е убил.


>>
	В метрото на път за вкъщи фактите бушуват и се блъскат в главата ми, нареждат се и се пренареждат, сякаш ще успея да проумея всичко това, ако разбъркам тестето по друг начин.
	Съучастничество в убийство. Може дори да се окажем заподозрени в убийство, ако Фатима е права.
	Едновременно изгарям и умирам от студ при мисълта за клопката, в която сме попаднали. Чувствам се ядосана — повече от ядосана. Гневна. Гневна на Фатима и Теа, че не успяха да ме успокоят. Гневна на мен самата, че не съм се сетила за това по-рано. Седемнайсет години изтласквах настрани мисълта за стореното от нас в онази нощ. Седемнайсет години не мислех какво точно се беше случило, заравяйки спомените под тежестта на ежедневните грижи и планове.
	Трябвало е да се сетя за това.
	Трябвало е да мисля за това всеки ден, да подлагам под въпрос всеки аспект. Защото сега, когато издърпах този едничък конец, цялата тъкан на миналото започва да се разплита.
	Колкото повече мисля, толкова по-сигурна съм, че рисунките са се появили едва в онази сутрин, сутринта след смъртта на Амброуз. Бях говорила с госпожица Уедърби предния ден на вечеря, тя попита как е майка ми и какви са плановете ми за уикенда. Нямаше никакъв намек какво предстои, никакъв намек за искрения шок и ярост, които видяхме на лицето й на следващия ден. Да се е преструвала толкова умело — но защо? Нямаше причина училището да отлага разпита ни. Ако госпожица Уедърби беше видяла онези рисунки в петък, тя щеше да ни завлече в офиса си още същия ден.
	Не, заключението е неизбежно: рисунките са се появили, след като Амброуз е бил мъртъв.
	Но _кой_? И почти толкова важно — _защо_?
	Някой го е изнудвал и най-после е изпълнил заканите си?
	Или някой го е убил, опитвайки да осигури мотив за самоубийството му?
	Или… възможно ли беше… самият Амброуз да ги е изпратил, в пристъп на угризение, преди да вземе фаталната доза.
	Отхвърлям тази идея почти незабавно. Може и да не е било редно да ни рисува по този начин, от законова или морална гледна точка, може да е било злоупотреба с положение, както го определи Фатима. Може с времето той самият да е осъзнал това.
	Но съм напълно убедена, че каквото и да е чувствал, не би изпратил онези рисунки на училището. Не заради собствения си срам, а защото никога не би ни подложил на публичното унижение, което последва. Никога не би подложил Кейт на това. Той беше привързан към нас, обичаше ни, сигурна съм, че наистина ни обичаше, заради Кейт и заради нас самите.
	Тогава кой?
	Изнудвач от селото, чул или зърнал нещо, което е решил, че може да използва?
	Искам да е вярно. Защото другият вариант… другият вариант е почти немислим. Убийство.
	Пък и има много по-малко хора с мотив.
	Люк, не. Той загуби най-много от смъртта на Амброуз. Загуби дома си, сестра си, втория си баща. Загуби сигурността, която имаше.
	Никой от хората в селото, поне аз не се сещам за някого. Може да са го изнудвали. Но не са имали причина да убият един от своите.
	Кой тогава? Кой е имал достъп до рисунките, достъп до наркотиците на Амброуз и е бил в къщата преди смъртта му?
	Притискам пръсти към слепоочията си, опитвайки да не мисля за това, опитвайки да не мисля за края на разговора ни — докато с Фатима и Теа вървяхме към спирката на метрото, сложили слънчевите си очила, за да се скрием от прежурящото лятно слънце.
	— Слушайте, има още нещо… — каза Теа, после спря под арките на входа на станцията и вдигна пръсти към устата си.
	— Престани да си хапеш ноктите — каза Фатима загрижено, не строго. — Какво? Какво има?
	— Свързано е с Кейт. И Амброуз. По дяволите! — Тя прекара пръсти през късата си коса и лицето й се вкамени от напрежение. — Не, не, няма значение.
	— Не можеш да започнеш да казваш нещо и после да спреш. — Протегнах ръка към нея. — Освен това очевидно те измъчва. Изплюй камъчето, каквото и да е. Ще се почувстваш по-добре. Нали знаеш какво казват — споделена мъка, половин мъка.
	— Майната му. Да не би да ни е помогнало много. — Лицето й се изкриви и тя каза: — Вижте, това, което се каня да ви кажа — не че го мисля, не искам и вие да го мислите…
	Тя замълча, стисна основата на носа си под слънчевите очила, а ние с Фатима мълчахме, усещайки, че само търпението ще я накара да продължи.
	Накрая ни каза.
	Амброуз планирал да изпрати Кейт на друго място. Незабавно. В друго училище с пансион. Казал на Теа точно предния уикенд, бил много пиян. Кейт, Фатима и аз в това време сме плували в устието, но Теа останала в Мелницата с Амброуз, той пиел червено вино, взирал се в тавана и опитвал да се примири с решението, което не искал да взима.
	— Разпитваше ме за другите училища — разказа Теа. — Как било в „Солтън Хаус“ в сравнение с другите училища, където бях учила. Дали смятах, че честите смени на училището са ми навредили. Беше пиян, много пиян, и не говореше напълно свързано, но после каза нещо за връзката родител-дете и изведнъж усетих някакво ужасно присвиване в корема. Той говореше за Кейт.
	Теа си пое дълбоко дъх, сякаш дори и сега мисълта я шокираше.
	— Казах му: „Амброуз, не го прави. Ще разбиеш сърцето на Кейт“. Той не ми отговори веднага, но накрая каза: „Знам, но просто… не мога да позволя това да продължава. Не е редно“.
	Какво не е можело да продължава? Теа го попитала, или опитала, но в това време ние сме се върнали и Амброуз само поклатил глава, взел бутилката с червено вино и се качил в ателието си. Затворил вратата, преди ние да влезем засмени и изтръсквайки водата от косите си.
	И цялата тази нощ и през следващата седмица Теа гледала Кейт и се чудела дали тя знае какво планира баща й. Дали знае?
	И после Амброуз умря. И всичко се разпадна.
	_Не мога да позволя това да продължава._ Гласът на Теа, повтаряща думите на Амброуз, отеква в главата ми, докато вървя от метрото към къщи. Почти не усещам изгарящото слънце върху тила си, толкова съм потънала в мислите си.
	_Не е редно._ Какво е имал предвид? Опитвам да си представя какво толкова лошо може да е направила Кейт, че той да обмисля да я изпрати надалече — но въображението ми не роди нищо. Той виждаше как Кейт, а и всички ние, преминаваме през онази година с поредица от грешки и глупави решения. Откривахме пиенето, наркотиците, сексуалността си. И не казваше нищо. В известен смисъл това не беше странно и той беше опитал почти всичко в миналото. Само ни наблюдаваше с любов и се стараеше да усети, ако Кейт и ние, останалите, се излагахме на опасност, но никога не ни съдеше. Единственият случай, когато си го спомням наистина ядосан, беше заради хапчето, което Кейт изпи в дискотеката.
	_Луда ли си?_ — крещеше той, заровил пръсти в къдравата си коса, така че тя щръкна като гнездо. — _Знаеш ли какво причиняват тези неща на тялото ти? Какво й е на добрата стара трева, за бога?_
	Но дори и тогава той не я наказа, не й забрани да излиза — просто й показа, че е разочарован и загрижен. Той се тревожеше за нея, за нас. Искаше да сме добре. Клатеше глава, когато пушехме, гледаше тъжен, когато Теа се появяваше с лепенки и превръзки, скриващи странни порязвания или изгаряния. Когато го питахме, ни даваше съвети. Но нищо повече. Нямаше заклеймяване, нямаше четене на морал. Никога не ни караше да се чувстваме зле, да се срамуваме.
	Обичаше ни всички. Но повече от всичко обичаше Кейт, обичта му беше толкова силна, че понякога направо ми секваше дъха. Може би се дължеше на факта, че бяха живели сами двамата толкова дълго след смъртта на майката на Кейт. Но имаше нещо специално в начина, по който я гледаше, начина, по който пъхаше косата зад ухото й, дори в начина, по който я изобразяваше в рисунките си. Сякаш опитваше… не да я улови, а да запечата най-същественото у нея, онова, което щеше да му помогне да запази нещо от нея завинаги на хартия — там, откъдето никой не можеше да му я вземе. Обожание, каквото зървах понякога у собствените ми родители, но смътно, сякаш през матирано стъкло или някъде отдалече. У Амброуз това беше пламък, който гореше силно и ярко.
	Кейт беше част от него. Беше невъзможно да си представя, че е смятал да я изпрати надалече.
	Какво би могло така да му тежи, че да вземе решението да се раздели с нея?
	— Сигурна ли си? — попитах Теа, чувствайки се, сякаш целият ми живот е бил разтърсен и още не се е успокоил. — Наистина ли каза точно това?
	И тя само кимна, а когато продължих да питам, ме прекъсна:
	— Мислиш ли, че мога да не разбера правилно?
	_Не мога да позволя това да продължи…_
	Какво се е случило, Амброуз? Кейт ли е направила нещо? Или… догадките ме разкъсват… нещо друго ли се е случило? Нещо, от което Амброуз е искал да предпази Кейт? Или нещо, което той е направил?
	Не знам. Не мога да отговоря на въпросите, а главата ми ще се пръсне, докато краката ми изминават разстоянието от метрото до дома.
	Почти съм стигнала до нашата улица и скоро ще трябва тези мисли да отстъпят настрани, за да се превърна в половинката на Оуен и майката на Фрея.
	Но въпросите ме връхлитат като птици с криле и нокти, блъскат се в мен толкова силно, че се свивам, докато ходя, навеждайки лице, сякаш мога да ги избегна, но не успявам.
	Какво е направила тя? Какво е направила тя, за да заслужи да бъде изпратена надалече? И какво може да е направила, за да попречи на това?


>>
	Съучастие в убийство.
	Съучастие в убийство.
	Не мога да го проумея. Съучастие в убийство! Престъпление, за което присъдата е затвор. Държа Фрея на тъмно в спалнята, а повтарящата се фраза ме връхлита като вълна от неописуем ужас. Съучастие в _убийство_.
	И после се сещам — сякаш виждам проблясък в тъмнината. Прощалната бележка. Това е, на което трябва да се уповавам.
	Кърмя Фрея, докато заспи, и тя почти се е унесла, но когато опитвам да я отделя от мен, тя се вкопчва като маймунче с малките си пръстчета и започва отново да суче с подновена решителност, заравяйки лице в гърдата ми.
	След минута осъзнавам, че тя няма да ме пусне без борба, и въздишам, отпускам се назад на креслото и мислите ми се връщат към адската въртележка, на която се бях качила.
	Бележката на Амброуз. _Прощалната бележка, преди да се самоубие._ Как би могъл да остави бележка, ако е бил убит?
	Аз я прочетох, макар че единственото, което си спомням сега, са откъслечни кратки фрази и начина, по който почеркът му постепенно преминаваше в разкривени букви към края. _Приех, че така ще намеря покой… моля те, не забравяй, скъпа Кейт, че правя това от любов — последното, което мога да направя, за да те защитя… обичам те, затова, моля те, продължи: живей, обичай, бъди щастлива. И най-вече, не позволявай това да бъде напразно._
	_Любов. Защита. Саможертва._ Тези думи са останали в паметта ми през годините. И изглеждаха смислени в контекста на това, в което съм вярвала винаги. Ако Амброуз беше останал жив, скандалът с рисунките щеше да гръмне — него щяха да го уволнят, а името му, заедно с това на Кейт, щеше да бъде окаляно.
	Тогава, когато госпожица Уедърби ни извика в офиса си, имах чувството, че парчетата от пъзела се подреждат. Амброуз беше усетил задаващата се буря и беше направил единственото по силите му, за да предпази Кейт — беше отнел собствения си живот.
	Но сега… сега не съм толкова сигурна.
	Свеждам поглед към бебето в ръцете ми и не мога да си представя да я изоставя доброволно. Не че не мога да си представя родител да се самоубие — знам, че се случва. Като си родител, не си имунизиран срещу непоносима депресия или стрес, дори обратното.
	Но Амброуз не беше депресиран. Напълно съм убедена в това. Нещо повече, той беше последният човек, който би се тревожил за репутацията си. Можеше да се справи. Имаше приятели в чужбина, много приятели. И най-вече, той обичаше децата си, и Кейт, и Люк. Не мога да си представя да ги остави да се оправят сами със ситуация, която е изплашила него самия. Този Амброуз, когото познавах, би грабнал децата си и би ги отвел в Прага, Тайланд, Кения — и не би му пукало ни най-малко за скандала, който ще остави зад себе си, защото и изкуството му, и семейството, щяха да бъдат с него, а това беше единственото, което му беше важно.
	Мисля си, че винаги съм знаела това. Просто трябваше да родя свое дете, за да го осъзная.
	Най-после Фрея е заспала дълбоко, устата й е отпусната, главата е клюмнала назад. Поставям я внимателно върху белия чаршаф и излизам на пръсти от стаята. Слизам долу при Оуен, който гледа нещо по Нетфликс.
	Той вдига поглед, когато влизам в стаята.
	— Заспа ли?
	— Да, беше много уморена. Не мисля, че е била особено щастлива от отсъствието ми следобеда.
	— Някой ден ще трябва да срежеш въжетата… — дразни ме Оуен. Само опитва да се пошегува, но аз съм уморена и стресирана, и изкарана от равновесие покрай всичко случило се днес. Все още опитвам да осмисля плика с рисунките и разкритията на Теа, затова се сопвам, без да се усетя:
	— За бога, Оуен, тя е само на шест месеца.
	— Знам — отвръща той леко подразнен и отпива от бирата, оставена на масичката до лакътя му. — Знам възрастта й не по-зле от теб. Тя е и мое дете. Или поне така си мисля.
	— Така си мислиш? — Усещам как страните ми пламват и говоря по-високо и ядосано. — Поне така си мислиш? Какво значи това, мамка му?
	— Хей! — Оуен тропва с чашата с бира. — Не ме псувай! Боже, Айза. Какво те прихваща напоследък?
	— Какво ме е прихванало _мен_! — Едва не онемявам от ярост. — Ти се майтапиш, че Фрея не е твое дете, и питаш какво ме е прихванало мен?
	— Фрея не е… какво, по дяволите? — Лицето му е искрено объркано и виждам как мислено си повтаря разговора от последните няколко минути, после се усеща. — Не! Да не си се побъркала? Защо бих казал това? Просто опитвах да кажа, че от време на време трябва да разпускаш малко. Разбира се, че съм баща на Фрея, но това не си личи по грижите, които успявам да полагам за нея. Как може да си помислиш, че намеквам, че…
	Той млъква слисан и аз усещам как страните ми пламват, защото осъзнавам какво е имал предвид, но гневът ми не стихва, дори се засилва. Когато не си прав, атаката е най-добрата защита.
	— О, добре, така става — продължавам аз. — Просто намекваш, че съм контролираща маниачка, която не позволява на мъжа си да смени един памперс. Това променя всичко. Разбира се, че вече не се сърдя.
	— О, боже, ще спреш ли да ми слагаш думи в устата? — стене Оуен.
	— Ами трудно е, когато подхвърляш това-онова, без да изразиш ясно позицията си. — Гласът ми трепери. — Писна ми от тези постоянни подкачания за грижите за бебето или за храненето с шише, или за местенето на Фрея от спалнята в нейната стая. Имам чувството, че…
	— Не бяха подкачания, бяха просто предложения — прекъсва ме Оуен почти жаловито. — Да, виж, предавам се, това е нещо, което наистина започва да ме тормози, особено сега, когато тя е на шест месеца. Вече яде пюрета — не е ли малко странно да я кърмиш, когато вече й никнат зъби?
	— Какво общо има това? Тя е бебе, Оуен. Дай й твърда храна! Какво ти пречи?
	— Ти. Всяка вечер става едно и също. Разбира се, че аз не мога да я приспивам, как да стане, когато ти не спираш да я кърмиш?
	Треперя от яд, толкова към яростна, че за момент не мога да продължа.
	— Лека нощ, Оуен — успявам да изрека накрая.
	— Чакай. — Той се изправя, когато тръгвам към вратата. — Не ми се прави на много важна. Първо, изобщо не съм искал да водя този шибан спор. _Ти_ беше тази, която го започна!
	Не отговарям. Тръгвам по стълбите.
	— Айза — вика ме той настойчиво, но по-тихо, внимава да не събуди Фрея. — Айза. Защо, по дяволите, се държиш така?
	Но аз не отговарям. Не мога да отговоря. Защото ако го направя, ще кажа нещо, което може да навреди непоправимо на връзката ни.
	Истината.


>>
	Събуждам се и Фрея е до мен, но другата половина на леглото е празна и за момент не мога да се сетя защо се чувствам толкова нещастна и засрамена, но после си спомням.
	По дяволите! Дали е спал долу, или е легнал късно и станал рано?
	Ставам много внимателно и натрупвам завивката на пода, ако Фрея се събуди и претърколи от леглото, после обличам халата си и слизам на пръсти долу.
	Оуен седи в кухнята, пие кафе и гледа през прозореца, но ме поглежда, когато влизам.
	— Съжалявам — казвам веднага и на лицето му се изписва нещо средно между облекчение и щастие.
	— И аз съжалявам — казва той. — Държах се като задник. Това, което казах…
	— Виж, имаш право да се чувстваш по този начин. И си прав — не за кърменето, това беше тъпо, но ще опитам да те включвам повече. Така или иначе ще се случи. Фрея расте и няма да се нуждае от мен толкова много, освен това скоро ще се върна на работа.
	Той се изправя и ме прегръща. Усещам как подпира брадичката си на главата ми, усещам топлите мускули на гърдите му до бузата ми, поемам си дълбоко дъх и после издишам.
	— Приятно е — успявам да кажа накрая и той кима.
	Стоим така дълго време, не знам колко точно, но чуваме шум от спалнята и аз се изправям.
	— Гадост! Оставих Фрея в леглото. Може да падне.
	Каня се да хукна нагоре, но Оуен ме потупва по рамото.
	— Хей, новото решение, забрави ли? Аз ще отида.
	Усмихвам се и кимам, а той тича по стълбите. Докато слагам чайника, за да направя сутрешната си чаша чай, го чувам как говори гальовно на Фрея, докато я взема на ръце, и тя се смее с глас, защото той играе с нея на „куку“.
	Докато пия чая си, слушам как Оуен ходи на горния етаж, вади мокрите кърпички и памперсите, за да преобуе Фрея, а после отваря други чекмеджета, за да й облече чисти дрешки.
	Бавят се доста повече, отколкото би ми отнело на мен да сменя памперса й, но когато се появяват заедно на прага на кухнята, сърцето ми се разтапя. Фрея е комично разрошена, почти колкото Оуен, и двамата ми се усмихват, доволни от себе си. Тя протяга ръчички към мен, иска да я взема, но аз помня думите на Оуен, затова просто се усмихвам и оставам на мястото си.
	— Здрасти, мамо — казва Оуен сериозно и гледа ту към Фрея, ту към мен. — Двамата с Фрея си поговорихме и решихме, че трябва да си вземеш почивен ден днес.
	— Почивен ден? — усещам лека тревога. — Какъв почивен ден?
	— Ден, в който да се поглезиш истински. От доста време изглеждаш скапана от умора, заслужаваш един ден, в който да не се тревожиш за нас.
	Не за Фрея се тревожа. Всъщност в много отношения в момента тя е единственото нещо, което ми помага да не полудея. Но не мога да му кажа това.
	— Не искам да чувам никакви възражения — обявява Оуен. — Вече ти записах дневен пакет процедури в спа център и предплатих. Така че ако не искаш да загубя парите, трябва да си там в 11 предобед. Двамата с Фрея ще се оправим сами от… — Той поглежда часовника в кухнята. — … от 10 сутринта до 4 следобед и не искаме да те виждаме в това време.
	— Ами храненията?
	— Ще й дам мляко. И може би… — Той я целува по гушката. — Може би ще бъдем много дръзки и ще хапнем малко пюре от броколи, нали? Какво ще кажеш?
	Не искам да ходя. Идеята да прекарам цял ден в спа центъра с всичко, което ми се върти в главата — изглежда ми някак неприлично. Трябва да се движа, да правя нещо, за да прогоня всички страхове и „ами ако“.
	Отварям уста… но не се сещам какво да кажа. Освен…
	— Добре.


	Докато им махам за довиждане, започва да ми се гади от мисълта, че няма да имам нищо за правене, освен да мисля за Солтън и случилото се там. Обаче не се получава така. Докато пътувам в метрото, съм напрегната, скърцам със зъби, усещам главоболието, което се трупа в основата на черепа ми и в слепоочията. Но когато пристигам в спа центъра, се оставям в опитните ръце на масажистката и някак маниакалните ми мисли се изпаряват. През следващите два часа не мисля за нищо, освен за болката в мускулите, за стегнатите места на врата и на гърба между плешките, които тя натиска.
	— Много сте напрегната — измърморва тихо. — Има много възли по гръбнака. Подложена ли сте на много стрес на работа?
	Клатя глава замаяно, но не говоря. Устата ми е отворена. Усещам хладната влага на слюнката си по кърпата, но съм толкова уморена, че изобщо не ми пука.
	Част от мен иска никога да не си тръгна оттук. Но трябва да се върна. При Кейт, Фатима и Теа. При Оуен. При Фрея.
	Излизам от спа центъра, мигаща и замаяна, четири или пет часа по-късно. Косата ми е подстригана и ми е леко на главата, мускулите ми са отпуснати и затоплени, чувствам се леко опиянена — от усещането, че отново притежавам собственото си тяло. Че съм аз. Нищо не ми тежи. Дори чантата ми се струва лека, защото съм оставила вкъщи голямата чанта, която използвам, откакто родих Фрея — в която има достатъчно място за памперси, кърпички и дрешки за преобличане — и съм излязла с портмоне и ключове в една чанта, която носех преди раждането. Направо е миниатюрна, не много по-голяма от пощенски плик, и е покрита с непрактични декоративни ципове, които биха били като магнит за едно любопитно бебе. Тя подхожда на старото ми аз, макар че едва побира портмонето, телефона, ключовете и един балсам за устни.
	Докато вървя към къщи от метрото, се чувствам изпълнена с любов към Оуен и Фрея. Струва ми се, че съм била някъде далече поне сто години.
	Всичко ще бъде наред. Изведнъж съм уверена в това. Това, което направихме, беше глупаво и безотговорно, но не беше убийство, нито дори близо до него, и полицията ще разбере това, ако се стигне дотам.
	Докато се качвам по стълбите към апартамента, се ослушвам дали се чува Фрея да плаче… Тихо е. Дали са излезли?
	Пъхам ключовете във вратата, безшумно, в случай че Фрея спи — и викам имената им, но тихо. Никой не отговаря. Кухнята е празна, обляна от лятното слънце. Слагам да се прави кафе, което да занеса горе.
	Само че… не успявам.
	Замръзвам пред вратата на дневната, сякаш нещо ме е ударило, не мога да си поема дъх.
	Оуен седи на канапето, отпуснал глава в дланите си, а пред него на масичката за кафе има два предмета, подредени като веществени доказателства в съдебен процес. Първият е пакетът с цигари от чантата ми, голямата чанта, която оставих вкъщи.
	А вторият е пликът с клеймото от Солтън.
	Стоя там, а сърцето ми ще изскочи, онемяла съм, а той вдига рисунката в ръката си — рисунката, на която съм аз.
	— Ще ми обясниш ли това?
	Преглъщам. Устата ми е пресъхнала и сякаш отново имам буца в гърлото, някаква болезнена маса, която не мога да преглътна.
	— Аз мога да кажа същото — успявам да отвърна. — Защо си ме шпионирал? Ровил си в чантата ми?
	— Как смееш? — казва той тихо, за да не събуди Фрея, но гласът му потреперва от гняв. — Как _смееш_? Оставила си шибаната чанта тук и Фрея я беше докопала и ровеше из нея. Дъвчеше една от тези… — Той хвърля пакета с цигари в краката ми и те се изсипват. — … когато я намерих. Как можа да ме излъжеш?
	— Аз… — започвам и млъквам. Какво мога да кажа?
	— А това… — Той ми подава рисунката и ръцете му треперят. — Дори не мога… Айза, имаш любовник ли?
	— Какво? Не! — отвръщам мигновено, преди дори да помисля. — Разбира се, че не! Тази рисунка не е… не съм аз!
	Веднага щом го изричам, осъзнавам, че звучи глупаво. Амброуз беше прекалено добър художник, за да отричам, че съм нарисувана аз. Но не съм аз _сега_, това исках да кажа. Не е тялото ми, мекото, още отпуснато след бременността тяло. Това съм аз, каквато бях някога.
	Но изражението на Оуен ми показва, че не ми вярва.
	— Тоест… — Търся думи. — Аз съм, _била_ съм аз, но не е…
	— Не ме лъжи — прекъсва ме той с измъчен глас и после се извръща от мен, сякаш не може да понесе да ме гледа, отива до прозореца. — Обадих се на Джо, Айза. Тя каза, че не е имало никаква среща вчера. Онзи мъж е, нали? Братът на Кейт, онзи, който ти изпрати розите?
	— _Люк?_ Как ти хрумна?
	— Тогава кой? Някой от Солтън е, видях клеймото. Това ли правеше, като гостуваше на Кейт, срещала си се с него?
	— Той не е рисувал тези рисунки! — викам в отговор.
	— Тогава кой? — избухва Оуен и се обръща към мен. Лицето му е изкривено от гняв и мъка, кожата му е на петна, устата — напрегната, като на дете, което се старае да не се разплаче. — Кой ги е нарисувал?
	Колебая се — достатъчно дълго, за да го накарам да изсумти отвратено. После къса рисунката на две демонстративно, разкъсва я точно през лицето ми, през тялото, през гърдите, краката и хвърля двете половини в краката ми. След това се обръща, сякаш иска да се махне.
	— Оуен, недей — успявам да промълвя. — Не беше Люк. Беше…
	Но тук спирам. Не мога да му кажа истината. Не мога да му кажа, че е бил Амброуз, без да му разкрия останалото. Какво мога да му кажа? Има само един вариант.
	— Беше… беше Кейт. Кейт ги нарисува. Преди много години.
	Той идва до мен, много близо, повдига брадичката ми и се взира в очите ми, сякаш се опитва да погледне вътре в мен, в душата ми. Старая се да не трепна, да го гледам спокойно, да издържа на погледа му безстрашно — но не мога. Очите ми се движат и трепкат, не издържам да се взирам в тази сурова болка и гняв.
	Лицето му се изкривява и той отпуска ръката си.
	— Лъжкиня — казва и се обръща към вратата.
	— Оуен, недей… — Опитвам да му препреча пътя.
	— Махни се от мен. — Бута ме грубо настрани и се отправя към стълбите.
	— Къде отиваш?
	— Не ти влиза в работата. В кръчмата. У Майкъл. Не знам. Просто… — Но той не може да говори повече, лицето му е изкривено от усилието да не даде воля на отчаянието си.
	— Оуен! — викам след него, когато стига до входната врата, и за момент той спира, с ръка на дръжката, изчаквайки ме да заговоря, но в този момент се чува шум от горния етаж, засилващ се плач. Събудили сме Фрея.
	— Аз… — започвам, но не мога да се концентрирам. Плачът на Фрея, висок и настойчив, се забива в мозъка ми, измествайки всяка друга мисъл. — Оуен, моля те, аз…
	— Иди при нея — казва той почти нежно, а после оставя вратата да се затръшне и вече го няма. А аз мога само да рухна на стъпалата, докато Фрея пищи горе, и да опитам да приглуша риданията си.


	Той не се връща изобщо тази нощ. Първата нощ, в която се случва това — остава навън, без да ми каже къде отива и кога ще се върне.
	Вечерям самотна в компанията на Фрея, после я слагам да спи и крача из апартамента в спускащия се мрак, опитвайки да измисля какво да правя.
	Най-лошото е, че не мога да го виня. Той знае, че го лъжа, не беше само тъпата грешка, че споменах Джо, той го усеща още откакто заминах при Кейт. И е прав. Лъжа го. И не знам как да спра.
	Изпращам му есемес, само един, не искам да се моля. _Моля те, прибери се у дома. Или поне ми напиши, че си добре?_
	Той не отговаря. Не знам какво да си мисля.
	По някое време към полунощ получавам есемес от Ела, приятелката на Майкъл. _Нямам представа какво е станало, но Оуен е тук. Ще спи у нас. Моля те, не му казвай, че съм ти писала, не ми е работа да се меся, но не можех да те оставя да се тревожиш._
	Облекчението ме залива като истинско физическо усещане, сякаш се пъхам под горещ душ.
	_Толкова ти благодаря!!!_ — отговарям на есемеса. И добавям. — _Няма да му кажа, но благодаря._
	Става два и половина през нощта, преди да се кача горе, и е още по-късно, когато заспивам, изтощена от плач.


	На сутринта настроението ми се е променило. Вече не съм изпълнена с отчаяние. Сърдита съм. Сърдита съм на себе си, на миналото си, на собствената си глупост.
	Но съм сърдита и на Оуен.
	Опитвам се да си представя обратната ситуация — той да получи рози от стара приятелка и анонимно писмо с рисунки — и си представям как побеснявам. Дори си представям как му се нахвърлям с обвинения. Но не мога да си представя да си тръгна от партньора и детето си, без да им кажа къде отивам, дори без да опитам да повярвам на обясненията.
	Понеделник е, така че не очаквам той да се върне, преди да е свършил работа. Има резервен костюм в офиса за спешни случаи, така че няма нужда да минава през къщи, освен може би да се избръсне, но отдавна са минали времената, когато от държавните служители се изискваше да бъдат винаги гладко избръснати, а и Майкъл би могъл да му услужи със самобръсначка, ако се наложи.
	Отивам до парка с Фрея. Люлея я на люлките. Преструвам се, че всичко е наред, и отказвам да мисля за въпросите, започващи с „Ами ако“, които се роят в главата ми.
	Става седем часът, минава. Вечерям.
	Слагам Фрея да спи.
	И после, точно когато лягам на канапето и се завивам с одеяло, въпреки лятната жега, го чувам — шумът от пъхане на ключ в ключалката — и сърцето ми се качва в гърлото.
	Сядам, увивайки се с одеялото като с щит, който да ме предпази от предстоящото… и обръщам лице към вратата.
	Оуен стои на прага, костюмът му е измачкан, има вид, сякаш е пил доста.
	Никой от двамата не казва нищо. Не съм сигурна какво чакаме — някакъв знак може би. Другият да се извини.
	— Има ризото на котлона — казвам накрая. Гърлото ми дере от усилието да говоря. — Ако си гладен.
	— Не съм — отвръща кратко, но се обръща и отива в кухнята, където го чувам да трака с чинии и прибори. Пиян е, разбирам го от прекалено силното изтракване на чинията върху плота, от начина, по който изпуска ножа и вилицата, после ги вдига и пак ги изпуска.
	По дяволите, трябва да отида там. Ако продължава така, може да се изгори или да си запали вратовръзката.
	Когато отивам в кухнята, той седи на кухненската маса, отпуснал глава в дланите си и чинията с ризото е пред него, но не яде. Просто седи така и се взира в чинията, а в очите му се чете пиянско отчаяние.
	— Дай на мен. — Вземам чинията и я слагам в микровълновата за няколко секунди.
	Когато я връщам пред него, от ризотото се издига пара, но той започва да яде машинално, без да забелязва колко гореща е храната.
	— Оуен… за снощи…
	Той обръща лице към мен и в изражението му има толкова болка и искрена молба, че внезапно осъзнавам, че и той като мен не желае да води този разговор. Иска да ми повярва. Ако му дам някакво обяснение сега, той ще го приеме, защото ужасно иска това да приключи, иска обвиненията, които ми отправи снощи, да не са верни.
	Поемам си дълбоко дъх. Само да мога да намеря подходящите думи…
	Но точно когато се каня да заговоря, телефонът ми иззвънява… и стряска и двама ни.
	Кейт е и почти ми иде да не й вдигна. Но нещо — навик, или тревога, не съм сигурна какво — ме кара да отговоря.
	— Ало?
	— Айза? — Гласът й е паникьосан и почти веднага разбирам, че нещо не е наред. — Айза, аз съм.
	— Какво става? Случило ли се е нещо?
	— Свързано е с татко. — Тя се опитва да не заплаче. — С трупа. Попитаха… казаха ми, че…
	Тя млъква, дишането й е забързано, усещам, че едва удържа риданията си.
	— Кейт, Кейт, говори по-бавно. Поеми си дъх. Какво ти казаха?
	— Разглеждат смъртта му като подозрителна. Искат да отида в полицията. За разпит.
	Побиват ме ледени тръпки. Краката ми се подкосяват и опипом стигам до кухненската маса и сядам срещу Оуен.
	— О, боже!
	— Можеш ли да дойдеш? Трябва да поговорим.
	Знам какво ми казва. Внимава да не звучи подозрително, ако Оуен чува разговора, но трябва да говорим, спешно, преди от полицията да я разпитат, защото може да разпитат и нас. Трябва да уеднаквим историите си.
	— Разбира се — успявам да изрека. — Ще дойда тази вечер. Последният влак за Солтън е в девет и половина. Ще успея за него, ако хвана такси до гарата.
	— Сигурна ли си? — Вече чувам плача й. — Знам, че искам твърде много, но Фатима не може да дойде, на повикване е и не мога да открия Теа. Тя не си вдига телефона.
	— Не говори глупости. Идвам.
	— Благодаря ти, благодаря ти, Айза. Това значи много за мен. Сега ще се обадя на Рик да му кажа да те посрещне на гарата.
	— Доскоро. Обичам те.
	Чак когато затварям, виждам лицето на Оуен. Очите му са зачервени от умората и пиенето и си давам сметка как му изглежда случилото се. Сърцето ми се свива.
	— Ще ходиш пак в Солтън? — сякаш изплюва думите той. — _Отново_?
	— Кейт се нуждае от мен.
	— Майната й на Кейт! — Той крещи така силно, че се свивам, после се изправя и взема купата с ризото, почти не е докоснал храната. Хвърля я в мивката и оризът се разхвърчава по плочките. После заговаря отново, по-тихо, малко по-меко: — Ами ние, Айза? Ами аз?
	— Това не е свързано с теб. — Ръцете ми треперят, докато вадя купата от купчината ориз и пускам чешмата. — Свързано е с Кейт. Тя се нуждае от мен.
	— _Аз_ се нуждая от теб.
	— Открили са трупа на баща й. Тя не е на себе си. Какво искаш да направя?
	— Какво на баща й? Какво, по дяволите, значи това?
	Подпирам главата си с длани. Не мога да понеса това. Нямам сили да му обяснявам, лавирайки между истините и лъжите. А и Оуен няма да ми повярва, не и в състоянието, в което е в момента. Готов е за кавга, търси начин да се почувства засегнат.
	— Виж, сложно е — но тя се нуждае от мен, това е същественото. Трябва да отида.
	— Това са глупости. Пълни глупости. Оправяла се е без теб седемнайсет _години_, Айза. Какво те прихвана? Не разбирам, не сте се виждали от години и изведнъж тя щраква с пръсти и ти хукваш?
	Думите му са толкова близки до казаното от Люк, че за момент не знам как да отговоря, просто седя ахнала, сякаш ме е ударил. После свивам пръстите си в юмруци, опитвайки да се овладея, и се обръщам.
	— Довиждане, Оуен.
	— Довиждане? — Той пристъпва към мен през разпиляното ризото по пода. — Какво значи това, мамка му?
	— Каквото искаш.
	— Това, което искам — казва той с треперещ глас, — е нашата връзка да бъде на първо място за теб. Откакто се е родила Фрея, имам чувството, че съм на последно място в шибания списък. Ние дори вече не си _говорим_. А сега и това! — Не съм сигурна дали мисли за Солтън и Люк, или Фатима, Теа и Кейт… или дори за Фрея. — Писна ми, чу ли ме? Писна ми да съм на последно място!
	И след тези думи изведнъж вече не съм тъжна или изплашена, а сърдита. Много, много сърдита.
	— _Това_ е в дъното на всичко, нали? Не е заради Люк или Кейт, или някакъв глупав пакет с цигари. Заради теб е. Защото не можеш да понесеш факта, че вече не си на първо място.
	— Как _смееш_ да го кажеш? — Вече звучи почти неразбираемо. — Ти ме излъга и сега опитваш да прехвърлиш вината на мен. Опитвам да _говоря_ с теб, Айза. Не ти ли пука за _нас_?
	Пука ми. Разбира се, че ми пука. Но точно в момента съм на предела на това, с което мога да се справя. И не мога да се занимавам с изясняване на отношенията ни. Ако Оуен продължи да настоява, се страхувам, че ще му кажа истината.
	Минавам покрай него и се качвам горе, където Фрея спи. С разтреперани ръце започвам да пъхам неща в една чанта. Не съм сигурна какво опаковам. Памперси. Няколко потничета и гащички. Блузки. Бог знае дали ще имам какво да облека. В момента не ме интересува. Просто искам да се махна.
	Вземам Фрея, усещам как се размърдва и промърморва недоволно до гърдите ми и я увивам с вълнена жилетка, за да не й е студено навън в лятната нощ. После мятам чантата на рамото си.
	— Айза! — Оуен чака в коридора, лицето му е почервеняло от потиснат гняв и мъка. — Айза, не прави това!
	— Оуен, аз… — Фрея се размърдва, подпряна на рамото ми. В този момент получавам съобщение. Теа? Фатима? Не мога да мисля. Не мога да _мисля_!
	— Отиваш при него, нали? — избухва той. — При брата на Кейт. Така ли? Той ли ти праща съобщение?
	Това е последната капка.
	— Майната ти — изръмжавам. Минавам бързо покрай него и затръшвам вратата на апартамента, от което Фрея се стряска и започва да плаче. Във фоайето я пъхам в количката, въпреки че рита ядосано с крачета и пищи все по-оглушително, отварям входната врата и излизам бясна навън.
	Едва съм излязла от двора, когато чувам входната врата да се отваря и Оуен излиза с измъчено лице.
	— Айза! — вика той. Но аз продължавам напред. — _Айза!_ Не можеш да си тръгнеш така.
	Но мога. И го правя.
	Въпреки че сълзите се стичат по лицето ми и сърцето ми се къса.
	Продължавам напред.


>>
	Времето се разваля точно когато влакът потегля от гара Виктория и докато оставяме Лондон зад нас, вече вали проливно и температурата се е понижила почти до есенна. Седя, премръзнала и вцепенена, и притискам Фрея към гърдите си като жива, дишаща грейка, без да мога да осмисля какво съм направила. Нима _напуснах_ Оуен?
	Това далеч не е първият спор, който сме водили. Имали сме кавги и скарвания като всяка двойка. Но със сигурност е най-сериозният и нещо повече — първият след раждането на Фрея. Когато я родих, нещо във връзката ни се промени, залозите станаха по-големи, съзнателно пускахме корени, спряхме да се впрягаме за дреболии. Сякаш осъзнахме, че вече не можем да си позволим да люлеем лодката толкова често — заради нея, ако не заради самите нас.
	А сега… сега лодката се е наклонила опасно на една страна и не съм сигурна дали мога да спася и двама ни.
	Несправедливите му обвинения ме изгарят като киселина. Любовник. _Любовник?_ Почти не съм излизала от къщи, откакто Фрея се роди. Тялото ми вече не е моето — тя е залепена за мен като с лепенка, изсмуква енергията и либидото ми заедно с млякото. Толкова съм изтощена и скапана, че не ми е по силите дори да намеря желание за секс с Оуен. Той знае това — _знае колко съм уморена_, колко съм потисната заради отпуснатото си тяло след раждането. Наистина ли си мисли, че мога да грабна Фрея под мишница и да се хвърля в страстна извънбрачна връзка? Толкова е абсурдно, че щеше да ми е смешно, ако не беше толкова възмутително несправедливо.
	Но в същото време, колкото и да съм ядосана, не мога да не призная, че до известна степен… той е прав. Не за любовника. Но докато влакът напредва на юг, а гневът ми стихва, в мен започва да се надига вина. Защото това, което той има предвид е, че напоследък аз не съм себе си, когато съм с него. Причината не е тази, която той си представя, но истинската не е по-малко важна. Още от деня, в който се запознахме, аз пазя тайни от него, но сега, за пръв път, откакто сме заедно, правя нещо повече от това: откровено го лъжа. И той го знае. Знае, че нещо не е наред и че аз го прикривам. Просто не знае какво е.
	Иска ми се да мога да му кажа. Усещам това желание като глад. В същото време част от мен е облекчена, че не мога да го направя. Това не е само моя тайна, така че решението не зависи изцяло от мен. Ами ако беше? Ако бях замесена само аз? Тогава… не знам.
	Защото макар да не искам да го лъжа, не искам той да научава истината. Не искам да ме поглежда и да вижда човек, извършил всичко това — човек, който лъже неведнъж. Човек, който скри труп, който заговорничи за измама. Човек, който може би е помогнал да се прикрие убийство.
	Ако всичко излезе наяве, дали ще ме обича още?
	Не съм сигурна. И при тази мисъл започва да ми се гади.
	Ако рискувах само любовта на Оуен, може би щях да поема този риск. Поне така си казвам. Но това би навредило и на кариерата му. Декларациите, които се подписват, когато ставаш държавен служител, са дълги и подробни. Проучват дали играеш хазарт, финансовото ти положение, вземаш ли наркотици, и да — извършвал ли си престъпления. Търсят лостове — неща, които могат да бъда използвани срещу теб, за да станеш обект на изнудване и да предоставиш информация, която би трябвало да опазиш, или да те принудят да извършиш измама.
	Питат те за партньора ти. Питат за семейството и приятелите — колкото по-високо си в йерархията, толкова повече въпроси ти задават.
	Последният въпрос е има ли нещо в живота ти, което може да бъде използвано, за да ти се окаже натиск? Ако има такова, декларирай го сега.
	И двамата сме попълвали тези въпросници много пъти — аз при всяко прехвърляне в друго министерство, Оуен — при всяка смяна на нивото на достъп до информация в Министерството на вътрешните работи. И аз съм лъгала през цялото време. Многократно. Фактът, че съм лъгала, е достатъчно основание за уволнение. Но ако кажа на Оуен истината, той ще стане съучастник в лъжата. И неговата глава ще е заложена заедно с моята.
	Достатъчно сериозно беше, че скрихме мъртвото тяло. Но ако съм съучастник в убийство…
	Затварям очи и само слушам как дъждът барабани по прозорците на влака. Изведнъж имам чувството, че съм някъде сред тресавището и вървя по непозната пътека. Но земята под краката ми не е достатъчно твърда — мека е и мокра и с всяка погрешна стъпка, която правя, се отклонявам все повече и повече от пътеката и затъвам все повече в пропитата от сол тиня. Скоро може и да не мога да намеря пътя си на връщане.


	— Солтън ли каза, миличка? — произнася треперлив старчески глас и аз рязко се будя, а Фрея се стряска върху гърдите ми и проплаква сърдито.
	— Какво? — В ъгълчето на устата ми е потекла слюнка и аз я избърсвам с кърпата на Фрея, после примигвам срещу възрастната дама срещу мен. — Какво казахте?
	— Тъкмо наближаваме Солтън, а чух, като каза на кондуктора, че ще слизате там. Нали така?
	— О, боже, да!
	Надниквам през обливания от дъжд прозорец. Присвивам очи в тъмнината да видя табелата на мъждиво осветената гара, за да се уверя, че е нашата спирка.
	Наистина е Солтън, така че се изправям с олюляване, грабвам чантите и дрехите, а Фрея се размърдва сънено на гърдите ми, докато се боря да отворя вратата с една ръка.
	— Дай, аз ще задържа вратата — казва възрастната дама, като ме вижда как се мъча да пъхна Фрея в количката и да закопчея покривалото за дъжд.
	Смъквам количката на мокрия перон, а дъждът се сипе върху дъждобрана ми. Фрея отваря широко очи, обидена и ужасена, пищи от възмущение, докато тичам по перона с развят дъждобран, надявайки се Кейт да ме чака.
	Там е, слава богу, заедно с Рик, двигателят не е изгасен, прозорците на таксито са замъглени от дишането им. Този път съм се сетила да взема и бебешкото столче, така че мога да закопчая Фрея на седалката, докато Рик поема по разбития път към селото.
	Не можем да говорим — Фрея плаче все по-оглушително и макар че ревът й се забива в кожата ми като нокти на хищна птица, част от мен се радва, че не ми се налага да си бъбря с Рик. Мога да мисля единствено за рисунките, за писмото на Амброуз, за розите, за кръвта по ръцете ми.
	В Мелницата има вода по пода, локви под рамките на вратите. Паянтовите прозорци не спират дъжда и той наводнява неравните дъски и около рамките на прозорците.
	— Кейт — опитвам да надвикам рева на Фрея и шума от вълните, които се блъскат в кея, но тя клати глава и сочи часовника, който показва почти полунощ.
	— Лягай си. Ще говорим сутринта.
	И аз успявам само да кимна и да отнеса плачещото си бебе горе в стаята, където бяхме отседнали, където моите чаршафи още са на леглото, леглото на Люк. Лежа на една страна и слушам как трескавото сумтене и преглъщане бавно стихва… и потъвам в сън.


>>
	Будя се рано, лежа неподвижно, докато очите ми свикнат със светлината в стаята. Светло е въпреки ранния час, но светлината е студена, хладна и разсеяна и като поглеждам навън към устието, виждам, че утринната мъгла се е изместила нагоре по течението и е обгърнала Мелницата и околността с фин сивкав воал. Има паяжина в единия ъгъл на прозореца, украсена с миниатюрни капчици вода. Напомня ми за мрежите по къщите в Солтън.
	Въздухът е студен и придърпвам одеялото, после се завъртам да проверя как е Фрея, която е необичайно тиха в креватчето до мен.
	Това, което виждам, кара сърцето ми да спре в гърдите и после да затупти отново с бясна скорост.
	Фрея не е там.
	_Фрея не е там._
	Преди да помисля каквото и да било, се надигам от леглото, треперя като ударена от електричество. Търся я под завивките в леглото — което е глупаво, защото я сложих в дървената люлка снощи, а тя още не може да пълзи, камо ли да се изкатери в леглото.
	Фрея. О, боже!
	Не мога да повярвам, че я няма! Изхвърчам от стаята и се втурвам по коридора.
	— Кейт! — искам да изкрещя, но от паниката думите ми не излизат нормално и ме давят. Получава се някакъв измъчен слаб вик на ужас. — Кейт!
	— Тук съм! — отвръща ми тя и аз бързо слизам по дървените стъпала, пропускам последното и влетявам със залитане в кухнята. Кейт вдига глава от мястото си до мивката, изненадата й преминава в загриженост, когато ме вижда с див поглед и празни ръце.
	— Кейт — успявам да промълвя. — Фрея… няма я!
	Кейт оставя кафеварката, която мие, и виждам, още докато изричам думите, че изражението й става някак… виновно?
	— Много съжалявам — казва тя и сочи към килима зад мен. Обръщам се бързо — и тя е там. Фрея е там. Седи на килима с парче хляб в юмручето и като ме поглежда, изпищява щастливо, хвърля размазаната препечена филийка на пода и вдига ръчички, за да я взема.
	Грабвам я. Сърцето ми още бие лудешки, когато я притискам към гърдите си. Не мога да говоря. Не знам какво да кажа.
	— Съжалявам — повтаря виновно Кейт. — Не ми хрумна… че ще се изплашиш. Сигурно съм я събудила, когато ходих до банята, защото я чух, когато излизах… ти още спеше, затова си помислих… — Чупи пръсти. — Винаги изглеждаш толкова уморена. Помислих си, че няма да ти дойде зле да поспиш повече.
	Не казвам нищо, изчаквам пулсът ми да се нормализира, усещам как малките розови пръстчета на Фрея се заплитат в косата ми, вдишвам бебешкия мирис на главичката й, усещам тежестта на тялото й в ръцете ми… О, боже. Добре е. Всичко е наред.
	Сядам премаляла от облекчение на канапето.
	— Съжалявам — казва отново Кейт. Разтрива сънените си очи. — Трябваше да се сетя, че ще се чудиш къде е изчезнала.
	— Няма проблем — успявам да отвърна накрая. Фрея потупва бузата ми, опитва да ме накара да я погледна. Усеща, че нещо не е наред, просто не разбира какво. Насилвам се да й се усмихна и се чудя какво става с мен, в какъв човек се превръщам, щом първата ми реакция, когато не я намерих в креватчето, беше, че някой я е отвлякъл. — Извинявай — казвам на Кейт. Гласът ми трепери леко и си поемам дълбоко дъх, опитвайки да успокоя дишането си. — Не знам защо се паникьосах толкова. Просто… в момента съм доста изнервена.
	Очите й срещат моите и виждам тъжно разбиране.
	— Аз също.
	Обръща се към мивката.
	— Искаш ли кафе?
	— Разбира се.
	Кейт слага кафеварката на котлона и двете просто седим, заслушани в тишината, преди кафеварката да започне да съска и изпуска пара. После Кейт казва:
	— Благодаря.
	Поглеждам я изненадана.
	— За какво ми благодариш? Не трябва ли аз да го кажа?
	— Че дойде веднага след като те повиках. Знам, че поисках много от теб.
	— Не е проблем — казвам, макар че не е вярно. Това, че избрах Кейт, може да се окаже последната капка между Оуен и мен и това е плашещо. — Кажи ми… кажи ми за полицията — подканям я, опитвайки да не мисля за това, което може би съм направила.
	Кейт не отговаря веднага, обръща се към съскащата кафеварка, сваля я от котлона и налива две малки чашки, после ми носи едната. Връщам Фрея на килима и вземам кафето, като внимавам да го държа далече от меките бебешки ръчички.
	— Шибаният Марк Рен — казва Кейт накрая, като се свива на креслото отсреща. — Дойде да ме види. Уж изпълнен със съчувствие — _сигурно ти е много тежко в този момент_ — обаче той знае. Не знам какво му е казала Мери, но той знае, че нещо не е наред.
	— Значи тялото… е идентифицирано със сигурност? — питам, макар да знам, че е така. Видях го във вестниците. Но някак се нуждая да го чуя от нея, да видя реакцията й, когато ми го казва.
	Обаче не забелязвам нищо в изражението й, тя просто кима уморено.
	— Така мисля. Взеха ДНК проба от мен, но вече са почти сигурни. Казаха нещо за зъбни снимки и ми показаха пръстена му.
	— Искаха ли да го идентифицираш?
	— Да, казах, че е бил неговият. Изглеждаше… изглеждаше глупаво да отрека.
	Кимам. Кейт е права, разбира се. Част от Играта на лъжи беше винаги да усещаш кога трябва да спреш, за да можеш да се измъкнеш. Правило номер пет — Знай кога да спреш да лъжеш. _Хвърли картите си, преди да се е размирисало_, както обичаше да казва Тий. Номерът беше да усетиш кога си стигнал до този момент. Но не съм сигурна, че този път сме успели. Струва ми се, че неприятностите се задават, каквото и да правим.
	— Е, какво следва?
	— Поискаха да отида да дам показания за нощта, когато той е изчезнал. Но там е работата, трябва да решим дали да им кажа, че и трите сте били тук? — Тя търка лицето си с длани, сенките под очите й са кафяви на фона на смуглата кожа. — Не знам какво е по-добре да кажа. Мога да им кажа, че съм ви се обадила, когато съм открила, че татко го няма, и съм ви помолила да дойдете. Можем да поддържаме тази история — просто да кажем, че всички сме били тук, но татко не се е появил и вие сте си тръгнали рано сутринта. Но после ще вземат показания и от вас. Всичко се свежда до това какво е известно на училището?
	— Какво е известно на училището? — повтарям неразбиращо.
	— За онази нощ. Някой видял ли ви е да се измъквате? Ако кажа, че не сте били тук, а после открият, че сте били, това може да доведе до усложнения.
	Разбирам. Опитвам да осмисля случилото се. Бяхме в стаите си, когато госпожица Уедърби дойде да ни търси, но тя видя дрехите ни, видя калта по сандалите ми. И после в кабинета каза, че някой ни е видял да напускаме училището без разрешение…
	— Мисля, че някой ни е видял — казвам с неохота. — Или поне госпожица Уедърби твърдеше така. Не каза кой е бил. Ние не признахме нищо — всъщност аз не признах, не знам за Фатима и Теа.
	— По дяволите! Значи ще трябва да им кажа, че съм била тук в онази нощ, както и вие. А това означава, че ще викат и вас на разпити. — Лицето й е пребледняло и знам какво си мисли — не се тревожи само за неприятностите, които ще причини на нас, има и по-прагматичен, егоистичен елемент. Дали четирите истории ще издържат на разпитите. Дали някой няма да поддаде…
	Мисля за Теа, за пиенето й, за белезите по ръцете, за тежкия начин, по който й се отразява всичко това. Мисля и за Фатима, за новооткритата й вяра. Искрено покаяние, така каза. Обаче Аллах със сигурност няма да прости на някого, който продължава да лъже и прикрива?
	Мисля и за рисунките. Проклетите рисунки в пощата. За факта, че има някого, който знае нещо.
	— Кейт — казвам и преглъщам, после спирам. Тя се обръща да ме погледне и аз се насилвам да продължа. — Има нещо, което трябва да ти кажа. Фатима, Теа и аз… ние… получихме едни рисунки. По пощата. Копия. На рисунки.
	Лицето на Кейт се променя и аз отгатвам, че тя вече знае какво ще й кажа. Не съм сигурна дали това го прави по-лесно или по-трудно, но се насилвам да продължа, изричайки думите бързо, за да не изгубя кураж.
	— Ти _наистина_ ли унищожи рисунките на баща си, на които бяхме ние?
	— Да — потвърждава Кейт с нещастно изражение. — Кълна се. Но не… — Тя млъква и изведнъж не искам да чуя какво ще ми каже, но е твърде късно. Тя стиска устните си в бяла, почти безцветна линия. — Но не веднага.
	— Какво значи това?
	— Не можах да ги изгоря веднага след смъртта му, исках, но просто — не знам, все не намирах подходящия момент. Но един ден се качих в ателието и открих, че някой е бил там.
	— Какво? — Не опитвам да прикрия шока си. — Кога беше това?
	— Преди години. Не много след като се случи всичко. Имаше липсващи картини и рисунки и разбрах, че някой е влизал там и е ровил. След това ги изгорих, кълна се, но после започнаха писмата.
	Вледеняващо усещане се прокрадва в мен като отрова.
	— Писмата?
	— Отначало беше само едно. — Кейт говори тихо. — Продадох една картина на татко. В местната преса имаше репортаж за търга, пишеше цената, на която е била продадена, и след няколко седмици получих писмо, в което ми искаха пари. Нямаше заплахи, пишеше само да оставя сто лири в плик зад една разхлабена дъска в кръчмата. Не направих нищо. След няколко седмици писмото дойде отново, само че този път искаха двеста лири и беше приложена една рисунка.
	— Рисунка на нас. — Говоря с равен тон. Гади ми се. Кейт кима.
	— Платих. Писмата продължиха да идват от време на време, може би по веднъж на шест месеца, и аз плащах и плащах, но накрая написах писмо, че спирам, че не мога да плащам повече — че Мелницата потъва, а картините на баща ми са разпродадени и че могат да искат каквото си решат, но аз нямам повече пари. И писмата спряха.
	— Кога беше това?
	— Преди около две или три години. Не последва нищо след това и си помислих, че тази история е приключила, но преди няколко седмици започнаха да идват отново. Първо беше овцата, а после… После, след като вие си тръгнахте, получих писмо, в което пишеше: _„Защо не поискаш пари от приятелките си?“._ Но не ми е хрумвало, че…
	— Мили боже, Кейт! — изправям се, прекалено нервна съм, за да седя на едно място, обаче няма къде да отида, така че пак сядам и подръпвам протритата тапицерия на канапето. Искам да попитам: защо не ни каза? Но знам защо. Защото Кейт е опитвала да ни предпази през всичките тези години. Искам да попитам: защо не отиде в полицията? Но знам и това. Искам да кажа, че това са само рисунки. Но знаем — и двете знаем — че това не е вярно. Рисунките нямат значение.
	— Все се чудя… — започва тихо Кейт, после спира.
	— Продължи — подканвам я. Тя чупи пръсти, а после става и отива до шкафа. В едно от чекмеджетата има купчина листи, стегнати с червена връзка, и по средата на купа има писмо в плик, много стар и намачкан. При вида на писмото, сърцето ми прескача.
	— Това е…? — питам и Кейт кима.
	— Запазих го. Не знаех какво друго да направя.
	Тя ми го подава и за момент нямам желание да го взема, сещам се за отпечатъци от пръсти и криминолози, но е твърде късно. Ние пипахме прощалното писмо на Амброуз преди седемнайсет години. Всичките. Вземам го, много предпазливо, сякаш ако го докосвам само с върховете на пръстите си, ще бъде по-трудно да бъде свързано с мен, но не го отварям. Няма нужда. Сега, когато писмото е в ръцете ми, думите сами изникват в съзнанието ми — _толкова съжалявам… не се вини, сладка моя… единственото нещо, което мога да направя, за да поправя положението_…
	— Трябва ли да го дам на Марк Рен? — пита Кейт дрезгаво. — Мислех си дали това няма да спре цялата история. То дава отговор на толкова много въпроси…
	Но и повдига много други. Като например защо Кейт не е занесла предсмъртното писмо в полицията преди седемнайсет години.
	— Какво би казала? — питам накрая. — Например къде си го намерила? Как ще го обясниш?
	— Не знам. Мога да кажа, че съм го намерила в онази нощ, но не съм казала на никого — мога да кажа истината, по същество, че татко е изчезнал, че съм се страхувала, че ще загубя къщата. Но няма нужда да намесвам и вас — няма нужда да казвам за погребението и всичко останало. Или мога да кажа, че съм го намерила месеци по-късно.
	— Боже, Кейт, не знам. — Разтривам очите си с юмруци, опитвайки да прогоня остатъците от замаяното изтощение, което явно ми пречи да мисля логично. Зад клепачите ми проблясват искри. — Всички тези истории сякаш задават нови въпроси, вместо да дават отговори, освен това…
	Тук спирам.
	— Освен това какво? — пита Кейт и в гласа й прозвучава нотка, която не мога да разгадая. Отбранителност? Страх?
	По дяволите. Не исках да тръгвам в тази посока. Но не се сещам какво друго да кажа. Правило номер четири на Играта на лъжи — не се лъжем помежду си, нали?
	— Освен това, ако им дадеш бележката, те ще трябва да проверят дали е истинска.
	— Какво значи това?
	— Кейт, налага се да те попитам това. — Преглъщам, чудейки се как да го формулирам така, че да не прозвучи, сякаш си мисля това, което си мисля. — Моля те, разбери, че каквото и да кажеш, каквото и да се е случило, аз няма да те съдя. Просто трябва да знам, дължиш ни го, нали?
	— Айза, плашиш ме — казва с равен тон Кейт, но в очите й има нещо, което не ми харесва, някаква тревожност и уклончивост.
	— Бележката, която беше оставил. Някак… не се връзва. Знаеш го. Амброуз се е самоубил заради рисунките, нали така сме си мислили винаги?
	Кейт кима, но бавно, сякаш се тревожи накъде бия.
	— Но времето не пасва — рисунките се появиха в училището чак _след като_ той умря. — Преглъщам отново. Мисля за фалшификаторските уменията на Кейт, за картините, които от години представя за негови. Мисля за изнудвача, на когото е плащала повече от петнайсет години, вместо да отиде в полицията с бележката, за изнудването, което е крила и от нас, макар че сме имали право да научим. — Кейт, всъщност те питам дали… дали наистина Амброуз е написал онази бележка?
	— Той я е написал — казва тя сериозно.
	— Но нещо не се връзва. Той е приел свръхдоза, нали? Така сме си мислили винаги. Но тогава защо нещата бяха така грижливо прибрани в кутията? Не е ли по-нормално просто да си бие наркотика и после да падне в несвяст до стола си?
	— Той е написал онази бележка — повтаря Кейт упорито. — Ако някой знае, това съм аз.
	— Просто… — спирам. Но не мога да измисля как да кажа това, как да кажа какво си мисля. Кейт изпъва рамене и пристяга халата си.
	— Какво ме питаш, Айза? Питаш ме дали съм убила собствения си баща?
	Мълчание.
	Думите са шокиращи, изречени на глас по този начин — моите смътни, безформени подозрения придобиват конкретна форма и достатъчно остри ръбове, които могат да раняват смъртоносно.
	— Не знам — казвам накрая. Гласът ми е дрезгав. — Просто питам… Питам дали има нещо друго, което трябва да знаем, преди да отидем на разпит в полицията.
	— Няма нищо друго, което трябва да знаете. — Гласът й е твърд като камък.
	— Няма нищо друго, което трябва да знаем, или няма нищо друго, точка?
	— Няма нищо друго, което трябва да знаете.
	— Значи има нещо друго? Просто не ми казваш какво?
	— За бога, спри да ме питаш, Айза. — Лицето й е измъчено и тя отива до прозореца. Шадоу усеща, че е нещастна, и пристъпва до нея. — Няма нищо друго, което да мога да ти кажа — моля те, моля те, повярвай ми.
	— Теа каза — започвам, после усещам как куражът ми почти се изпарява, но трябва да задам този въпрос. Трябва да науча. — Кейт, Теа каза, че Амброуз е смятал да те изпрати в друго училище пансион. Вярно ли е? Защо? Защо би го направил?
	За момент Кейт се взира в мен като вкаменена, с пребледняло лице.
	После издава звук като ридание и се обръща, грабва якето си, навлича го върху пижамата и пъха крака в калните гумени ботуши до вратата. Грабва каишката на Шадоу, а кучето разтревожено я следва по петите, вдигнало глава към нея, опитвайки да разбере защо е разстроена. В следващия момент излиза и вратата се затръшва зад нея.
	Звукът отеква като изстрел, разнася се по гредите, чашите в бюфета започват да тракат леко от възмущение. Фрея, която си играе щастливо на килима, се стряска от шума, бърчи лице и започва да плаче.
	Искам да последвам Кейт, да я притисна да ми отговори. Но не мога, трябва да успокоя детето си.
	Стоя неподвижно минута-две, колебая се, вслушвам се в плача на Фрея и в звука на стъпките на Кейт, която минава по мостчето, после въздъхвам отчаяно, вземам Фрея и бързам към прозореца.
	Тя е зачервена и рита ядосано, докато опитвам да я успокоя. Гледам отдалечаващия се силует на Кейт, която изчезва покрай брега с Шадоу. И се чудя.
	Чудя се на подбора на думите й.
	_Няма нищо друго, което да мога да ти кажа._
	Кейт не е многословна — винаги е била лаконична. Така че трябва да има причина. Причина да не каже: _Нямам какво друго да ти кажа._
	И докато я гледам как изчезва в мъглата, се чудя каква е причината за това и дали не допуснах огромна грешка, като дойдох тук.


>>
	Кейт и Шадоу са навън и къщата е странна и тиха. Мъглата над морето се превръща с пръски върху прозореца и локвите от снощи още съхнат по тъмните дъски, нашарени с петна от влага.
	В мъглата Мелницата изглежда по-близо до морето от всякога, прилича повече на разнебитена продънена лодка, изхвърлена на брега, отколкото на постройка, предвидена да бъде част от сушата. Мъглата сякаш се е просмукала в дървените греди и дъски през нощта и сега мястото е студено, подът — хладен и влажен под краката ми.
	Храня Фрея, после я слагам отново да си играе на пода с няколко преспапиета. Паля печката на дърва и гледам как пропитите със сол дърва горят в синьо и зеленикаво зад опушеното стъкло, после се свивам на дивана и опитвам да измисля какво да правя.
	Все си мисля за Люк. Дали той знае повече, отколкото показва? Двамата с Кейт бяха толкова близки, а сега любовта му към нея се е превърнала в такава горчивина. Защо?
	Притискам длани към лицето си, спомням си… горещината на кожата му, усещането за крайниците му до моите… изведнъж имам чувството, че се давя.


	Минава обед, когато Кейт се връща, но клати глава на сандвичите, които правя, и води Шадоу горе в спалнята си. Част от мен приема това с облекчение. Това, което казах, подозренията, които изразих на глас, бяха почти непростими и не съм сигурна дали мога да я погледна в очите.
	Когато се качвам горе да сложа Фрея да поспи, я чувам да крачи на горния етаж и от време на време зървам сянката й в пролуките между гредите.
	Фрея заспива трудно, но най-после се отпуска и аз се връщам в дневната. Седя до прозореца, загледана в неспокойните води на устието. Още няма четири часа и приливът е в почти най-високата си точка, необичайно висока, една от най-високите, откакто дойдохме тук. Кеят е залят и когато вятърът духа откъм устието, водата нахлува под вратите.
	Мъглата се е разсеяла леко, но небето все още е облачно и хладно. Докато седя и гледам стоманено сивата вода, която плиска върху дъските навън, ми е трудно да си спомня горещината само преди няколко седмици. Наистина ли плувахме тук по-рано този месец? Не е възможно да е същото място, където водата беше топла и галеща и ние плувахме и лежахме отпуснати и се смеехме. Всичко се е променило.
	Треперя и се намятам с пуловера си. Не съм приготвила багажа си добре — натъпках нещата в чантата, без да гледам какво взимам, и сега имам твърде много дънки и тънки блузки, но не достатъчно топли дрехи, а не смея да помоля Кейт да ми даде нещо. Не мога да я погледна в очите, не и сега, не и днес. Утре може би, когато всичко това се е разсеяло.
	Има купчина книги с деформирани от влагата корици на пода до прозореца. Отивам и вземам една произволна. Бил Брайсън „Записки от един малък остров“. Корицата е с неоново ярки цветове, нелепо весела на фона на приглушените цветове в Мелницата, влажните дъски и избелелите памучни тапицерии. Отивам до ключа за лампата — иска ми се стаята да стане малко по-светла — но той изпуква в ръката ми и ме кара да подскоча стреснато. Някъде зад мен се чува силен трясък и светлината примигва, а после изгасва.
	Хладилникът потреперва, стенейки, после спира недоловимото си бръмчене. По дяволите!
	— Кейт — викам предпазливо, тъй като не искам да събудя Фрея, но тя не ми отговаря. Чувам я как крачи напред-назад, но спира за момент, затова си мисля, че ме е чула. — Кейт, изгоря бушонът.
	Никакъв отговор.
	Има един шкаф под стълбите и надничам в него, но там е тъмно като в рог и макар че има нещо, което прилича на електрическо табло с бушони, не е модерната инсталация, която Кейт беше споменала. Това е черен бакелит върху дърво с разни опушени кабели, излизащи от едната страна, и някакви архаични оловни жици, излизащи от другата. Не смея да го докосна.
	Мамка му.
	Вземам телефона си и тъкмо започвам да пиша „как се включва бушон“, когато забелязвам нещо, от което сърцето ми спира. Имам имейл от Оуен.
	Отварям го ужасно притеснена.
	Моля се да е някакво, дори половинчато извинение за скарването ни. Сигурно е осъзнал, на дневна светлина и трезва глава, че обвиненията му са абсурдни. Букет рози и едно гостуване на стара приятелка да се изкарват любовна афера? Това е параноя и той няма начин да не си е дал сметка за това.
	Но в имейла няма извинение. Дори не е истински имейл и отначало не разбирам какво пише.
	Няма „Здрасти, миличка“ или дори „Скъпа Айза“. Няма оправдания или молби. Всъщност няма никакъв текст и за момент се чудя дали не ми е изпратил имейл, предвиден за другиго.
	Това е списък на криминални прояви с дати и места без имена или контекст. Джебчийство в Париж, превишена скорост в някакво френско предградие, което не съм чувала, нападение с нанасяне на тежка телесна повреда в морски курорт в Нормандия. В началото на списъка датите са отпреди двайсет години, но стават по-скорошни, като плъзгам поглед надолу, макар че има дълги паузи от по няколко години. По-късните са все в Южна Англия. Шофиране в нетрезво състояние край Хейстингс, предупреждение за притежание на наркотици в Брайтън, арест след сбиване някъде в Кент, но освобождаване без предявяване на обвинение, още предупреждения. Последният инцидент е отпреди две-три седмици — пиянство и буйстване край Рай, една нощ в ареста, без предявени обвинения. Какво е това?
	Изведнъж разбирам.
	Това е полицейското досие на Люк.
	Става ми зле. Дори не знам как Оуен се е сдобил с него и то толкова бързо. Има познати — в полицията, офицери от разузнаването — и заема доста висока позиция в Министерството на вътрешните работи със съответното ниво на достъп до секретна информация, но това е сериозна злоупотреба със служебно положение, както и да го погледнеш.
	Но не е само това. Това означава, че той не отстъпва, все още вярва, че Люк е причината за идването ми тук. Все още вярва, че се чукам с друг мъж.
	Усещам как ме залива гняв, кожата на тила ми настръхва и пръстите ми тръпнат от ярост.
	Иде ми да изкрещя. Искам да му се обадя и да му кажа, че е негодник и че доверието, което е загубил, никога няма да се завърне.
	Но не го правя. Първо, защото съм толкова сърдита, че не съм сигурна дали няма да кажа нещо непростимо. И второ, защото една малка част от мен е готова да признае, че вината не е изцяло негова.
	Да, виновен е, разбира се. Заедно сме от почти десет години и през това време дори не съм целунала друг мъж. Не съм направила нищо, заслужаващо подобно отношение.
	Но Оуен знае, че го лъжа. Не е глупак. Знае го и е прав. Само не знае защо.


	По дяволите. _По дяволите!_
	Това, което не мога да понеса, е обидата — че допуска, че мога да стана от леглото с него и да отида при Люк. Ако не беше баща на Фрея, това щеше да ми бъде достатъчно да сложа край на отношенията ни. Имала съм ревниви гаджета в миналото, те са отровни — отровни за връзката и за самоуважението ти. Накрая стигаш дотам вечно да се оглеждаш уплашено през рамо и да се съмняваш в собственото си поведение. Наистина ли флиртувах с онзи мъж? Не е било съзнателно. Погледнах ли приятеля му, сякаш си го търся? Беше ли деколтето ми твърде дълбоко, полата — твърде къса, усмивката — твърде широка?
	Преставаш да вярваш в себе си, съмненията в теб самата изместват любовта и увереността.
	Искам да му се обадя и да му кажа това — че ако ми няма доверие, помежду ни е свършено. Няма да живея така, подозирана за нещо, което не съм направила, принудена да отричам изневери, които съществуват само във въображението му.
	Но не мога да причиня това на Фрея. Знам какво е да живееш без един родител и не го искам за нея.
	Плътна завивка от облаци покриват небето и в Мелницата е мрачно и хладно, печката гори слабо и изведнъж, точно когато чувам, че Фрея се пробужда с хленч, решавам, че трябва да изляза. Ще отида в кръчмата за вечеря. Може би ще науча нещо, ще говоря с Мери Рен за разследването на полицията. Явно Кейт няма намерение да слезе при мен скоро, а дори и да го направи, не съм сигурна, че мога да я погледна в очите, дали мога да седя срещу нея на вечеря, разменяйки си общи приказки, с призрака, надвиснал помежду ни, и с имейла на Оуен като отрова в телефона ми.
	Тичам в стаята горе и бързо обличам Фрея в едно яке. После се уверявам, че покривалото за дъжд е в багажника на количката, и потеглям с нея навън по пясъчния бряг. Вятърът брули лицата ни, когато поемаме към Солтън.


>>
	Разполагам с много време за мислене по време на студената, ветровита разходка до Солтън. Премръзналите ми крака изминават бавно километър след километър. Мислите ми се лутат между огорчени разсъждения за издънките на Оуен като партньор и гузната ми съвест, че и аз не се държах идеално с него. Изреждам наум недостатъците му — избухливия нрав, собственическото отношение, начина, по който осъществява плановете си, без да иска мнението ми.
	Но се намесват и други спомени. Извивката на гърба му, когато се навежда над ваната, за да сипе топла вода върху главичката на дъщеря ни. Добротата му. Находчивостта му. Любовта му към мен. И към Фрея.
	И под всичко това, като басов контрапункт, е моята собствена вина. Аз го лъгах. Лъгах, прикривах и премълчавах. Пазя тайни от него от деня, в който се запознахме, но през последните няколко седмици нещата ескалират и той знае, че нещо не е наред. Оуен винаги е подхождал собственически, но никога преди не е бил ревнив — не и така. И това сега е заради мен. Аз го направих такъв. Ние го направихме такъв. Аз, Фатима, Теа и Кейт.
	Изминах разстоянието почти неусетно, потънала в мислите си, но когато неясните образи в далечината постепенно се превръщат в къщи и сгради, не съм се и доближила до вземането на важните решения.
	Завивам към селската кръчма, разгъвайки замръзналите си пръсти върху дръжката на количката, и изтупвам една локвичка вода, която се е събрала върху покривалото. Чувам музика. Не записана музика, а на живо — хриптящи акордеони, подрънкващо банджо, весело скрибуцане на цигулки.
	Бутам вратата на бара и звукът ме посреща като стена заедно с мириса на пушек от камината, на бира, на весели хора. Средната възраст е доста над шейсет и почти всички са мъже.
	Главите се обръщат, но музиката не спира и докато си проправям път в прекалено топлото помещение, виждам Мери Рен седнала на едно от столчетата на бара. Гледа музикантите и потропва с крак в такт с музиката. Забелязва ме как стоя смутена на прага, кима и ми намига. Усмихвам й се в отговор, ослушвам се за момент, после се отправям към задната зала, забелязвайки сякаш за пръв път дървената ламперия по стените. Стомахът ми се свива, защото се сещам за бележките на Кейт, представям си колко лесно би било за всеки от присъстващите да дръпне небрежно стола си до стената с вадещата се дъска или мимоходом да пъхне ръка, отивайки към тоалетната… още по-лесно, ако си собственик на кръчмата.
	Спомням си небрежния коментар на Мери, че от пивоварната искат да продадат мястото, за да го превърнат в комплекс от ваканционни апартаменти. Оглеждам стените и забелязвам лющещата се боя, протритите килими и столове. Мисля си какво би означавало това за Джери. Той е работил тук през целия си живот — тази кръчма осигурява прехраната му, социалния му живот, пенсията му. Какво друго би могъл да прави? Не съм сигурна дали заради погледите, вперени в мен, горещината и шума, или осъзнаването, че изнудвачът на Кейт може да е от другата страна на бара, но внезапно ме връхлита клаустрофобия и параноя. Всички тези местни ухилени старци с многозначителни изражения, нацупената сервитьорка, скръстила ръце, всички знаят коя съм, сигурна съм.
	Промъквам се през тълпата към тоалетните и вкарвам количката на Фрея вътре, после оставям вратата да се затвори и се подпирам на нея, наслаждавайки се на прохладата и тишината. Затварям очи и си казвам: _Можеш да го направиш. Не им позволявай да те изплашат._
	Чак когато отварям очи, виждам изписаните с избледнял, размазан тънкописец думи на вратата, отразени в мърлявото огледало.
	_Марк Рен е мръсен перверзник!!!_
	Кръвта нахлува в бузите ми, изгаряща вълна от срам. Думите са написани отдавна и се разчитат трудно, но все пак си личат. И някой друг, по-наскоро, е задраскал Марк и е написал отгоре с химикал Сержант.
	Защо не съм си дала сметка? Защо не съм си дала сметка, че една лъжа може да надживее истината и че на това място хората не забравят. Тук не е Лондон, където миналото се пренаписва отново и отново, докато не изчезне съвсем. Тук нищо не се забравя, призракът на моята грешка ще преследва Марк Рен завинаги. Ще преследва и мен.
	Отивам до чешмата и плискам лицето си с вода, докато Фрея ме наблюдава с любопитство. После се изправям и се гледам в огледалото. Да, аз съм виновна. Знам го. Но не съм виновна само аз. И ако мога да се изправя пред себе си, мога да се изправя и пред тях.
	Отварям вратата към кръчмата и бутам решително количката на Фрея към бара.
	— Айза Уайлд! — провиква се леко завалян глас зад бара. — Мислех, че си заминала от Солтън за нови десет години. Какво ще пиеш?
	Обръщам се и виждам самия Джери да ми се хили насреща, а златният му зъб проблясва на светлината от огъня. Лъска една чаша с кърпа, която е виждала и по-добри времена.
	— Здрасти, Джери — казвам. Фрея рита и ръкомаха. Успява да разкопчае покривалото за дъжд с едно особено гневно замахване и изпищява тържествуващо. Вдигам я на ръце и я притискам към рамото си, за да я успокоя. — Пускаш бебета в бара, нали?
	— Стига да не пият бира — отвръща Джери с нащърбената си и миришеща на уиски усмивка. — Какво ще поръчаш?
	— Сервираш ли храна?
	— Не преди шест, но вече е… — Той поглежда часовника над бара. — Вече е почти толкова — ето ти менюто.
	Подава ми мърляв измачкан лист хартия през бара и аз го изучавам. Сандвичи… рибен пай… омар със заливка… бургер и пържени картофи…
	— Ще хапна рибен пай — казвам накрая. — И… може би чаша бяло вино.
	Защо не, почти шест е.
	— Да ти отворя ли сметка?
	— Разбира се, искаш ли кредитната ми карта? — Посягам към чантата си, той се смее и клати глава.
	— Знам къде да те намеря.
	Казана от него, изтърканата фраза прозвучава леко заплашително. Все пак се усмихвам и кимам към задното помещение, където е по-тихо и има две-три свободни маси.
	— Ще седна ей там, нали може?
	— Върви. Аз ще ти донеса питието лично. Няма да го носиш заедно с малката.
	Кимам и си проправям път към задната стая. Едната от трите маси е до вратата и е осеяна с мазни халби. Някой е съборил бирата си и локвата още си стои на пода. Другата маса, в ъгъла, не е много по-хубава. Една оса кръжи над локвичка разлята бира, уловена под обърната чаша, а разкъсаната седалка от изкуствена кожа е покрита с кучешки косми. Обаче до тази маса има място за количката на Фрея, така че премествам чашите на другата маса, изтривам повърхността с една подложка за бира и двете с Фрея се настаняваме, като пъхам количката в празното място. Фрея се върти в ръцете ми, блъска глава в гърдите ми и ми става ясно, че няма да мога да отложа храненето й, докато се приберем в Мелницата. Тя е решила, че е време за ядене, и ще зареве всеки момент. Не е място, където бих избрала да я кърмя — кърмила съм в кръчми и преди, и то често, но обичайно в присъствието на Оуен и честно казано в Лондон никой не би се впечатлил, ако ще да кърмиш и котка. Тук, както съм сама, е съвсем различно и не съм сигурна как ще реагират Джери и редовните посетители, но нямам избор, освен ако не искам Фрея да се разплаче оглушително. Разкопчавам якето си и пренареждам слоевете дрехи, така че да съм максимално прикрита, после я поднасям към гърдата си и бързо завивам и двете ни с якето.
	Няколко глави се обръщат, докато тя захапе, и един старец с бяла брада ме зяпа с искрено любопитство. Замислям се смутена какво би казала Кейт за мръсните старци, които клюкарят в кръчмата, когато Джери пристига с поднос с чаша бяло вино и нож и вилица, завити с бяла салфетка.
	— Ще трябва да те таксуваме, че си внесла своя храна — смее се той и кима към гърдите ми, а аз усещам как се изчервявам. Успявам да се засмея от любезност.
	— Съжалявам, беше гладна. Нямаш нищо против, нали?
	— Аз не. И съм сигурен, че останалите също нямат нищо против да оплакнат окото. — Той се разсмива шумно, звук, който се подема като ехо от приятелите му край бара и отново усещам как лицето ми пламва. Още глави се обръщат към мен, а белокосият старец ми намига и после започва да се киска, почесвайки се по чатала, докато шепне нещо на приятеля си и кима към мястото, където седя.
	Сериозно се замислям да кажа на Джери, че се отказвам от рибния пай, когато той плъзва чашата пред мен и после кима към бара.
	— Питието е от приятеля ти, между другото.
	Приятеля ми? Вдигам поглед и очите ми срещат… очите на Люк Рошфор.
	Той седи до бара и докато го гледам, вдига чашата си съм мен. Изражението му е някак… печално? Не съм сигурна.
	Мисля си за Оуен. За имейла, който ми изпрати. За това, което би казал, ако влезеше в бара точно сега, и отново усещам неловкото присвиване в стомаха. Но преди да измисля какво да кажа, Джери се е отдалечил и осъзнавам, че Люк се е изправил и върви към мен.
	Не мога да избягам. Заклещена съм от количката вляво и столовете на група хора вдясно. Освен това не мога да мърдам, защото Фрея суче от разголената ми гърда под якето. Няма как да се измъкна, преди той да стигне до мен. Не мога дори да стана да го поздравя, без нещо да се размести или Фрея да изрита якето.
	Мисля си за окървавената овца.
	Мисля си за Фрея, плачеща в ръцете му.
	Мисля си за рисунките, за подозренията на Оуен и страните ми пламват. Не мога да определя дали от гняв, или от нещо друго.
	— Виж — казвам, когато той се приближава с халба в ръка. Искам да бъда смела, пряма, но неволно се свивам назад в стола си. — Виж, Люк…
	— Съжалявам — казва той рязко, като ме прекъсва. — За случилото се. С бебето ти. — Лицето му е сериозно, очите — тъмни, в слабо осветената зала. — Просто се опитвах да помогна, но беше глупава постъпка. Давам си сметка.
	Не това очаквах да каже и сега гневът ми се е изпарил, така че речта ми, че искам той да стои настрана от мен, по дяволите, секва и не съм сигурна какво да кажа.
	— Питието — знам, безсмислено е, но аз… приеми го като предложение за примирие. Съжалявам. Повече няма да те безпокоя.
	Той се обръща да си ходи, но нещо се надига в мен и изненадващо се чувам да изричам:
	— Чакай.
	Той се обръща, но изражението му е резервирано. Отказва да срещне погледа ми, но все пак има нещо… някаква надежда?
	— Ти… ти не трябваше да вземаш Фрея — казвам накрая. — Но приемам извинението ти.
	Той стои мълчаливо изправен до масата и после кимва леко, непохватно приемайки чутото, и погледите ни се срещат. Може би неговата несигурност, начинът, по който стои с прегърбени рамене като дете, което се стеснява от ръста си. Или може би очите му, начинът, по който не се отделят от моите с някаква болезнена уязвимост, но за минута той прилича на петнайсетгодишния Люк и сърцето ми сякаш прескача няколко удара.


	Мисля за Оуен и обвиненията му, за това, което си мисли, че съм извършила… и усещам как ме завладява безразсъдство.
	— Люк, аз… искаш ли да седнеш?
	Той не отговаря. За минута си мисля, че ще се престори, че не ме е чул, че ще се обърне и ще си тръгне.
	Но после той самият преглъща, виждам как се движат мускулите в гърлото му.
	— Сигурна ли си? — пита.
	Кимам и той си дърпа един стол и сяда, с бирата в ръка, и се взира в кехлибарената течност.
	Следва дълго мълчание и мъжете на бара се извръщат, сякаш присъствието на Люк е като някакъв щит от любопитството им. Усещам силното засмукване на Фрея и ръчичките й, които ме мачкат. Люк седи, без да поглежда към нас двете, извърнал е очи.
	— Чу ли… чу ли новината? — пита накрая.
	— За… — Спирам. Искам да кажа: „за костите“, но някак не мога да се принудя да изрека думите. Той кима.
	— Идентифицирали са тялото. Амброуз е.
	— Чух — преглъщам отново. — Люк, много, много съжалявам.
	— Благодаря. — Френският му акцент е по-силен, както ставаше често в моменти на стрес. Той клати глава, сякаш се опитва да прогони нежеланите мисли. — Аз… се изненадах колко много ме заболя.
	Дъхът ми секва и отново си давам сметка какво сме направили — доживотната присъда, която причинихме не само на нас самите, но и на Люк.
	— Съобщи… съобщи ли на майка си? — успявам да попитам.
	— Не. Тя така или иначе няма да се впечатли. Освен това не заслужава името му — добавя Люк тихо.
	Отпивам голяма глътка от виното, опитвайки да успокоя сърцето си, което блъска силно.
	— Тя… беше наркоманка, нали?
	— Да. Хероин. А по-късно мина на метадон.
	Произнася думата както е на френски и за момент не го разбирам, после осъзнавам какво е казал и прехапвам устната си, съжалявайки, че съм повдигнала темата. Люк мълчи и се взира в бирата си, а аз не знам какво да кажа, как да върна думите си назад. Той дойде тук, за да опита да оправи нещата помежду ни, а аз само му напомних за всичко, което е загубил.
	Появата на едно младо момиче с вдигаща пара чиния с рибен пай ме спасява от необходимостта да говоря. Тя стоварва пая пред мен без предисловия и пита:
	— Някакъв сос?
	— Не — отговарям с мъка. — Не, благодаря, така е добре.
	Опитвам от пая със сметана и настъргано сирене отгоре, което се е разтопило на мехурчета, но има вкус на стърготини. Меките парченца риба се трошат в устата ми и усещам как една кост задира гърлото ми, когато преглъщам хапката си.
	Люк не казва нищо, просто седи мълчалив и замислен. Големите му ръце са отпуснати върху масата, пръстите му са леко свити и си спомням онази сутрин в пощата, трудно сдържания му гняв, раните по кокалчетата, страха, който изпитах в негово присъствие. Мисля си за овцата, за кръвта по ръцете му… и се чудя.
	Люк е гневен, знам това. Но ако бях на негово място, и аз щях да бъда гневна.


	Късно е. Фрея спи, отпусната върху гърдите ми, а с Люк сме се умълчали, след като сме говорили часове наред. Сега просто седим, един до друг и я гледаме как диша, всеки потънал в собствените си мисли.
	Когато прозвучава камбанката за последните поръчки, не мога да повярвам, че е минало толкова време. Вадя телефона си, за да проверя колко е часът, и наистина е единайсет без десет.
	— Благодаря — казвам на Люк, когато той се изправя и се протяга. Поглежда ме изненадан.
	— За какво?
	— За тази вечер. Имах нужда да изляза, да забравя всичко, поне за малко. — Докато изричам тези думи, осъзнавам, че не съм се сещала за Оуен часове наред, както и за Кейт. Разтривам лицето си, раздвижвам скованите си крака.
	— Няма нищо. — Той се навежда и взема Фрея от мен, много нежно, така че аз мога да се измъкна от мястото си зад малката маса. Виждам как я гушва непохватно до гърдите си и се усмихвам, когато тя въздиша тихо и после се притиска до топлото му тяло.
	— Имаш вроден усет. Искаш ли да имаш деца?
	— Няма да имам деца — казва той спокойно и категорично и аз го поглеждам изненадана.
	— Наистина ли? Защо? Не обичаш деца?
	— Не е това. Аз нямах щастливо детство. Ако те увредят, има голяма вероятност да направиш същото с децата си.
	— Глупости. — Вземам Фрея от ръцете му и я поставям внимателно в количката. Притискам длан върху гърдите й, а клепачите й се отварят и затварят няколко пъти, преди отново да се предаде на съня. — Ако това беше вярно, никой от нас нямаше да създаде поколение. Всеки си има някакъв емоционален багаж. Ами всички добри качества, които можеш да предадеш на децата си?
	— У мен няма нищо, което някое дете да трябва да притежава — казва той и за момент си мисля, че се шегува, но не е така, той е напълно сериозен и тъжен. — И не бих рискувал друго дете да бъде отгледано така, както бях отгледан аз.
	— Люк… това… това е толкова тъжно. Сигурна съм, че изобщо не би приличал на майка си.
	— Няма как да го знаеш.
	— Така е, но никой не знае със сигурност какъв родител ще бъде. На ужасни хора им се раждат бебета всеки ден — но разликата е, че на тях не им пука. А на теб — да.
	Той свива рамене, пъха ръце в якето си и после ми помага да облека своето.
	— Няма значение. Няма да имам деца. Не искам да създам дете в свят като този.
	Отвън на паркинга Люк пъха ръце в джобовете си и прегърбва рамене.
	— Може ли да те изпратя?
	— Не ти е по път и ще удължиш ходенето си с много километри.
	Но още докато го изричам, осъзнавам, че нямам представа къде живее той. Все пак Мелницата не е на път заникъде, нали така?
	— Всъщност не се отклонявам много — казва той. — Живея на крайбрежния път, по посока на училището. Най-бързият път дотам е през тресавището.
	О, това обяснява много. Например защо е минавал край Мелницата в нощта на вечерята в „Солтън Хаус“. Усещам леко угризение, че не бях повярвала на историята му.
	Не знам какво да кажа.
	Имам ли доверие на Люк? Отговорът е _не_. Но след разговора ми с Кейт тази сутрин, след начина, по който тя избяга, за да не отговори на въпросите ми… Вече не съм сигурна дали имам доверие на когото и да било по тези места.


	Не си взех фенерче, а заради плътните облаци нощта е много тъмна. Вървим бавно, аз бутам количката, а Люк следи за посоката. Говорим си тихо. Един камион ни задминава и Люк вдига ръка за поздрав.
	— … нощ, Люк — чува се слабо през един от прозорците и аз се впечатлявам как в известен смисъл Люк е успял там, където Кейт не е. Той си е изградил живот тук, станал е част от общността, докато тя продължава да бъде аутсайдер, както се изрази Мери.
	Вече сме до моста при устието, когато усещам, че имам камъче в обувката, и спираме, за да го извадя. Докато подскачам на един крак и после обувам отново обувката на босия си крак, Люк обляга лакти на парапета и гледа над естуара по посока на морето. Мъглата се е вдигнала, но заради ниските плътни облаци, устието тъне в мрак и не се вижда нищо, дори мъждивите светлини от Мелницата. Лицето му е непроницаемо, но аз си мисля за малката бяла палатка, скрита в мрака, и се чудя дали и той не мисли за нея.
	Когато отново съм обула обувката, отивам до него и аз подпирам ръце върху парапета. Макар че не се докосваме, ръцете ни са толкова близо, че усещам топлината на кожата му през тънката материя на якетата ни.
	— Люк — започвам, но без предупреждение той се обръща и топлите му устни са върху моите и аз усещам прилив на желание, което е толкова силно, че почти ме зашеметява.
	За момент не правя нищо, просто стоя там, опряла пръсти в ребрата му. Устата му гори заедно с моята, сърцето ми бие като барабан в гърдите. Но после осъзнавам какво правя и ме залива студена вълна.
	— Люк, не.
	— Съжалявам. — Изглежда покрусен. — Съжалявам… не знам какво…
	Той млъква и двамата просто стоим обърнати един към друг, а дишането ни е забързано и повърхностно. Знам, че объркването и нещастието на лицето му сигурно е изписано и на моето.
	— _Гадост_ — почти изплюва той и удря с юмрук по парапета. — Защо винаги прецаквам нещата?
	— Люк, не си… не…
	Болката в гърлото ми се е върнала, преглъщам с мъка.
	— Омъжена съм — казвам, макар че това не е вярно, но е единственото, което има значение. Каквито и проблеми да имам, Оуен е бащата на детето ми и двамата с него сме заедно — толкова. Нямам намерение да кръшкам.
	— Знам — казва той съвсем тихо и не ме поглежда, а се обръща и тръгва по моста към Мелницата.
	На няколко крачки пред мен е, когато заговаря отново, толкова тихо, че не съм сигурна правилно ли съм чула думите му.
	— Направих такава грешка… Трябваше да избера теб.


>>
	_Трябваше да избера теб._
	Какво означава това? Искам да го попитам, докато вървим бавно по неравната пътека покрай устието, но мълчанието на Люк е непроницаемо.
	Какво значеше това? Какво се е случило между него и Кейт?
	Но не мога да намеря начин да го попитам, освен това се страхувам. Страхувам се какво може да ме попита той на свой ред. Не мога да настоявам за истината, когато прикривам толкова много лъжи.
	Вместо това внимателно бутам количката на Фрея покрай локвите и коловозите в разбитата пътека. Валяло е проливно, докато съм била в кръчмата, и след края на асфалта пътеката е съвсем разкаляна.
	Присъствието на Люк, който нагажда крачките си по моите, е направо болезнено. Накрая правя неубедителен опит да го освободя, да му дам възможност да си тръгне.
	— Няма нужда да ме изпращаш чак до Мелницата, нали знаеш. Ако искаш да минеш напряко оттук, спести си ходенето…
	Но той клати глава.
	— Ще имаш нужда от помощ.
	Чак когато стигаме до Мелницата, осъзнавам какво е имал предвид.
	Приливът е силен — нивото му е по-високо, отколкото някога съм го виждала. Дървеното мостче не се вижда, потопено е напълно — и отвъд черната вода Мелницата изглежда напълно откъсната от брега. Мостчето сигурно е на няколко сантиметра под водата, но не мога да различа къде свършва брегът и къде започва водата, камо ли да видя неясната форма на тъмните греди под водата.
	Ако бях сама, можеше да рискувам, но с количката? Тежка е и ако едно от колелата излезе от мостчето, не съм сигурна, че ще я удържа да не се преобърне във водата.
	Усещам колко посърнала изглеждам, когато се обръщам към Люк.
	— По дяволите, какво ще правя?
	Той вдига поглед към тъмните прозорци.
	— Изглежда, Кейт е излязла. Можело е да остави някоя лампа светната. — Думите му са пълни с горчивина.
	— Бушонът изгоря — казвам. Люк свива рамене, необяснимо френски жест, който е нещо средно между примирение и презрение и усещам, че трябва да защитя Кейт, но няма какво да кажа, за да смекча неодобрението на Люк, още повече че едно гласче в главата ми изрича собственото ми огорчение. Как е могла Кейт да излезе и да ме остави да се оправям с това сама? Не може да не е знаела, че Люк ще ми помогне.
	— Вземи бебето — казва той и сочи количката.
	Вдигам Фрея на ръце. Тя спи и когато я вземам, се свива тежко на рамото ми.
	— Какво ще…
	Но спирам, когато Люк сваля обувките си, вдига количката и нагазва в тъмната вода. Стига до над глезените му, някъде до средата на прасците.
	— Люк, внимавай, не знаеш…
	Но той знае. Знае точно къде е мостчето. Крачи непогрешимо във водата, а аз затаявам дъх при всяка крачка, която прави, от страх, че ще пропусне гредата и ще падне от ръба в дълбоката вода. Но той успява. Стига до другата страна, където е останала съвсем тясна суха ивица, на която да сложи количката, после опитва да отвори вратата. Отключена е и се отваря широко, разкривайки тъмнината вътре. Люк вкарва количката.
	— Кейт? — гласът му отеква в тихата къща. Чувам щракване, когато опитва да светне лампите, натискайки ключа нагоре-надолу. Нищо не се случва. — Кейт?
	Той се появява отново до вратата, свива рамене, после навива крачолите си и тръгва да крачи с празни ръце към брега.


	— Чувствам се като в онези логически пъзели — казвам и опитвам да се засмея. — Имаш патица, лисица и лодка…
	Той се усмихва, а загорялата кожа край очите и устата му се набръчква. Не съм го виждала да се усмихва, откакто съм пристигнала.
	— Е, как ще го направим? — пита той. — Ще ми повериш ли Фрея, за да я пренеса?
	Колебая се и усмивката се стопява от очите му, когато вижда това.
	— Аз… имам ти доверие — казвам бързо, макар че не е съвсем вярно. — Не е това. Но тя не те познава — тревожа се, че може да се събуди и да започне да се бори да се измъкне от ръцете ти. Изненадващо силна е, когато не иска да я държат.
	— Добре — казва той. — Тогава… какво мислиш? Мога да пренеса и двете ви, но не съм сигурен, че мостчето ще издържи тежестта на двама ни.
	Засмивам се на това.
	— Няма да ти дам да ме носиш, Люк. Независимо по мост или не.
	Той свива рамене.
	— Правил съм го.
	Прав е. Бях забравила напълно, но сега, като го казва, картината изплува в паметта ми — напечен от слънцето плаж, приливът отнесе обувката ми. Нямаше как да се върнем, освен през скалите и след като ме гледа да куцукам с разранения си крак петнайсетина минути под съчувствените погледи на Фатима, Кейт и Теа, които ми предлагаха обувките си, но аз отказвах да приема, Люк ме вдигна на ръце, без да каже и дума, и ме пренесе на гръб през останалото разстояние до Мелницата.
	Сега си го спомням толкова добре — ръцете му върху бедрата ми, мускулите на гърба му се движат под гърдите ми, уханието на врата му — на топла кожа и сапун.
	Усещам, че се изчервявам.
	— Бях на петнайсет. Сега съм малко по-тежка.
	— Свали си обувките — казва той и аз куцукам на един крак, опитвайки да държа Фрея с една ръка, докато събувам сандалите си с другата. В следващия момент, преди да успея да възразя, той е коленичил и разкопчава каишките. Свалям едната обувка, вече червена като домат, благодарна, че е толкова тъмно, после го изчаквам да разкопчае и другата, преди да се изправи.
	— Хвани ме за ръка — казва и пристъпва във водата. — Върви след мен. Съвсем близо зад мен, възможно най-близо.
	Хващам ръката му със свободната си ръка, тази, която не държи Фрея, и пристъпвам във водата.
	Толкова е студено, че се сепвам, но после босите ми пръсти докосват нещо топло — краката ми докосват неговите под водата.
	Стоим така за момент, за да запазим равновесие, после Люк казва:
	— Аз ще направя голяма крачка, ти ме следвай. Тук е изгнилата дъска, трябва да я прескочим.
	Кимам и си спомням дупката на мостчето и как прекарвах количката над най-изгнилите места. Но, слава богу, Люк е тук — нямаше да имам никаква представа кои дъски са здрави и кои — пропаднали. Гледам го как прави широка крачка и повтарям след него, но на мен ми е по-трудно и дъските под водата са хлъзгави. Кракът ми се плъзга по едно водорасло и усещам как политам.
	Извиквам неволно и звукът отеква над водата. Но Люк ме държи здраво, пръстите му стискат ръката ми над лакътя толкова силно, че чак ме боли.
	— Всичко е наред — казва той настойчиво. — Няма да паднеш.
	Кимам задавено и внимавам да не нараня Фрея, докато си възвръщам равновесието и опитвам да успокоя дишането си. Някакво куче в далечината реагира с няколко излайвания на писъка ми, но после утихва. Дали е бил Шадоу?
	— Съжалявам — казвам разтреперана. — Заради дъските, хлъзгави са.
	— Няма нищо. — Пръстите му отпускат леко ръката ми, но не съвсем. — Всичко е наред.
	Кимам и минаваме през последните няколко дъски, като той държи здраво ръката ми, но вече без да ми причинява болка.
	На отсрещния край усещам, че съм задъхана, сърцето ми бие абсурдно бързо в гърдите ми. Удивителното е, че Фрея спи дълбоко.
	— Бла… благодаря — успявам да изрека и гласът ми трепери, въпреки че вече съм на твърда земя и в безопасност. — Благодаря, Люк, не знам какво щях да правя, ако не беше тук.
	Какво щях да правя? Представям си как опитвам да насоча клатещата се количка по хлъзгавия опасен мост, а колелата й са наполовина под водата или как седя под студения дъжд и чакам Кейт да се върне откъдето е отишла. Огорчението ми пламва отново. Как може да изчезне така, без да ми прати поне есемес?
	— Знаеш ли къде са свещите? — пита Люк и аз клатя глава. Той цъка с език, но дали от отвращение, или неодобрение, или нещо друго, не мога да преценя, и ме бута в тъмния търбух на Мелницата. Следвам го, после спирам несигурно на средата. Подгъвът на роклята ми е мокър и залепнал за краката и знам, че сигурно образувам кална локва на пода. Сещам се също така, с известно раздразнение, че сандалите ми са от другата страна на моста. Карай. Приливът няма да стане по-висок, иначе Мелницата направо ще отплава в морето. Ще ги прибера утре, когато водата се отдръпне.
	Освен това треперя, студеният вятър от отворената врата вледенява мокрия плат до краката ми. Но Люк е зает да тършува из шкафовете и чувам драскане на клечка кибрит, подушвам парафин и виждам пламък в тъмното до мивката. Люк стои там с маслена лампа в ръка и настройва пламъка, така че да е ярък, без да пуши. Когато пламъкът става стабилен, Люк намества стъкления матиран глобус отгоре и изведнъж припукващата светлина се превръща в златисто сияние.
	Той затваря вратата и двамата се споглеждаме. Малкият кръг от светлина е някак по-интимен от тъмнината, придържа ни близо един до друг в тясното осветено пространство. Само на сантиметри един от друг сме, чудейки се какво мисли другият. В меката светлина виждам една вена на гърлото му, която пулсира бързо като сърцето ми, и някаква тръпка преминава през тялото ми. Толкова ми е трудно да го разгадая, толкова непроницаемо е лицето му — но знам, че това е само на повърхността, че под нея той е също толкова развълнуван, колкото съм и аз. Не издържам да го гледам в очите и свеждам поглед, изплашена какво може да види той.
	Той се прокашля, звукът отеква непоносимо силен в тихата къща и двамата заговаряме едновременно.
	— Е, аз трябва да…
	— Сигурно…
	Млъкваме и се засмиваме нервно.
	— Първо ти — казвам.
	Той клати глава.
	— Не, какво искаш да кажеш?
	— О, нищо. Просто… — Кимам към Фрея. — Знаеш. Трябва да я сложа в леглото.
	— Къде спи тя?
	— В… — Спирам, преглъщам. — В старата ти стая.
	Той вдига глава, но не съм сигурна дали е от изненада, шок, или нещо друго. Трябва да е толкова странно за него — да вижда как Кейт се разпорежда в дома на детството му, и отново съм поразена от несправедливостта на случилото се.
	— О, ясно. — Светлината се раздвижва, сякаш ръката му, която държи лампата, трепери леко, но може да е и течението. — Добре, аз ще ти донеса лампата горе — не можеш да крепиш и дете, и лампа по стълбите. — Той кима към паянтовото стълбище, което се вие нагоре в ъгъла на стаята. — Ако някой изтърве свещ там, цялото място ще лумне в пламъци за минути.
	— Благодаря — казвам и той се обръща, без да каже и дума повече, и тръгва нагоре по стълбите, а аз го следвам. Кръгът от светлина се губи между гредите.
	Пред вратата на старата си стая той спира и чувам как рязко си поема дъх, но когато се изравнявам с него, лицето му е почти безизразно. Просто гледа стаята, леглото, което някога беше негово, сега отрупано от нахвърляните ми дрехи и люлката, където са юрганчето на Фрея и плюшеното й слонче. Моите чанти са пръснати по _неговия_ под, моите кремове и лосиони са по _неговото_ старо бюро.
	— Люк, съжалявам — изричам, внезапно отчаяна.
	— За какво? — пита той. Гласът му е спокоен като лицето му, но виждам онази вена на врата му, виждам как поклаща глава и поставя лампата на нощното шкафче, после се обръща, без да каже и дума, и изчезва в тъмнината.


	Когато Фрея е настанена удобно и спи в креватчето си, вземам лампата и предпазливо слизам долу, като осветявам пътя си със златистата светлина, която хвърля повече сенки, отколкото разсейва.
	Очаквах да си е тръгнал, но когато стигам до последното стъпало, различавам фигура, която се надига от дивана. Вдигам лампата по-високо и виждам, че е той.
	Поставям лампата на малката масичка до дивана и без думи, сякаш това е нещо, за което сме се уговорили, той хваща лицето ми в дланите си и ме целува. Този път аз не казвам нищо, не протестирам, не го отблъсквам — само отвръщам на целувката му, прокарвам пръсти под ризата му, усещам гладката му кожа, релефа на костите, мускулите, белезите, потапям се в горещината на устата му.
	Когато Люк ме целуна на моста, имах чувството, че предавам Оуен, макар че дори не отвърнах на целувката му. Но сега не изпитвам никаква вина. Сега се връщам в онези дни, когато единствено копнеех Люк да ме целуне, да ме докосне — преди да познавам Оуен, преди да съм родила Фрея, преди рисунките и свръхдозата на Амброуз — преди всичко това.
	Мога да изредя разочарованията си от Оуен, да ги изброя на пръстите си: несправедливите обвинения, липсата на доверие и капакът на всичко — имейла със списъка на криминалните прояви на Люк. Сякаш точно това е нещото, което ще ме спре да бъда с мъжа, когото винаги съм желала — и да, не се срамувам да го призная сега — мъжа, когото желая, откакто бях на петнайсет, и може би още желая.
	Но не правя това. Не опитвам да оправдая действията си. Просто забравям за настоящето, позволявам на течението да го откъсне от пръстите ми и си позволявам да се потопя в миналото, като тяло, пропадащо в дълбока вода. Чувствам, сякаш се давя, водата се сключва над главата ми и потъвам, но дори не ми пука.
	Отпускаме се на дивана, сплели ръце и крака и помагам на Люк да издърпа тениската си през главата. В стомаха ми бушува настойчиво желание да усетя кожата му до моята — нужда, която измества стеснението ми от стриите и бялата отпусната кожа, която някога беше загоряла и стегната.
	Знам, че би трябвало да опитам да спра, но истината е, че не изпитвам никаква вина. Нищо друго няма значение, когато той започва да ме съблича, разкопчавайки копчетата ми едно по едно.
	Пръстите ми са на корема на Люк, когато той внезапно спира и се дръпва. Сърцето ми спира. Лицето ми е вкаменено от срам, когато сядам, готова да се прикрия с роклята си и да започна с неловките обяснения.
	Чак когато той отива до входната врата и дръпва резето, разбирам и замайващата горещина ме залива отново. Осъзнавам че се случва, че наистина ще го направим.
	Когато се обръща отново към мен, той се усмихва. Усмивка, която преобразява сериозното му лице в лицето на петнайсетгодишното момче, което познавах. Трудно ми е да дишам — но болката, болката, която е там, откакто открих рисунките на масата, откакто чух гневните обвинения на Оуен, откакто всичко това започна, болката я няма.
	Мекият продънен диван въздиша, когато Люк се отпуска върху него. Аз лежа по гръб и той ме взема в обятията си, усещам тежестта му. Устните ми докосват врата му, усещат нежната му кожа, долавят вкуса на сол от потта му… и после внезапно замръзвам.
	Горе на площадката, на последните стъпала, нещо се движи. Една фигура в тъмнината.
	Люк спира, повдига се на лакти, усетил внезапното напрежение на мускулите ми.
	— Айза? Добре ли си?
	Не мога да отговоря. Очите ми са вперени в тъмното пространство. Нещо — _някой_ — е там горе.
	В главата ми проблясват разни образи. Изкормената овца. Окървавената бележка. Пликът с рисунки от миналото…
	Люк се обръща и поглежда през рамо по посока на погледа ми.
	Ставането му раздвижва въздуха и пламъкът лумва по-силно. За съвсем кратък миг пламъкът осветява лицето на човека, който стои в тъмното и ни гледа мълчаливо.
	Кейт е.
	Издавам звук — не писък, но нещо близо до това, и Кейт се обръща и изчезва към притихналия горен етаж.
	Люк бързо облича тениската си, закопчава дънките. Изкачва стъпалата по две, но Кейт е по-бърза от него. Вече е по средата на стълбите към следващия етаж и чувам вратата на тавана да се затръшва, след което ключът се завърта в ключалката. Люк започва да блъска по вратата.
	— Кейт! Кейт! Пусни ме да вляза!
	Никакъв отговор.
	Започвам да закопчавам роклята си с треперещи пръсти, после се изправям с олюляване.
	Стъпките на Люк отекват по стълбите, ходи бавно, а лицето му е мрачно.
	— По дяволите!
	— Тя е била там? — шепна. — През цялото време? Защо не дойде, когато я викахме?
	— Кой знае! — Той поставя длани върху лицето си, сякаш може да прогони образа на Кейт.
	— Колко дълго е стояла там?
	— Не знам.
	Страните ми горят.
	Седим мълчаливи един до друг на дивана дълго време. Лицето на Люк е безизразно. Не знам какво е моето изражение, но в главата ми е бъркотия от емоции, подозрения и отчаяние. Какво _правеше_ тя там, шпионирайки ни по този начин?
	Спомням си момента, когато пламъкът освети лицето й — като бяла маска в мрака, широко отворени очи, стиснати устни, сякаш се напряга да не закрещи. Лице на непозната. Какво се беше случило с моята приятелка, жената, която мислех, че познавам?
	— Трябва да тръгвам — казва Люк накрая и макар че се изправя, не тръгва към вратата. Просто стои и ме гледа, тъмните му вежди са сключени намръщено, а сенките, които падат върху скулите му, придават на лицето му призрачен, измъчен вид.
	Чува се шум горе, Фрея проплаква и аз ставам. Разколебана съм какво да правя, но Люк заговаря преди мен.
	— Не оставай тук, Айза, не е безопасно.
	— Какво? — заковавам се на място, без да прикривам шока си. — Какво имаш предвид?
	— Това място. — Той маха с ръка към Мелницата, водата навън, липсата на осветление, паянтовите стъпала. — Но не е само това… аз…
	Той млъква и разтрива очите си с ръка, после си поема дълбоко дъх.
	— Не искам да те оставям сама с нея.
	— Люк, тя ти е сестра.
	— Не ми е сестра и знам, че я мислиш за приятелка, но, Айза, не можеш… да й имаш доверие.
	Той е понижил гласа си почти до шепот, макар че е невъзможно Кейт да ни чуе — тя е на третия етаж и зад заключена врата.
	Клатя глава, отказвайки да му повярвам. Каквото и да е направила Кейт, под каквото и напрежение да е в момента, тя ми е приятелка. Приятелка ми е от почти двайсет години. Отказвам — не мога да слушам Люк.
	— Не очаквам да ми повярваш. — Сега говори забързано. Плачът на Фрея горе се засилва и аз поглеждам към стълбите, искам да отида при нея, но Люк още държи китката ми, стиска я нежно, но решително. — Но все пак, моля те, бъди внимателна. Както казах, мисля, че трябва да си тръгнеш от Мелницата.
	— Ще си тръгна утре — казвам с натежало сърце, като се сещам за Оуен и това, което ме очаква в Лондон. Но Люк клати глава.
	— Сега. Тази вечер.
	— Люк, не мога. Няма влак до сутринта.
	— Тогава ела в моя апартамент. Пренощувай при мен. Аз ще спя на канапето — добавя бързо. — Ако предпочиташ така. Няма да съм спокоен, като знам, че си тук, сама.
	_Не съм сама_ — мисля си. — _С Кейт съм._
	Фрея отново изплаква и аз вземам решението си.
	— Няма да си тръгна тази вечер, Люк. Няма да влача Фрея и багажа си през тресавището посред нощ…
	— Извикай такси — прекъсва ме той, но аз продължавам да говоря, без да обръщам внимание на доводите му.
	— … ще си тръгна утре сутринта. Ще хвана влака в 8 часа, ако наистина се тревожиш, но няма начин да съм в опасност с Кейт. Просто няма. Познавам я от седемнайсет години, Люк, и не мога да го повярвам. Имам й доверие.
	— Аз я познавам по-дълго от теб — казва Люк толкова тихо, че едва го чувам от плача на Фрея. — И не й се доверявам.
	Писъците на Фрея са прекалено силни, за да продължа да не им обръщам внимание. Издърпвам китката си от пръстите му.
	— Лека нощ, Люк.
	— Лека нощ, Айза. — Изпраща ме с поглед, докато изчезвам по стълбите с маслената лампа, оставяйки го в тъмното. Горе вземам Фрея, усещам как малкото й телце се гърчи от сърдити ридания и в мълчанието, което следва, чувам щракването на резето и стъпките на Люк, преди да изчезне в нощта.


>>
	Тази нощ не спя. Лежа будна, а откъслечни реплики се лутат в главата ми. Рисунките, които Кейт каза, че е унищожила. Лъжите, които наговори. Лицето на Оуен, когато си тръгнах. Лицето на Люк, докато вървеше към мен в меката светлина от лампата.
	Опитвам да навържа всичко — несъответствията и разривът — но не успявам да разбера. И през цялото време в съзнанието ми се вият образите на момичетата, които бяхме, лицата проблясват, докато кръжат, отново и отново, преплитайки истини и лъжи, подозрения и спомени.
	Призори една фраза изплува в главата ми, кристално ясна, сякаш някой я е прошепнал в ухото ми.
	Люк, който казва: _Трябваше да избера теб._
	И отново се чудя… какво имаше предвид с това?


	Шест и трийсет е, когато Фрея се събужда, тя суче, а аз обмислям какво да правя. Част от мен знае, че трябва да се прибера у дома в Лондон, да опитам да се сдобря с Оуен. Колкото по-дълго ме няма, толкова по-трудно ще бъде да спася това, което е останало от връзката ни.
	Но не мога да го направя и докато лежа така и гледам доволното лице на Фрея, присвила очи срещу ярката утринна светлина, опитвам да разбера защо. Не е заради случилото се с Люк или поне не е само заради това. Дори не е, защото съм сърдита на Оуен, защото вече не съм. Случилото се снощи някак укроти гнева ми, накара ме да видя по колко различни начини съм го предавала през всички тези години.
	Защото всичко, което кажа сега, ще бъдат просто още лъжи. Не мога да му кажа истината, не и сега, и не само заради риска за кариерата му и това, че ще предам останалите. За да направя това, ще трябва да призная пред него това, което вече съм признала пред себе си — че връзката ни е изградена върху лъжите, които лично аз съм изричала в продължение на седемнайсет години.
	Трябва ми време. Време, за да измисля какво да правя, какви са чувствата ми към него. Какви са чувствата ми към _самата мен_.
	Но къде да отида, докато обмислям това? Имам предостатъчно приятели, но никого, при когото мога да се появя с бебе и без крайна дата за отпътуването си.
	Фатима ще каже „да“, без да се замисли, сигурна съм. Но не мога да й причиня това в нейната тясна, хаотична къща. Може би за седмица. Не повече.
	За едностайния апартамент на Теа не може да става и дума.
	Другите ми приятели са женени със собствени бебета. Свободните им спални — ако имат такива — са необходими за баби и дядовци или детегледачки.
	Брат ми Уил? Но той живее в Манчестър, има жена и близнаци и живее в двустаен апартамент.
	Не. Има само едно място, където мога да отида, освен у дома.
	Телефонът ми е на възглавницата до мен и го вземам, превъртам номерата, докато пръстът ми не се задържа над номера му. Татко.
	Той има стая, това е сигурно. В къщата с шест спални край Авимор, където живее сам. Помня какво каза Уил предния път, когато се върна от гостуване при татко.
	— Самотен е, Айза. Много би се радвал вие с Оуен да му отидете на гости.
	Но някак никога няма време. Прекалено далече е за пътуване за уикенда — девет часа с влак. И преди да родя Фрея, все изскачаше нещо — работа, годишен отпуск, ремонти в апартамента. После започнахме да се приготвяме за бебето, после, след раждането на Фрея, логистиката на пътуването с новородено…
	Разбира се, той дойде да види Фрея, когато тя се роди. Но сега осъзнавам с болка в сърцето, че не съм ходила да го навестя от почти… шест години? Възможно ли е? Изглежда ми невъзможно, но мисля, че е така. И тогава беше само защото една приятелка се омъжваше в Инвърнес и щеше да бъде грубо да не се отбия да го видя, щом съм толкова наблизо.
	Не е заради него, надявам се да разбира това. Обичам го — винаги съм го обичала. Но мъката му, огромната яма, която зейна след смъртта на мама, е прекалено сходна с моята собствена. Като виждам мъката му, година след година, се засилва и моята собствена мъка. Майка ми беше лепилото, което ни държеше заедно. Сега, без нея, сме просто хора, които изпитват болка, но не могат да си помогнат един на друг.
	Но той ще каже _да_. Той — за разлика от всички останали — би се радвал.


	Станало е седем, когато най-после се обличам, взимам Фрея и слизам в кухнята. През високите прозорци, гледащи към устието, виждам, че е отлив — надали нивото ще спадне още много. Естуарът е просто една дълбока канавка в средата на канала, широките брегове са оголени, пясъкът пука, докато съхне, а всички малки същества — миди, стриди и червеи — се оттеглят и крият край брега до настъпването на прилива.
	Кейт още не е станала — или поне не е слязла долу — олеква ми, когато осъзнавам, че с Фрея сме сами. Докосвам кафеварката, за да проверя дали не е топла, и се улавям, че поглеждам нагоре към стъпалата, където видях лицето й снощи, призрачно бяло в мрака. Не съм сигурна, че някога ще забравя изражението й. Гняв? Ужас? Нещо друго?
	Прокарвам пръсти през косата си — опитвам да измисля как да оправдая действията й. Кейт нито харесва, нито има доверие на Люк — и е ясно, че тези чувства са взаимни. Но защо ще стои така в тъмното? Защо не извика, не ме спря да направя грешката, която е смятала, че допускам?
	Едно нещо е ясно, не мога да остана тук — не и след снощи. Не само заради предупрежденията на Люк, но и защото доверието между Кейт и мен е загубено. Дали аз го унищожих с действията си снощи, или Кейт с лъжите си — няма значение.
	Важното е, че част от основите, върху които градих живота си, са разрушени. Вече не знам в какво вярвам. Вече не знам какво да кажа, ако ме разпитват в полицията. Историята, която си мислех, че зная, се разкъса на парчета — и на нейно място остават само съмнения и недоверие.
	Днес е сряда. Ще се върна в Лондон с първия влак, който успея да хвана, ще събера багажа си, докато Оуен е на работа, и ще замина за Шотландия. Мога да се обадя на Фатима и Теа оттам. Чак когато една сълза се спуска покрай носа ми и капва върху главата на Фрея, осъзнавам, че плача.


	Рик не вдига телефона си, когато му звъня за такси, и накрая натоварвам чантите в количката на Фрея и потеглям с нея в прохладния слънчев ден. Прекарвам количката боса по мостчето и пъхам крака в сандалите, които си стоят на отсрещната страна. До тях има отпечатъци от две по-големи обувки — тези на Люк, и виждам стъпките му, които прекосяват брега и после изчезват в калната бъркотия на пътеката.
	Минавам през портичката и поемам по дългия път към гарата, като говоря на Фрея, докато вървим — каквото и да е, за да се разсея от случилото се предната вечер и кашата, която ме очаква в Лондон.
	Тъкмо завивам по шосето, когато чувам скърцане по чакъла и натискане на клаксон, което ме кара да подскоча. Обръщам се с разтуптяно сърце и виждам едно много старо черно рено, което спира край пътя.
	Прозорецът на шофьора се отваря бавно и една посивяла глава се подава със строго изражение.
	— Мери!
	— Не исках да те плаша. — Силните й ръце се подпират на ръба на стъклото, косата й изглежда тъмна на фона на бледата кожа. Вечно мръсните й нокти потупват по боята. — Към гарата ли си тръгнала?
	Кимам и тя ми съобщава, без да се интересува от мнението ми:
	— Ще те закарам.
	— Благодаря — кимам смутено, — но… — Каня се да използвам столчето за кола като извинение, но очите ми попадат на количката, където Фрея е настанена удобно точно в столчето си за кола. Мери повдига едната си вежда.
	— Но?
	— Но… не искам да те затруднявам — завършвам неубедително.
	— Стига глупости — отвръща кратко тя и отваря задната врата. — Качвайте се.
	Някак не можах да измисля друго извинение, така че закопчавам Фрея в столчето й на задната седалка и после сядам мълчаливо отпред. Мери включва на скорост с някакво кашлящо стържене и потегляме. Караме мълчаливо може би около четвърт миля, но когато завиваме към прелеза, виждам мигащи светлини и спускащата се бариера. Очаква се да мине влак.
	— По дяволите — казва Мери и бавно спира колата пред бариерата. Гаси двигателя.
	— О, не. Това да не значи, че ще изтърва влака си?
	— Спуснали са бариерата за влака за Лондон. Ще трябва доста да се постарая, за да стигна навреме. Но може да имаш късмет. Понякога изчакват, ако са пристигнали по-рано от разписанието.
	Прехапвам устната си. Нямам закъде да бързам, но мисълта да чакам на гарата половин час с Мери не ме радва.
	Мълчанието в колата се проточва, смущавано само от приглушените звуци на Фрея на задната седалка. Но после Мери заговаря:
	— Ужасна новина за тялото…
	Размърдвам се на мястото си, подръпвайки колана от гърлото си, където се е качил и някак ме души.
	— К-какво имаш предвид? Идентифицирането ли?
	— Да, макар че не мисля, че някой е изненадан. Никой не вярва, че Амброуз би оставил децата си по този начин. Той беше всеотдаен баща, би минал през огън за тях. А да ги изостави заради някакъв дребен местен скандал? Не мисля, че дори би му пукало, камо ли да офейка и да остави децата да се оправят с последиците. — Тя потупва разядената гума на кормилото и после нервно прибира един кичур коса, който се е измъкнал от ластика й. — Но сега си мислех по-скоро за аутопсията.
	— Какво имаш предвид?
	— Не си ли чула? — Тя ми хвърля бърз поглед и после свива рамене. — Може би още не е излязло във вестниците. Понякога разбирам за някои неща по-рано покрай Марк, нали и той участва в разследването. Може би не трябва да ти казвам…
	Замълчава, наслаждавайки се на надмощието си в този момент, а аз стискам зъби, защото знам, че очаква да я умолявам да ми издаде вътрешната информация. Не искам да се поддам. Но трябва да науча. Трябва да знам.
	— Не може да ме оставиш така — казвам, като се старая да звуча нехайно. — Наистина, не искам да издаваш поверителна информация, но ако Марк не ти е казал, че трябва да го пазиш в тайна…
	— Така е, той ми казва само неща, които така или иначе ще бъдат съобщени всеки момент… — проточва тя. Хапе нокътя си, изплюва едно парченце, после сякаш решава или й омръзва да си играе с мен. — Намерили са следи от хероин в едно шише в джоба му. Свръхдоза, приета през устата, тъй казват.
	— Свръхдоза? — мръщя се. — Но… това изглежда абсурдно.
	— Точно — съгласява се Мери Рен. През отворения прозорец чувам далечен тътен на влак, който се приближава. — Бивш наркоман като него? Ако е искал да се самоубие, е щял да си бие инжекция, няма съмнение. Но както казах, никога не съм вярвала, че Амброуз би изоставил онези деца по своя воля. Също толкова невероятно е да се самоубие, колкото да избяга. Не си падам по клюки… — Тя изрича тази лъжа, без дори да се изчерви. — … така че запазих мнението за себе си. Но дълбоко в себе си, винаги съм мислила, че е нещо друго.
	— Нещо друго? — Изведнъж гласът ми е станал дрезгав и едва излиза от гърлото ми.
	Мери ми се усмихва широко, показвайки пожълтелите си зъби, които са като надгробни камъни в устата й. Навежда се към мен — дъхът й мирише на цигари в лицето ми — и шепне:
	— Винаги съм мислила, че е убийство.


>>
	Обляга се назад и наблюдава реакцията ми, дори се наслаждава на объркването ми, а аз трескаво търся правилните думи, които да изрека в отговор. И изведнъж ми просветва: дали Мери е знаела истината през цялото време?
	— Аз… аз…
	Тя се усмихва бавно и зловещо, а после се обръща да погледне релсите. Влакът се задава. Надува свирката си и светлините на кръстовището примигват влудяващо равномерно.
	Вцепенена съм от усилието да не покажа никаква реакция, но успявам да заговоря:
	— Това… трудно ми е да го повярвам. Не мислиш ли? Защо някой би убил Амброуз?
	Тя свива рамене и ги отпуска тежко.
	— Ти ми кажи. Но е по-лесно да се повярва на това, отколкото, че се е самоубил или че е изоставил децата да се оправят сами. Както казах, той би минал през огън за тях, особено за онази Кейт. Не че тя го заслужаваше, малката кучка.
	Зяпвам.
	— Какво каза?
	— Казах, че той би минал през огън заради децата си — повтаря тя. Буквално ми се смее. — Ти какво си помисли, че казах?
	Усещам как гневът ми нараства и изведнъж подозренията, които съм изпитвала към Кейт, ми се струват като злобни клюки. Наистина ли ще позволя на слухове и намеци да ме настроят срещу една от най-старите ми приятелки?
	— Никога не си я харесвала, нали? — питам спокойно и скръствам ръце на гърдите си. — Много би се радвала, ако тръгнат да я разпитват.
	— Истината ли да ти кажа? Да, бих се радвала.
	— Защо? — Въпросът се откъсва като жаловито проплакване, като гласа на детето, което бях някога. — Защо я мразиш толкова?
	— Не я мразя. Но тя заслужава това, което мисля за нея, малка пачавра. И останалите сте същите.
	Малка _пачавра_? За момент не съм сигурна дали съм чула правилно. Но от лицето й разбирам, че не съм си въобразила, и гласът ми трепери от гняв.
	— Как я нарече?
	— Чу ме.
	— Не ми казвай, че вярваш на онези гнусни слухове за Амброуз? Как може да си помислиш подобно нещо? Той ти беше приятел!
	— Какво за Амброуз? — Тя повдига едната си вежда и извива устни. — Той не е виновен. Той опитваше да ги спре. Затова искаше да ги раздели един от друг.
	Значи е вярно. Теа е била права. Амброуз е искал да изпрати Кейт надалече.
	— Какво… какво значи това? Да спре какво?
	— Искаш да кажеш, че не знаеш? — Тя се засмива кратко, някак горчиво. Смехът й звучи като кучешки лай. — Ха. Скъпата ти приятелка спеше със собствения си брат. _Това_ е, което Амброуз знаеше, затова се опитваше да ги раздели един от друг. Отидох в Мелницата вечерта, когато й съобщи, но я чух още отвън, преди да почукам. Крещеше му. Хвърляше неща. Обиждаше го с думи, които никой не би си помислил, че момиче на нейната възраст знае. _Копеле, безсърдечен задник._ После, когато това не помогна, тя го заплаши, че ще го накара да съжалява. Директно го заплаши, без да й мигне окото. Аз се махнах възможно най-бързо и ги оставих да се карат, бях чула достатъчно. А на следващата вечер той изчезва. Ти ми кажи какво да си мисля, госпожице. Какво да си мисля, когато добрият ми приятел изчезва, а дъщеря му не съобщава за изчезването му със седмици? И после костите му се повяват в плитък гроб. Ти ми кажи.
	Но аз не мога да кажа нищо. Не мога да говоря. Мога само да седя, ахнала. Но кръвта нахлува в пръстите ми и аз трескаво разкопчавам колана си, отварям вратата и грабвам Фрея, докато влакът прогърмява край нас.
	Затръшвам вратата с треперещи пръсти точно когато тя се навежда към мен и дълбокият й стържещ глас с лекота надвиква грохота на влака.
	— Ръцете на онова момиче са окървавени, и то не само с овча кръв.
	— Как… — продумвам, но гърлото ми се стяга и думите ме задавят. Но Мери не ме изчаква да довърша. Светлините престават да мигат и бариерите се вдигат. И както стоя зяпнала, двигателят изръмжава и колата изчезва с мръсна газ.
	_Не мога да позволя това да продължи… не е редно._
	Още стоя така, опитвайки да осмисля казаното от нея, когато светлините отново примигват, този път за влака на юг.
	Все още имам време да пресека. Мога да побягна след Мери, да я пресрещна на гарата, да я накарам да ми обясни какво е имала предвид.
	Но мисля, че вече знам.
	_Не е редно._
	Или с Фрея можем просто да хванем следващия влак. След два часа можем да сме отново в Лондон, в безопасност, и да забравя за всичко това.
	_Ръцете й са окървавени._
	Вместо това обръщам количката и се отправям назад. Към Мелницата.


>>
	Кейт е излязла, когато се връщам в Мелницата, и този път се уверявам, че е така. Каишката на Шадоу липсва от кукичката до вратата, но не оставям нищо на случайността. Проверявам всяка стая, чак до тавана. Стаята на Кейт. Стаята на Амброуз.
	Вратата е отключена и когато я бутам, сърцето ми спира, защото виждам, че изглежда точно каквато беше, когато Амброуз я обитаваше, дори една четка не е преместена. Усещам присъствието му, подушвам присъствието му — смесица от терпентин, цигари и маслени бои. Дори покривалото на продънения диван е същото, както го помня, износено синьо и бяло, с избледняла флорална шарка като на порцеланов сервиз. Само че сега е разръфано по краищата и още по-избеляло.
	Когато се обръщам, за да изляза, го виждам. Там, над бюрото, е листът с надписа. _Никога не можеш да бъдеш бивш наркоман, ти си просто наркоман, който не си е вземал дозата от известно време._
	О, Амброуз!
	Гърлото ми се стяга и чувствам някаква бясна решителност, която изтрива егоистичния ми страх. Ще открия истината. И не само за да защитя себе си, но за да отмъстя за един човек, когото обичах — човек, който ми осигури подслон, утеха и състрадание в момент от живота ми, когато се нуждаех най-много от това.
	Не мога да кажа, че Амброуз е бил бащата, който никога не съм имала, защото за разлика от Люк аз имах баща — просто баща, който беше потънал в скръб и болка и който водеше собствените си битки. Но Амброуз беше бащата, от когото се нуждаех в онази година — до мен, любящ и винаги готов да ме разбере.
	Винаги ще го обичам за това. И мисълта за смъртта му и моята роля в нея ме кара да се гневя по начин, различен отпреди. Да се гневя достатъчно, за да пренебрегна гласовете в главата ми, които ми казват да си тръгна, да се махна, да се върна в Лондон. Да се гневя достатъчно, че да довлека Фрея отново на място, където не е напълно безопасно за нея.


	Гневя се не по-малко от Люк.
	След като съм проверила всяка една стая, тичам обратно долу по паянтовото стълбище и отивам право при шкафа, молейки се Кейт да не се е сетила за това и да не го е скрила, докато ме е нямало.
	Не е.
	Там, в чекмеджето, от което го извади едва вчера, е купът листове, стегнати с червена връзка.
	Ровя из тях с разтреперани ръце, докато не намирам кафявия плик, на който пише Кейт.
	Отделям го. И за пръв път от седемнайсет години, чета прощалното писмо на Амброуз Атагън.
	_Моя скъпа Кейт_ — пише с характерния виещ се почерк на Амброуз.
C>
	Толкова съжалявам. Толкова, толкова съжалявам, че те напускам по този начин — исках да те видя как растеш, как се превръщаш в човека, който знам, че ще станеш; силна, любяща, отговорна и безкористна. Исках да държа детето ти на коляното си, както някога държах теб — и толкова ужасно съжалявам, че няма да мога да направя нищо от това. Бях глупак, че не предвидих докъде ще доведат действията ми, така че сега правя единственото, с което мога да поправя нещата. Правя го, за да не пострада никой друг.
	Не вини никого другиго, сладка моя. Взех решението си и приех, че така ще намеря покой. Искам да знаеш, скъпа Кейт, че това мое решение е продиктувано от любов — бащата е длъжен да защити децата си, така че правя последното, единственото, което мога да направя, за да защитя моите. Не искам никой да живее в затвор от вина, така че продължи напред: обичай, бъди щастлива, никога не поглеждай назад. И най-вече, не позволявай това да бъде напразно.

	Обичам те,
@	Татко
C$
	В гърлото ми има буца, когато спирам да чета, болката е толкова остра и силна, че едва преглъщам сълзите, които заплашват да намокрят листа.
	Защото най-после, със закъснение от седемнайсет години, мисля, че разбирам.
	Разбирам какво е опитал да каже Амброуз на Кейт и каква саможертва е направил. _Не се вини. Правя единственото, което мога да направя, за да те защитя. Вземам това решение от любов. Не позволявай то да бъде напразно._
	О, боже! О, Амброуз! Това не се връзва с нищо. Какво си направил?
	Пръстите ми треперят, когато вадя телефона си и пиша есемес на Фатима и Теа.
C>
	Нужни сте ми. Моля ви, елате. Хамптънс Лий, 18:00 часа!
C$
	После пъхам писмото в джоба си и измъквам Фрея и себе си от това място възможно най-бързо. И не поглеждам назад.


>>
	18:38 е, малкото кафене на перона на гарата в Хамптънс Лий е затворило. Дръпнали са завесите на прозорците и са обърнали табелката „Затворено“. Фрея е в количката си и завита с топлото поларено одеялце, но е отегчена и започва да хленчи, а аз мръзна в лятната си рокля. Потривам с длани настръхналите си ръце и крача напред-назад, опитвайки неуспешно да раздвижа кръвта си.
	Дали ще дойдат? Не ми бяха отговорили до 16:00 часа, а после батерията на телефона ми падна — бях прекарала твърде дълго време в крайбрежното кафене на Уестридж, нервно проверявайки есемесите и имейлите си в очакване на отговор от тях.
	Когато изпратих есемеса, не се съмнявах, че ще дойдат. Но сега… сега не съм сигурна. Но все пак не смея да си тръгна. Без телефон не мога да им изпратя друго място за среща. Ами ако дойдат и аз не съм тук?
	Стигнала съм до далечния край на перона, обръщам се и тръгвам назад. Вече треперя силно и опитвам да не обръщам внимание на все по-неспокойното хленчене на Фрея. Часовникът над касата показва 18:44. Кога да се откажа?
	Перонът е празен, но някакъв далечен звук ме кара да изправя рязко глава. Влак е. Влак от Лондон.
	— Влакът, пристигащ на втори перон… е закъснелият влак от Лондон Виктория в 18:12 — съобщава механичният глас. Първите седем вагона ще продължат за Уес Бей Сандс със спирки в Уестридж, Солтън, Райдинг и Уест Бей Сандс. Пътниците за Уестридж, Солтън, Райдинг и Уест Бей Сандс, моля, използвайте само първите седем вагона.
	Решавам. Ако не са в този влак, ще се кача на влака за Солтън и ще им се обадя оттам.
	Пръстите ми стискат плика в джоба.
	О, Кейт. Как си могла да ни излъжеш така?
	Влакът се приближава… и приближава… и най-после се чува съскането на пневматичните спирачки и влакът спира със скърцане. Вратите се отварят, хората слизат и аз трескаво оглеждам перона в двете посоки, търсейки комбинацията от една ниска и една висока фигура — Фатима и Теа. Къде са?
	Чува се звуков сигнал и вратите се затварят. Сърцето ми ще изскочи от гърдите. Ако ще се връщам в Солтън, трябва да се кача сега. Няма да има друг влак в следващия час. Къде са?
	Колебая се още момент… и после пристъпвам напред и натискам бутона за отваряне на вратата, точно когато дежурният на гарата надува свирката си.
	Вратата не реагира. Натискам бутона отново, блъскам с юмрук. Нищо не става. Вратата си остава затворена.
	— Отдръпнете се! — извиква пазачът и шумът на двигателя се усилва.
	_По дяволите!_ Прекарах два дълги часа, мръзнейки на този перон, а тях ги няма. Сега трябва да чакам още цял час.
	Шумът става оглушителен и влакът потегля от гарата, без да обръща внимание на виковете ми: „Смотаняк такъв!“, към пазача, който и без това няма да ме чуе в този грохот.
	Горещи сълзи се стичат по лицето ми, когато чувам един глас зад мен.
	— Ти си смотанячка, кучко!
	Обръщам се рязко и устата ми зейва. Започвам да се смея — някаква истерична комбинация от смях и сълзи на облекчение.
	— Теа!
	За минута-две не мога да говоря, просто я прегръщам, стискайки врата й. Мирише на цигари… и джин, осъзнавам леко смутена. Усещам твърдата издутина на кенче в джоба й и знам, без да поглеждам, че е от готовите коктейли джин с тоник, които продават в „Маркс енд Спенсър“.
	— Къде е Фатима?
	— Не получи ли есемеса й?
	Клатя глава.
	— Батерията ми падна.
	— Тя не може да тръгне от кабинета преди пет и половина, но ще пристигне със следващия влак. Казах й, че ще намерим къде да седнем и ще й пиша къде да дойде.
	— Добре. — Разтривам ръцете си. — Добър план. О, Тий, толкова се радвам, че си тук. Къде да отидем?
	— Да отидем в кръчмата.
	Поглеждам Теа и забелязвам начина, по който се напряга повече от обичайното да говори отчетливо.
	— Не може ли някъде другаде? — подмятам. — Аз… не е честно спрямо Фатима.
	Усещам лека вина, че я използвам като извинение, макар и да е вярно, не мисля, че тя ще иска да виси в някой бар.
	— О, по дяволите. — Теа забелва очи. — Добре тогава, да отидем да си купим картофки и риба. Ако „Фат Фрайър“ още съществува.


	Съществува. Всъщност нищо не се е променило, от бледозеления меламинов плот до витрините от неръждаема стомана, където са подредени редици от запържени до златисто парчета писия и панирани наденички.
	Избелялата табелка за „отворено“ и „затворено“ е същата като едно време преди седемнайсет години.
	Бутаме вратата и ме залива вълна от топъл, миришещ на оцет въздух. Вдишвам го и усещам как студът започва да напуска костите ми. Фрея е заспала по пътя и паркирам количката й до една от пластмасовите маси, после отивам да разгледам менюто заедно с Теа.
	— Порция пържени картофи, моля — казва тя накрая на зачервения, изпотен мъж зад щанда.
	— Увити или отворени?
	— За тук, моля.
	— Сол и оцет?
	Тя кима и мъжът ръси със солницата, дъжд от сол, която се разпръсва по меламиновия плот като сняг над двете монети от една лира, които Теа е плъзнала върху щанда.
	— Не може да ядеш само картофки, Тий — казвам, знаейки, че звуча като майка, но не мога да се въздържа. — Това не е нормална вечеря.
	— Има две от основните хранителни групи — не отстъпва Теа и отнася картофките на масата, където вади неотворено кенче с джин и тоник от джоба си.
	— Без алкохол — казва сърдито мъжът и сочи табела, на която пише: _В заведението може да се консумират само храни и напитки, закупени на място._
	Теа въздиша и връща кенчето в джоба си.
	— Добре. Ще пия вода. Ще я платиш ли, Айза? Ще ти дам парите.
	— Мисля, че мога да те черпя една вода. Аз искам… хммм… панирана треска, моля. И малка порция картофи. И гарнитура от пюре от грах. Бутилка минерална вода за приятелката ми. О, и една кола.
	— Пфуу — казва Теа, когато се плъзвам на седалката срещу нея и отварям пюрето от грах. — Гадост. Като сополи в чаша.
	Пържените картофки са съвършени: горещи и леко омекнали от оцета, приятно солени. Потапям един в пюрето от грах и после отхапвам.
	— О, боже, картофите са страхотни. Тоест, не ме разбирай погрешно, харесват ми тройно пържените в гъша мас картофки по претенциозните заведения… но истински плажни картофки…
	Теа кима, но всъщност не яде. Рови в картофките си, побутва ги, подгъва хартията им, която е станала прозрачна от мазнината, и ги попива със салфетка.
	— Теа, да не се опитваш да попиеш мазнината от картофите? Нали знаеш, че това са пържени картофи. Пържат се в мазнина. Това е идеята.
	— Не — отвръща Теа, без да ме поглежда. — Просто не съм гладна.
	Затварям уста и за момент се връщам в училище, където наблюдавам безпомощно как училищната сестра вика Теа за седмичната проверка на теглото и после Теа се връща ядосана и ругае, че сестрата я заплашва да се обади на баща й, ако отслабне още.
	— Тий… Трябва да ядеш.
	— Не съм гладна — повтаря тя и този път бута хартията с картофките настрани, а брадичката й се вирва предизвикателно, докато ме гледа през масата. — Загубих си работата, разбра ли?
	_Какво?_ Не съм сигурна дали изрекох въпроса на глас, или само си го помислих, но Теа ми отговаря, сякаш съм го задала наистина.
	— Загубих си работата. Уволниха ме.
	— Но защо?
	Тя просто свива рамене, а устните й се изкривяват в нещастна гримаса.
	— Сигурно, защото умът ми е другаде. Майната им!
	Чудя се какво да кажа — какво _бих могла_ да кажа — когато Фрея се размърдва и се буди. Вдига ръчички да я взема и аз я освобождавам от коланите на количката и я вземам в скута си, където тя се усмихва беззъбо на мен и Теа, стрелкайки с очи ту едната, ту другата. Виждам какво се върти в мозъчето й — мама… не мама… мама… не мама.
	Отворила е широко очи като хипнотизирана от всичко наоколо, яркия хромиран щанд, големите обеци халки на Теа, които проблясват под флуоресцентните лампи. Теа протяга предпазливо ръка, за да докосне бузката й — и после камбанката над вратата проехтява. Обръщаме се и виждаме как Фатима влиза и ни се усмихва, макар че изглежда уморена и разтревожена.
	— Фатима! — изправям се, замаяна от облекчение, и я прегръщам силно. Тя също ме прегръща, после се навежда да прегърне и Теа, преди да се пъхне на мястото до нея.
	— Вземи си картофче — казва Теа и бута хартията към нея, но Фатима клати глава малко тъжно.
	— Рамадан е, не знаете ли? Започна миналата седмица.
	— Значи просто ще седиш тук и ще ни гледаш как ядем? — пита Теа невярващо. Фатима кима и Теа забелва очи. Аз сподавям желанието си да й кажа, че точно тя не може да критикува.
	— Има си правила — казва Фатима спокойно. — Както и да е, трябва да се върна за молитвите и храненето след залез. — Тя поглежда часовника си, докато говори. — Тоест нямам много време до следващия влак за Лондон, така че да говорим по същество.
	— Да, изплюй камъчето, Айза — подканва ме Теа. Тя отпива от водата и ме гледа над бутилката. — Дано да е нещо много специално, за да ни довлечеш дотук.
	Преглъщам.
	— Не знам дали специално е точната дума. Но е важно.
	_Нужните сте ми._ Тези три кратки думи, които не използвахме никога, освен в кризисни ситуации. _Тя ви подсвирва, вие дотичвате като кученца._
	— Ето какво.
	Местя Фрея в другата си ръка, вадя плика от джоба си и го бутам към тях върху масата.
	Фатима го взема с озадачено изражение.
	— Тук пише, че е за Кейт. Чакай. — Тя плъзва пръст в разкъсания горен ръб и наднича вътре. Лицето й е пребледняло, когато ме поглежда. — Да не е…?
	— Да не е какво? — Теа го грабва от ръцете й, после разпознава почерка на бележката вътре и изражението й се променя. Двете са толкова различни, пълни противоположности във всяко едно отношение, румената, малка като птичка Фатима с тъмните й загрижени очи и лека усмивка и слабата, нацупена Теа, която е само кокали, цигари и токчета. Но израженията им в този момент са абсолютно еднакви — смесица от ужас, шок и зловещо предчувствие.
	Бих могла да се засмея на приликата — ако не беше фактът, че в тази ситуация няма нищо, ама нищо смешно.
	— Прочетете го — казвам тихо, а те вадят тънкия лист от плика и започват да оглеждат страницата. Казвам им много тихо какво ми е казала Мери Рен. За спора. Дори им казвам — изчервена от срам — за вечерта с Люк и как зърнах Кейт да ни наблюдава мълчаливо, скрита в тъмното, с лице като каменна маска, изразяваща ужас.
	Казвам им какво е открил Амброуз, което е било толкова лошо и нередно. Че Кейт е спяла с Люк.
	И накрая им казвам за бутилката. За това, което Марк е казал на Мери. За хероина, който са намерили в бутилката вино.
	— Свръхдоза през устата? — шепне Фатима, макар че цвъртенето на фритюрниците заглушава разговора ни. — Но в това няма никакъв смисъл. Това е глупав начин да се самоубиеш, твърде зависим от случайността — дозата не може да се определи лесно, а и отнема дълго време. Плюс това е лесно обратимо с налоксон. Защо не си го е инжектирал? При спадналото ниво на поносимост, е щял да умре за минути, без шанс да го съживят.
	— Прочетете бележката — шепна в отговор. — Прочетете я от гледната точка на мъж, който току-що е бил отровен от собственото си дете. Сега разбирате ли какво ви казвам?
	Мислено се моля те да ми кажат, че съм луда, че съм параноична. Че Кейт никога не би наранила Амброуз. Че да бъде разделена от момчето, което обича, и да бъде изпратена надалече е абсурден мотив за убийство.
	Но те не го казват. Просто се взират в мен, бледи и изплашени. И после Фатима успява да проговори:
	— Да — едва се отронва от гърлото й. — Да, сега го виждам. О, боже! Какво сме направили?


>>
	— Ще поръчате ли нещо?
	И трите вдигаме глави към мъжа с мазна престилка, които стои с ръце на кръста в края на масата.
	— Моля? — пита Теа с най-префърцунения си богаташки акцент.
	— Питам… — Той произнася думите си с преувеличено старание, сякаш имаме проблеми със слуха. — Дали вие, дами, ще си поръчате още храна? Повече от час седите и заемате масата, а тя… — Той сочи с палец Фатима. — … не си е поръчала дори и чаша чай.
	— Повече от час? — Фатима скача и поглежда часовника си ужасено, после раменете й се отпускат съкрушено. — О, не, не мога да повярвам. Девет без петнайсет е. Изтървала съм влака. Извинете. — Тя се измъква покрай мъжа с мазната престилка. — Съжалявам, трябва да се обадя на Али.
	Тя крачи напред-назад пред витрината на закусвалнята, а откъслечни фрази от разговора й достигат до нас, когато други клиенти влизат или излизат. _Толкова съжалявам_ — чувам. — _Извънредна ситуация… наистина не мислех, че ще отнеме…_
	Двете с Теа събираме нещата си и аз закопчавам Фрея в количката. Теа взема чантата на Фатима заедно със своята, докато аз събирам картофките, с които си е играла Фрея, мачкайки ги на пихтия с венците си, преди да ги метне на пода.
	Навън Фатима още говори.
	— Знам. Толкова съжалявам, скъпи. Кажи на Ами, че съжалявам, и целуни децата от мен. Обичам те.
	Тя затваря, а на лицето й е изписано разочарование.
	— Пфу, каква съм идиотка.
	— Обаче не можеш да се върнеш — казва Теа и Фатима въздиша.
	— Така изглежда. Значи наистина ще го направим?
	— Кое? — питам, макар че знам какво ще каже още преди да ми отговори.
	— Трябва да попитаме Кейт, не мислите ли? Все пак, ако грешим…
	— Много се надявам да грешим — вмята Теа мрачно.
	— _Ако_ грешим — повтаря Фатима, — тя има право да се защити. Може да има хиляди начини да се изтълкува това писмо.
	Кимам, но в действителност не съм сигурна, че има хиляди начини. След наученото от Мери, което още е съвсем прясно в съзнанието ми, единственото тълкувание, което аз виждам, е, че бащата се опитва да опази детето си от затвора, знаейки, че собственият му живот приключва, и прави единственото възможно да я опази.
	Чела съм бележката отново и отново, повече пъти, отколкото Фатима, повече пъти, отколкото мога да преброя, гледайки как думите постепенно се размазват и стават почти нечетивни, засилващият се ефект на наркотика личи в разкривените букви на Амброуз. Четох писмото във влака от Солтън, по време на дългото чакане в Хамптънс Лий. Четох го, докато собствената ми дъщеря заспиваше, сучейки. Усещах лекия й дъх върху кожата си и всеки път разбирах писмото по един-единствен начин.
	Баща спасява дъщеря си, като й казва, че иска саможертвата му да си струва.


>>
	Почти десет е, когато стигаме до Мелницата след пътуване, пълно със закъснения и чакане на влакове. Фатима завърши поста си на един перон, макар че би предпочела да е със семейството си.
	В Солтън следва ново чакане, докато се обадим на Рик и го чакаме да довърши друг курс с клиент, но най-после се настаняваме в таксито му, а Фрея дъвче пръстите си в столчето. Теа нервничи до мен, хапе разранените си до кръв нокти. Фатима отпред се взира невиждащо в нощта.
	Знам, че в главите им се лута същата повтаряща се отново и отново мисъл: „Не мога да повярвам“, която ме преследва цял ден. Ако това е вярно, какво сме направили? И какво означава за всички нас?
	Да загубим работата си… това би било достатъчно лошо. Но съучастничество в убийство? Може да означава лишаване от свобода. И Фатима, и аз ще загубим децата си. Ако това е вярно, дали някой би повярвал, че не сме знаели какво правим?
	Опитвам се да си представя как съм в зала за свиждания в затвор и измъченото лице на Оуен, който подава Фрея на майка, която тя почти не познава.
	Но въображението ми не стига — единственото, което знам за затворите, е от гледане на „Оранжевото е новото черно“. Не мога да приема, че това се случва. Не и на мен. Не и на _нас_.
	Рик стига по черния път до място, където започва да буксува, стоварва ни и внимателно дава назад до шосето, а ние продължаваме по пътя към Мелницата.
	Сърцето ми блъска в гърдите. Изглежда, в Мелницата още няма ток, но забелязвам примигваща светлина през прозореца на Кейт. Не е стабилна светлина като от крушка, а мека и колеблива като от газена лампа, потрепваща, когато завесите се поклащат от бриза.
	Когато приближаваме, осъзнавам, че съм притаила дъх, отчасти очаквайки повторение на залятия от вода мост, но приливът няма да достигне връхната си точка още няколко часа, така че дървената пътека все още е над надигащата се вода. Прекосяваме прогнилите дъски и отгатвам по лицата на Фатима и Теа какво си мислят — че ако водата се надигне, ще се окажем затворени тук за цялата нощ.
	Най-после обаче сме стъпили на смаляващата се ивица кален пясък пред вратата на Мелницата.
	— Готови ли сте? — пита Теа тихо и аз свивам рамене.
	— Не съм сигурна.
	— Хайде — казва Фатима. — Тя вдига юмрук и за пръв път, откакто се помня, чукаме на вратата на Мелницата и чакаме Кейт да дойде да ни отвори.


	— Вие! Какво правите всички тук?
	Лицето на Кейт, когато ни вижда събрани на прага, е изненадано, но тя се отдръпва назад, за да ни пусне да влезем, и ние пристъпваме в мрака на дневната.
	Единствената светлина е от луната, която се отразява във вълните пред прозорците, гледащи към устието, и от маслената лампа в ръката на Кейт. Като минавам покрай нея, в съзнанието ми изниква образът на бялото й лице, надничащо от сенките, което наблюдава Люк и мен на канапето, и неволно потрепвам.
	— Още няма ток — казва тя. Гласът й звучи странно и дистанцирано. — Сега ще намеря свещи.
	Гледам я как рови из шкафа и забелязвам, че ръката ми върху дръжката на количката на Фрея трепери. _Наистина_ ли ще го направим? Ще обвиним една от нас, че е убила баща си?
	— Искаш ли да сложиш Фрея да спи в задната спалня? — пита Кейт през рамо и аз отварям уста да кажа _не_, но после кимам. Не мисля, че ще останем да пренощуваме — не и след като кажем това, което сме дошли да кажем — но така или иначе ще има сцена, а не искам Фрея да присъства.
	Разкопчавам столчето за кола от количката и после казвам тихо на Фатима:
	— Ще се върна след секунда. Изчакайте ме.
	Фрея продължава да спи, докато я нося внимателно по стълбите до стаята на Люк, и не се разбужда, когато оставям столчето на земята и притварям вратата.
	Сърцето ми ще изскочи от гърдите, докато вървя надолу.
	Свещите са запалени, пръснати из стаята върху чинийки, и когато стигам до дивана, където Фатима и Теа седят, сплели пръсти пред коленете си, Кейт се изправя.
	— Каква е целта на всичко това? — пита кротко тя.
	Отварям уста — но не знам какво да кажа. Езикът ми е пресъхнал, залепва за небцето ми, а бузите ми пламват от срам, макар че не знам точно от какво се срамувам. От собственото си малодушие може би?
	— Майната му, смятам да се напия — мърмори Теа. Взема бутилката, която е на бюфета, и пълни една чаша за уиски. Течността проблясва черна като масло на светлината от свещта. Теа я изпива на един дъх и изтрива устата си. — Айза? Кейт?
	— Да, моля — казвам с леко треперещ глас. — Може би това ще ми помогне да успокоя нервите си, ще ми помогне да направя това ужасно, но необходимо нещо.
	Теа налива една чаша и аз я изгълтвам, усещайки паренето в гърлото. Осъзнавам, че не знам кое е по-лошо — възможността да сме сбъркали и така да предадем приятелство от две десетилетия заради едно погрешно предчувствие. Или идеята, че сме прави.
	Накрая Фатима се изправя. Тя хваща ръцете на Кейт и аз си спомням отново стоманената твърдост под нейната състрадателност.
	— Кейт — казва тя и гласът й е съвсем тих. — Скъпа, дойдохме тук тази вечер, за да те питаме нещо. Може би вече си се досетила какво?
	— Не знам. — Изведнъж Кейт ни гледа боязливо. Дръпва ръката си от Фатима и сяда на стол срещу дивана. Внезапно си я представям като обвиняем, а нас — като съдии, как я въртим на шиш, преди да определим присъдата й. — Защо не ми кажете?
	— Кейт — насилвам се да говоря. Аз бях тази, която разкри подозренията си пред останалите — най-малкото, което мога да направя, е да й ги кажа в лицето. — Кейт, срещнах Мери Рен на път за гарата по-рано. Тя… тя ми каза нещо, което от полицията са открили. Нещо, което не знаех. — Преглъщам. — Тя… тя каза… — Отново преглъщам, после се насилвам да кажа всичко бързо, сякаш отлепям превръзка от рана. — Тя каза, че полицаите са открили хероин в бутилката вино, от която е пил Амброуз. Тя каза, че свръхдозата е била приета през устата. Каза, че не го разследват като самоубийство, а като… като…
	Не мога да довърша.
	Теа е тази, която го изрича накрая. Поглежда Кейт зад завесата на дългия си бретон. Светлината от лампата оставя лицето й в сенките, така че то прилича толкова много на череп, който блести в тъмното, че потрепервам.
	— Кейт — заявява тя невъзмутимо. — Ти ли уби баща си?
	— Защо мислиш така? — пита Кейт, а гласът й продължава да бъде странно спокоен. Лицето й, осветено от лампата, не изразява никакви емоции, почти сюрреалистично спокойно е в сравнение със суровата болка на лицата на Фатима и Теа. — Той умря от свръхдоза.
	— Свръхдоза, приета през устата? — избухвам аз. — Кейт, знаеш, че това е абсурдно. Глупаво е да се самоубие по този начин. Защо да го прави, след като е имал всичко необходимо тук, в кутията, готово за инжектиране? И… — Тук сърцето ми не издържа, усещам пробождане от още по-силна вина заради това, което съм направила, но се насилвам да продължа. — И после това.
	Вадя предсмъртното писмо от джоба си и го хвърлям на масата.
	— Прочетохме го, Кейт. Прочетохме го преди седемнайсет години, но не го разбрахме до днес. Това не е писмо на самоубиец, нали? Това е писмо на човек, който е бил отровен от собственото си дете и който се опитва да я предпази от това да я изпратят в затвора. В това писмо ти казва какво да правиш — да продължиш, да не гледаш назад, за да са си стрували последните му действия. Как можа, Кейт? Вярно ли е, че си спяла с Люк? Затова ли го направи, защото Амброуз е искал да ви раздели?
	Кейт въздиша. Затваря очи и вдига дългите си слаби ръце към лицето, притиска ги към челото си. После ни поглежда и лицето й е много тъжно.
	— Да — казва накрая. — Да, вярно е. Всичко е вярно.
	— _Какво?_ — избухва Теа. Тя се изправя, събаряйки чашата си на пода и червеното вино се разлива върху дъските. — _Какво?_ Стоиш тук и ни казваш, че си ни въвлякла в прикриване на _убийство_? Не ти вярвам!
	— Какво не вярваш? — пита Кейт. Тя поглежда Теа, сините й очи са съвсем спокойни.
	— Не вярвам нито на дума от това! Чукала си се с Люк? Амброуз е искал да те изпрати надалече? И ти си го убила заради това?
	— Вярно е — казва Кейт. Извръща поглед към прозореца и виждам как мускулите на шията й се движат, защото преглъща конвулсивно. — Ние с Люк… знам, че татко ни възприемаше като брат и сестра, но аз едва го помнех. Когато се върна от Франция беше като… като влюбване. И изглеждаше толкова _естествено_, това не можеше да разбере татко. Той ме обичаше, нуждаеше се от мен. А татко… — Тя отново преглъща и затваря очи. — Човек би си помислил, че наистина сме брат и сестра от начина, по който реагира той. От начина, по който ме гледаше, когато ми каза… — Тя гледа към устието, към сушата отвъд, там където една палатка стои, оградена от полицейска лента. — Никога преди не се бях чувствала мръсна. А тогава се почувствах.
	— Какво направи, Кейт? — гласът на Фатима е тих и треперещ, сякаш не може да повярва на това, което чува. — Искам да го чуя от теб, стъпка по стъпка.
	Кейт вдига глава. Вирва брадичката си и говори, сякаш най-после е решила да се изправи пред неизбежното.
	— Избягах от училище онзи петък и се прибрах вкъщи. Татко беше излязъл, Люк беше на училище. Изсипах всичкия му хероин в бутилката червено вино, която държеше под мивката. Знаех, че Люк няма да го изпие, защото нямаше да се прибира вечерта — щеше да ходи в Хамптънс Лий. А първото нещо, което татко правеше в петък вечер, когато се прибереше, беше да си налее чаша вино и да я изгълта — помните ли? — Тя се засмива насилено. — И после се върнах в училище и изчаках.
	— Въвлече ни в това… — Гласът на Теа е дрезгав. — Въвлече ни да прикрием убийство и дори няма да кажеш, че съжаляваш?
	— Разбира се, че съжалявам! — извиква Кейт и за пръв път странното й спокойствие се пропуква и зървам момичето, което познавам и което е също толкова измъчено, колкото и ние останалите. — Мислиш, че не съжалявам? Мислиш, че не съм прекарала седемнайсет години в агония заради това, което ви накарах да направите?
	— Как можа, Кейт? — питам. Гърлото ми се раздира от болка и мисля, че мога да се разплача всеки момент. — Как _можа_? Не да въвлечеш нас, как можа да убиеш него? Не и защото е искал да те изпрати в друго училище? Не го вярвам!
	— Тогава недей — отвръща Кейт с треперещ глас.
	— Заслужаваме да знаем — изръмжава Фатима. — Заслужаваме да знаем истината, Кейт!
	— Няма какво друго да ви кажа! — отвръща Кейт с нотка на отчаяние в гласа. Гърдите й се надигат и спускат и Шадоу отива при нея, без да разбира нещастието й, но притиска муцуна към крака й. — Не мога — промълвява тя, сякаш се дави. — Не… не мога.
	И после скача и отива до вратата, която води към устието. Излиза навън, следвана от Шадоу по петите, и я затръшва след себе си.
	Теа понечва да тръгне след нея, но Фатима хваща ръката й.
	— Остави я — казва тя. — Стигнала е до точка на пречупване. Ако я притиснеш сега, със сигурност ще направи нещо глупаво.
	— Какво? — сопва се Теа. — Ще изхвърли и мен в устието ли? Мамка му. Как може да сме били толкова глупави? Нищо чудно, че Люк я мрази — той е знаел през цялото време. Знаел е и не е казал нищо!
	— Той я е обичал — изтъквам аз, мислейки за лицето му в нощта, когато видя Кейт да стои на ъгъла на стълбището — смесицата от триумф и агония в очите му. И двете се обръщат към мен, сякаш са забравили, че съм там. — Мисля, че още я обича, независимо от всичко. Но да живее с това — със знанието през всички тези години…
	Спирам. Скривам лице с длани.
	— Тя го е убила — казвам, опитвайки да го повярвам, да го разбера. — Тя е убила собствения си баща. Дори не опита да го отрече.


	Кейт се връща след доста време. Краката й са мокри. Нивото на водата се е повишило, покрило е кея и вятърът се е засилил. Виждам пръски дъжд по косата й. Задава се буря.
	Лицето й обаче се е завърнало към смущаващото спокойствие, когато затваря вратата зад себе си и подпира чувал с пясък на рамката.
	— Най-добре да останете — казва тя, сякаш нищо не се е случило. — Пътеката е отсечена и се задава буря.
	— Сигурна съм, че мога да прегазя половин метър вода — сопва се Теа, но Фатима поставя длан върху ръката й, за да я накара да замълчи.
	— Ще останем — казва тя. — Но, Кейт, трябва да…
	Не знам какво се кани да каже. Трябва да обсъдим това? Да си поговорим? Каквото и да е, Кейт я прекъсва.
	— Не се тревожете. — Гласът й е уморен. — Взех решение. Ще се обадя на Марк Рен сутринта. Ще му разкажа всичко.
	— Всичко? — успявам да промълвя. Устните на Кейт се извиват в тъжна, уморена усмивка.
	— Не всичко. Ще им кажа, че съм действала сама. Няма да ви замесвам в това.
	— Той никога няма да ти повярва — казва Фатима разколебано. — Как би могла да завлечеш Амброуз толкова далече сама?
	— Ще го накарам да ми повярва — настоява Кейт спокойно, а аз си мисля за рисунките и как Кейт убеди училището в това, което искаше, въпреки всички доказателства. — Не е толкова далече. Мисля, че с платнище, човек би могъл… би могъл да завлече… — Но тук тя се задавя. Не може да произнесе думата. _Трупа._
	В гърлото ми се надига ридание.
	— Кейт, не е нужно да го правиш!
	— Напротив — казва тя. — Нужно е. — Прекосява стаята и поставя ръка върху бузата ми, взирайки се в очите ми. И на устните й примигва кратка тъжна усмивка. — Искам да знаете, че обичам ви много, всичките. И много, много съжалявам, повече, отколкото мога да изразя с думи, че ви въвлякох в това. Но е време всичко да свърши. Време е да поправя нещата.
	— Кейт…
	Теа изглежда потресена, лицето й е бяло като платно. Фатима стои права и разтърква лице с длани, сякаш не може да повярва, че се е стигнало дотук, че приятелството ни ще свърши по този начин.
	— Това ли е краят? — пита тя несигурно.
	И Кейт кима.
	— Да. Това е. Това е краят. Няма нужда повече да се страхувате. Съжалявам — повтаря тя и мести поглед от Фатима към мен и накрая към Теа. — Искам да го знаете. Много, много съжалявам.
	Мисля за думите в писмото на Амброуз. _Толкова съжалявам, толкова много съжалявам, че те оставям така…_
	И когато Кейт вдига лампата и тръгва нагоре по стълбището в тъмнината, следвана от Шадоу по петите, усещам как сълзите ми рукват, стичат се по лицето ми като дъжда, който бие по прозорците, защото знам, че е права. Това е. Това е краят. И не мога да го понеса.


>>
	Когато се качвам по стълбите към стаята на Люк, не очаквам да мога да заспя. Очаквам още една нощ, в която лежа и в главата ми се блъскат въпроси, а Фрея спи до мен. Но съм уморена — повече от уморена, изтощена. Лягам в леглото напълно облечена и веднага щом главата ми докосва възглавницата, потъвам в мъчителни сънища.
	По някое време внезапно се събуждам от гласове в стаята над мен. Спорят и в начина, по който звучат, има нещо, от което косъмчетата на тила ми настръхват. Лежа известно време, опитвайки да се разсъня от смущаващите сънища за Кейт, Амброуз и Люк и да се ориентирам, после очите ми свикват с тъмното. През процепите на дъските на тавана прониква бледа светлина, която потрепва при всяко движение, гласовете се повишават и стихват, а от едно тупване водата в чашата ми се разклаща, сякаш някой е блъснал стената с трудно сдържано отчаяние.
	Протягам ръка към лампата, но ключът щрака напразно, преди да си спомня, че няма електричество. По дяволите! Фатима взе лампата при нея. Нямам кибрит. Няма как да запаля свещ.
	Лежа неподвижно, ослушвам се и опитвам да различа гласовете. Дали е Кейт, която си мърмори сама, или Фатима или Теа са се качили при нея, за да продължат разговора?
	— Не разбирам, не беше ли това, което искаше през цялото време? — чувам. Кейт е, гласът й е дрезгав и продран от плач.
	Сядам, затаила дъх и опитвам да чуя. По телефона ли говори?
	— Ти искаше да бъда наказана, нали? — продължава тя.
	И тогава идва отговорът.
	Това е ридание, ниско стенание, което се процежда в мрака и кара сърцето ми да се качи в гърлото.
	— Не трябваше да става така.
	Гласът е на Люк и той звучи не на себе си от мъка.
	Не мисля. Измъквам се от леглото и отивам до вратата на Фатима, където разклащам дръжката на вратата. Заключено е и шепна през ключалката:
	— Фати, събуди се, събуди се.
	Тя се появява след секунди, тъмните й очи са широко отворени в мрака, ослушва се, когато соча скърцащите дъски над главите ни. Затаяваме дъх.
	— Какво искаше в такъв случай? — Трудно различавам казаното от Кейт, тя плаче и думите й са неясни. — Какво искаше, щом не е било това?
	Пръстите на Фатима стискат ръката ми и я чувам как си поема рязко дъх.
	— Люк е там горе? — шепне тя и аз кимам, но се напрягам да чуя думите на Люк между риданията.
	— Никога не съм те мразил… — чувам. — Как може да го кажеш? Обичам те… Винаги съм те обичал.
	— Какво става? — шепне трескаво Фатима.
	Клатя глава, опитвайки да си спомня всичко от изминалата нощ. О, боже! О, Кейт! Моля те, кажи ми, че не сме…
	Люк казва нещо. Гласът на Кейт се повишава ядосано и после следва някакъв трясък и викът на Кейт — от болка, или тревога, не мога да определя — чувам и гласа на Люк, прекалено задавен, за да различа думите му. Звучи, сякаш е на ръба да рухне напълно.
	— Трябва да й помогнем — шепна на Фатима и тя кима.
	— Да извикаме Теа и ще се качим заедно. Повече сме по-силни. Той сякаш е пиян.
	Ослушвам се, докато следвам Фатима по коридора и мисля, че навярно е права. Люк не е на себе си.
	— Винаги си била само ти — чувам, докато тичаме надолу по стълбите. Думите му са изпълнени с мъка. — Как ми се иска да не беше така, но е вярно. Бих направил всичко, за да бъда с теб.
	— Аз щях да се върна за теб — ридае Кейт. — Щях да изчакам, да го накарам да размисли. Защо не му се довери? Защо не се довери на _мен_?
	— Не можех — Люк се задавя и после думите му стават съвсем тихи, докато тичам по коридора към стаята на Теа. — Не можех да му позволя да го направи. Не можех да му позволя да ме върне във Франция.
	Теа сяда стреснато в леглото, когато нахълтваме в стаята й. Лицето й пребледнява от страх, преминаващ в шок, когато различава, че сме ние с Фатима.
	— Какво става? — ахва тя.
	— Люк — успявам да кажа. — Тук е. Мислим… о, боже, не знам. Мислим, че може да сме объркали всичко, Теа.
	— Какво? — Тя скача от леглото на секундата и нахлузва тениската си през главата. — Мамка му. Кейт добре ли е?
	— Не знам. Той е горе при нея. Изглежда, се карат. Мисля, че някой от двамата току-що хвърли нещо.
	Но тя вече е излязла и тича към стълбите.
	Едва е стигнала до първото стъпало, когато се чува нов трясък — този път много по-силен. Звучи, сякаш някой дърпа тежка мебел, и всички замръзваме за момент. После се чува писък, отваряне на врата и тичащи стъпки.
	И после подушвам нещо. Нещо, от което гърдите ми се стягат като в менгеме. Мирише на парафин. И чувам звук, който не мога да определя, но от който ме изпълва необясним ужас.
	Чак когато Кейт се появява, тичайки по стълбите, с ужасено лице, осъзнавам какво чувам. Пукането на пламъци.


>>
	— Кейт? — пита Фатима. — Какво става?
	— Излизайте! — Кейт минава край нея и се хвърля към входната врата, която отваря веднага. Ние не помръдваме и тя отново извиква: — Не ме ли чухте? Излизайте, веднага! Една лампа се счупи — навсякъде има парафин.
	По дяволите! Фрея!
	Хвърлям се към стълбите, но Кейт сграбчва китката ми и ме дърпа назад.
	— Не ме ли чу? Излез навън, Айза, бързо! Не може да се качваш горе, капе през дъските.
	— Пусни ме! — ръмжа и изтръгвам китката си от пръстите й. — Фрея е горе!
	Кейт пребледнява и ме пуска.
	До средата на стълбите съм и вече кашлям от дима. Горящи капки парафин падат през процепите между дъските на тавана. Покривам главата си с ръце, макар че едва мога да усетя болката в сравнение с паренето в очите и гърлото. Димът вече е гъст и отровен и причинява болка при вдишване — но не мога да мисля за това — мисля само как да стигна до Фрея.
	Почти съм на площадката, когато една фигура се появява над мен и ми препречва пътя.
	Люк. Ръцете му са изгорени и кървят, ризата му е разкъсана, там където е опитвал да потуши пламъците върху кожата си.
	Изражението му се променя, когато ме вижда, шок и ужас изкривяват чертите му.
	— Какво правиш тук? — крещи продрано и започва да кашля от дима.
	Горе се чува шум от чупещо се стъкло и подушвам суровия, леплив мирис на терпентин. Стомахът ми се преобръща, сещайки се за редиците шишета на тавана, за варела с масло от ленено семе, за белия спирт. Всички капят през гредите в стаите на долния етаж.
	— Махни се от пътя ми — казвам задъхано. — Трябва да стигна до Фрея.
	Лицето му се променя веднага.
	— В къщата ли е?
	— В твоята стая! Махни се от пътя ми.
	Коридор от пламъци ме дели от Фрея и се разплаквам, докато опитвам да се промъкна покрай него, но той е много по-силен от мен.
	— Люк, моля те, какво правиш?
	Той отново ме бута. Направо ме блъска и аз политам назад към стълбището. Коленете и лактите ми са ожулени.
	— Върви — крещи ми. — Върви навън. Застани под прозореца.
	После се обръща, покрива главата си с окървавената риза и побягва към стаята на Фрея.
	Изправям се и понечвам да хукна след него, когато една греда се срутва с трясък и блокира коридора. Оглеждам се за нещо, каквото и да е, с което да увия ръцете си или с което да избутам горящото дърво от пътя си, когато чувам Фрея да плаче.
	— Айза, върви под прозореца! — чувам над грохота от пламъците и най-после осъзнавам, че той не може да прекара Фрея през този ад. Ще я пусне във водата.
	Тичам, надявайки се да съм разбрала правилно. Моля се да съм достатъчно бърза.


>>
	Навън Теа, Фатима и Шадоу са се оттеглили на брега, но аз не тръгвам по мостчето към тях. Вместо това се хвърлям във водата. Усещам горещината, която лъха в лицето ми откъм Мелницата и смразяващата хладина на устието, в което съм нагазила почти до кръста.
	— Люк! — крещя, докато крача във водата, и заставам под прозореца. Течението опитва да завлече дрехите ми. — Люк, тук съм!
	Виждам лицето му, осветено от пламъците зад стъклото. Бори се с малкия прозорец, изкривен от влагата, не може да се отвори. Сърцето ми е скочило в гърлото, докато го гледам как блъска с рамо рамката.
	— Счупи го! — крещи Кейт. Тя се движи с мъка във водата към мен, но точно в този момент прозорецът се отваря с трясък и Люк изчезва в задимения мрак на стаята.
	За минута решавам, че е променил намерението си, но после чувам накъсания плач и виждам силуета му. Държи Фрея, а тя пищи и се гъне в ръцете му, кашля, пищи и се дави.
	— Сега! — викам. — Пусни я сега, Люк, _по-бързо_. — Раменете му не могат да се промъкнат през тясната рамка, но той подава едната си ръка и главата навън после някак промушва и другата си ръка в тясното пространство. Ето го, навежда се навън, доколкото може, и държи Фрея с протегнати напред ръце, а тя размахва ръце и крака.
	— Пусни я! — крещя.
	И Люк я пуска.


	В момента на падането Фрея млъква напълно, вцепенена от шока.
	Дрехите й е развяват, зървам за миг облото й лице — и после шумно плисване, когато тя докосва ръцете ми и двете се потапяме във водата.
	Търся я под повърхността, пръстите ми напипват лицето й, косата, ръчичките, които опитват да се вкопчат в мен… краката ми се плъзгат по дъното и водата ме тегли надолу.
	Кейт ме издърпва нагоре с Фрея в ръцете ми. И двете се давим и плюем, а острият гневен писък на Фрея пронизва нощта. Давещ се вик на възмущение от студа и солената вода, която пари очите и дробовете й — но гневът и болката й са нещо прекрасно: тя е жива, жива, жива — и това е единственото, което има значение.
	Излизам с мъка на брега, защото краката ми затъват в хлъзгавата кал. Фатима грабва Фрея от ръцете ми, а Теа издърпва мен. Дрехите ми са кални и мокри, а аз се смея и плача едновременно.
	— Фрея добре ли е? Фатима, тя добре ли е?
	Фатима проверява, доколкото може Фрея, която пищи оглушително.
	— Добре е — чувам. — Мисля, че е добре. Теа, вземи телефона ми и се обади на Бърза помощ, веднага.
	Тя ми подава почти изпадналото в истерия бебе и после се обръща да помогне на Кейт да излезе на брега.
	Но Кейт я няма. Тя още стои във водата под прозореца и крещи на Люк, вдигнала ръце нагоре.
	— Скачай!
	Люк гледа към нея и към водата. За момент сякаш се кани да скочи. Но после клати глава. Изражението му е спокойно, примирено.
	— Съжалявам. За всичко.
	После се дръпва назад, изчезва от прозореца и се губи в задимената стая.
	— Люк — крещи Кейт. Гази трескаво покрай Мелницата и наднича през прозорците, отчаяно търсейки силуета на Люк между пламъците. Надява се, че той тича през горящия коридор. Но там няма никакво движение.
	Представям си го как се свива на леглото си и затваря очи. Най-после у дома…
	— Люк! — крещи Кейт.
	И после, преди да осъзная какво става, преди някоя от нас да може да я спре, тя се хвърля във водата към вратата на Мелницата и се изтегля на тясната ивица суша.
	— Да, старата мелница — чувам Теа да казва. — Моля, побързайте. Пожарна и линейка.
	— Кейт? — вика Фатима. — Кейт, какво пра…
	Но Кейт е стигнала до вратата на Мелницата. Увива мокрите ръкави около ръцете си, за да ги предпази от нагорещената дръжка. После затваря вратата след себе си и изчезва вътре.
	Фатима се хвърля напред и за момент си мисля, че ще тръгне след нея. Сграбчвам китката й със свободната си ръка и тя спира на ръба на мостчето. Едва дишаме заради дима, Шадоу вие зад Теа.
	Виждам сянка да преминава покрай един от високите прозорци — Кейт е на стълбите, приведена, за да се предпази от пламъците — и после нищо — докато Теа не ни посочва към прозореца на старата стая на Люк.
	— Вижте! — казва тя изплашено и виждаме на фона на внезапно лумналите пламъци две тъмни фигури сред червено-златистия ад.
	— Кейт — крещя с дрезгав от пушека глас. Но знам, че няма смисъл. Знам, че тя не може да ме чуе. — Кейт, моля те!
	Последва невероятен грохот, който ни кара да затиснем уши, да покрием очите си, за да се предпазим от лавината от искри, счупени стъкла и горящо дърво, които хвърчат от всички прозорци на Мелницата.
	Някаква носеща греда на покрива е поддала и цялата конструкция се срутва под собствената си тежест, остри парчета от стъкло и горящи дъски засипват брега, а ние се свиваме, за да се предпазим от експлозията. Усещам как горещи въгленчета парят по гърба ми, но мисля само как да предпазя Фрея.
	Когато шумът стихва и най-после се изправяме, Мелницата е като куха черупка. Горящи греди стърчат като ребра в небето. Няма покрив, няма врати, няма стълбище. Само езиците на пламъците, които се стрелкат през рамките на счупените прозорци и поглъщат всичко.
	Мелницата е унищожена, напълно унищожена.
	А Кейт я няма.


>>
	Събуждам се стресната и за момент нямам представа къде се намирам. Стаята е слабо осветена и изпълнена с някакви бипкащи апарати, чуват се тихи гласове и мирише на дезинфектант, сапун и пушек.
	После си спомням всичко.
	В болницата съм, в педиатричното отделение. Фрея спи в креватчето пред мен, малките й пръстчета стискат здраво моите.
	Търкам очи със свободната си ръка. Очите ми са възпалени от сълзите и пушека. Опитвам да осмисля последните дванайсет часа. В главата ми изникват образи — Теа, която се хвърля през тясната ивица вода, за да стигне до Мелницата, Фатима, която я спира. Гъмжилото от полицаи и пожарникари, които пристигнаха и опитаха да се справят с пожара, лицата им, когато им казахме, че вътре още има хора.
	Образът на Фрея с изцапано от сажди и дим личице, широко отворила очи, в които се отразяват проблясващите пламъци. Гледа огъня като хипнотизирана.
	И най-вече последният образ — на Кейт и Люк, силуетите им на фона на пламъците.
	Тя се върна за него.
	— Защо? — не спираше да пита продрано Теа, докато чакахме линейката. Беше обвила ръце около треперещия и неразбиращ Шадоу. — _Защо?_
	Поклатих глава. Но в действителност мисля, че знам защо. И най-после разбирам писмото на Амброуз, _наистина_ го разбирам.
	Странно е, но през последните няколко дни и часове започнах да си давам сметка, че изобщо не съм познавала Амброуз. Прекарала съм толкова време задълбочена в собствената си петнайсетгодишна личност, че винаги съм го виждала с безкритичния поглед на дете. Но сега съм възрастна, почти на годините, на които беше Амброуз, когато се запознах с него и за пръв път съм принудена да го преценя като възрастен — като равен с равен. Виждам го различен: несъвършен, пълен с човешки слабости, борещ се с демони, които дори не съм забелязала, макар че тази битка е била описана — съвсем буквално — на стената му.
	Пристрастеността, пиенето, мечтите и страховете му — сега осъзнавам, някак засрамена, че никога не съм се замисляла за тях. Никоя от нас не е, освен може би Кейт. Бяхме прекалено погълнати от собствената си история, за да видим неговата. Никога не забелязах саможертвите, които е правел за Кейт и Люк. Кариерата, от която се е отказал, за да работи като учител по рисуване в Солтън заради Кейт. Никога не съм се замисляла какво му е струвало да превъзмогне пристрастеността си, за да остане чист — просто не съм се интересувала от това.
	Дори когато проблемите му са били под носа ни — онзи мъчителен разговор с Теа, за който тя ни разказа в кафенето — ние сме ги виждали единствено през призмата на собствените си тревоги. Искахме да останем заедно, искахме да продължим да използваме Мелницата като наше частно убежище и място за игра — така че сме чували в думите му единствено заплаха за собственото ни щастие.
	В действителност не съм познавала истински Амброуз. Животът ни събра за едно лято, това е всичко. Обичах го заради всичко, което ми даде — обич, свобода, моментно бягство от кошмара на живота ми у дома. А не заради самия него. Сега знам това.
	Бях права, в известен смисъл. Наистина е било писмо на човек, отровен от собственото си дете, който прави единственото възможно да спаси детето си от последствията. Но това дете не е била Кейт. Бил е Люк.
	Бяхме разбрали всичко наопаки. Не само писмото, а всичко. Не Кейт е искал да изпрати надалече Амброуз, а Люк. _Защо не му се довери?_ — беше казала Кейт. Но Люк е бил преживял твърде много разочарования и прибързано е стигнал до извода, от който винаги се е страхувал. Мислел е, че Амброуз ще го върне при майка му.
	И е направил нещо безкрайно, безкрайно глупаво — действие на петнайсетгодишен, отчаяно влюбен и ужасен да не го изпратят отново в ада, от който е избягал.
	Искал ли е да убие Амброуз? Не знам. Докато седя и гледам ангелското спящо личице на Фрея, си задавам този въпрос и вярвам и на двата варианта. Може би наистина е искал да убие Амброуз — в моментен пристъп на ярост, за който горчиво е съжалявал, когато вече е било прекалено късно да поправи стореното. Може би просто е искал да го накаже. Или може би изобщо не е мислел — просто е действал, воден от гнева и отчаянието, които са горели в него.
	Иска ми се да повярвам, че всичко е било грешка. Че не е имал намерение да го убие, че само е искал да унижи Амброуз, да го принуди да се обади на Бърза помощ и да бъде намерен в локва от повръщано и хероин. После да бъде уволнен от работата си и да страда така, както Люк е щял да страда на свой ред. Той е бил дете на наркоманка, израснал е край хора, вземащи хероин, сигурно е знаел, че приемът на свръхдоза през устата е ненадежден. Знаел е колко време би отнело на Амброуз да умре, обратимостта на състоянието му.
	Но не съм сигурна.
	В известен смисъл, това вече няма значение. Това, което има значение, е какво е сторил.
	Направил е точно това, което Кейт ни разказа със странно спокойния си тон, стъпка по стъпка, поемайки отговорност за неговите действия. Избягал от училище, върнал се в Мелницата през деня, когато бил сигурен, че и Кейт, и Амброуз са в „Солтън Хаус“. Там сипал цялото количество хероин в бутилката с вино и я оставил на масата, така че Амброуз да я намери, когато се върне от училище вечерта. После събрал най-злепоставящите рисунки, които намерил, и ги изпратил в училището.
	Опитвам се да си представя чувствата на Амброуз, когато е осъзнал какво е направил Люк. Дали странният вкус на виното му е подсказал, че нещо не е наред? Или необичайната сънливост, която е започнала да го оборва? Трябвало е доста време… време, за да събере две и две, докато хероинът се е филтрирал през стомашната стена в кръвта му.
	Седя така и държа ръката на Фрея, а мислено виждам всичко като на стара филмова лента. Амброуз оглежда бутилката, после става, усеща, че се олюлява. Отива до шкафа, където е скрита металната кутия. Отваря я… осъзнава какво е направил Люк, размера на дозата, която е погълнал.
	Какво си е мислил, какво е изпитвал, докато схващащите му се пръсти са изписвали онези все по-разкривени букви, с които умолява Кейт да предпази брат си от последствията на стореното от него?
	Не знам. Не мога дори да си представя болката да осъзнаеш какво се е случило, мащаба на грешката, която Люк е допуснал, горчивото импулсивно отмъщение, което е предприел. Но има едно нещо, за което съм сигурна, докато гледам Фрея и усещам пръстчетата й да стискат моите. За пръв път разбирам действията на Амброуз. Разбирам ги напълно и най-после всичко си идва на мястото.
	Първата му мисъл не е била да спаси себе си, а да защити детето си. Момчето, което е отгледал и обичал, което е опитал да предпази, но се е провалил.
	Беше позволил Люк да се върне в ада — сладкото доверчиво хлапе, което е спасил от вълните като бебе, чиито пелени е сменял и чиято майка е обичал, преди тя да рухне напълно.
	Пуснал го е да си отиде веднъж и сега е разбрал, че от гледна точка на Люк, е планирал да го предаде отново. _Бях глупак да не предвидя до какво ще доведат действията ми… Правя това, за да не страда никой друг…_
	Той е написал писмото, за да е сигурен, че само един живот ще бъде жертван — неговият собствен. И го е написал на Кейт, не на Люк, защото е знаел, че тя, която е познавала баща си по-добре от всеки друг на света, ще разбере какво й казва — че я моли да защити брат си.
C>
	Не вини никого другиго, сладка моя. Взех решението си и приех, че така ще намеря покой. Най-вече, не позволявай това да бъде напразно.
C$
	И Кейт… Кейт е изпълнила желанието на баща си, доколкото е могла. Защитила е Люк, лъгала е заради него, година след година, след година. Но една част от писмото на Амброуз не е могла да изпълни. Виняла е Люк. Виняла го е горчиво за това, което е сторил. И никога не му е простила.
	Люк беше прав в края на краищата. Тя е можела да изчака и двамата да навършат шестнайсет, преди да съобщи на полицията, че Амброуз е изчезнал. Но тя не го е направила. И така него са го отвели, върнали са го при живота, от който е смятал, че ще избяга.
	Люк, който е убил единствения истински родител, който някога е имал, заради любовта към сестра си, е видял как тя охладнява и се отдръпва от него. Когато са го изпратили във Франция, е бил убеден, че е заради Кейт. Кейт го е наказала за убийството, за което само тя е знаела, че е негово дело.
	Помня как викаше, как ридаеше в нощта. _Бих направил всичко, за да бъда с теб… винаги си била само ти…_
	И мисля, че сърцето ми се къса.


>	Пето правило
>	Знай кога да спреш да лъжеш

>>
	Не Оуен идва да вземе Фрея и мен от болницата — още не съм му се обадила — когато, съвсем в стила на държавното здравеопазване, внезапно ни изписват в 9 сутринта, защото леглото им трябва.
	Телефонът ми е изгорял в Мелницата, както и всичко останало. Дават ми да позвъня от телефона на сестрите, но още докато пръстът ми посяга да набере номера му, нещо вътре в мен негодува и решавам, че не мога да понеса разговора, който ни чака. Казвам си с неохота, че биха му трябвали часове да се измъкне от Лондон в пиковия час и да се придвижи по натоварената магистрала до нас. Но не е само това. Истината е, че снощи, когато животът на Фрея висеше на косъм пред очите ми, нещо в мен се пречупи, макар и все още да не знам какво точно.
	Вместо това се обаждам на Фатима. Чакам пред педиатричното крило, завила Фрея с взето назаем одеяло, когато виждам едно такси да спира отпред и бледите лица на Фатима и Теа ме поглеждат през прозорците.
	Качвам се, закопчавам Фрея в бебешкото столче, което Фатима предвидливо е осигурила, и виждам Шадоу в краката на Теа, която е отпуснала длан върху каишката му.
	— Изписаха ни ужасно рано сутринта — казва Фатима през рамо от предната седалка. Под очите й има тъмни кръгове. — Запазих стая в един пансион на крайбрежния път. Мисля, че Марк Рен ще иска да останем поне докато от полицията не говорят с нас.
	Кимам. Пръстите ми се сключват около бележката в джоба ми. Писмото на Амброуз.
	— Още не мога да повярвам. — Лицето на Теа е бяло, пръстите й галят нервно козината на Шадоу. — Че той… Мислиш ли, че е бил той? Овцата?
	Знам какво има предвид. Дали е бил Люк? Той ли е направил това, както и всичко останало? Знам, че сигурно са прекарали нощта като мен. В размишления. Догадки. В опити да отсеят истината от лъжите.
	Поглеждам Фатима.
	— Не знам — казвам накрая. — Не мисля.
	Но спирам дотук. Защото не искам да кажа това, което мисля наистина. Не и пред шофьора на таксито. Не е Рик — не го познавам. Но сигурно е местен. И истината е, че от всички неща, които Люк е направил или не е направил, мисля, че грешим, като го подозираме за това.
	Мислех, че е написал бележката, защото е мразел Кейт и е подозирал, че тя е прикрила смъртта на Амброуз. Мислех, че е искал да я изплаши и принуди да си признае. Мислех, че е искал истината да излезе наяве.
	Но по-късно, когато Кейт ми каза за изнудването и парите, започнах да се чудя. Някак не ми се връзваше с Люк. Не и това хладнокръвно, пресметливо изцеждане на ресурсите й. Не можех да си представя на Люк да му пука за парите. Той по-скоро би искал да накара Кейт да плати за страданието, което му беше причинила… да, това ми се струваше като нещо, което би могъл да направи.
	Сега обаче, след снощи, вече не го вярвам. Няма никакъв смисъл. Люк единствен от всички нас, освен Кейт, е знаел истината. Той е лъгал повече и от нас. Бил е част от Играта и е можел да загуби много повече от нас, ако истината беше излязла наяве. През дългата нощ в болницата имах време да помисля. Спомних си списъка с криминални прояви, който Оуен ми беше изпратил, и една дата от него изпъкна в съзнанието ми.
	Не. Мисля, че някой друг е написал онази бележка.
	Помня пръстите й в пощата, силни пръсти, с кръв под ноктите.
	И съм сигурна, че тя е способна на това.


	Когато пристигаме в пансиона, се пъхам в леглото с Фрея и двете потъваме в сън. Изплувам на повърхността часове по-късно и за момент изпитвам много странно усещане, че съм се върнала назад във времето.
	Пансионът е на крайбрежния път, само на няколко километра от училището, и когато сядам и оправям намачканите си и засъхнали със солта дрехи, поглеждам през прозореца. Гледката е абсолютно същата като от Кула 2Б преди толкова години.
	За секунда, макар че дъщеря ми спи до мен, пак съм на петнайсет и съм отново там — чувам крясъците на чайките, виждам странната светлина отвън до дървения перваз на прозореца, най-добрата ми приятелка е в леглото до моето.
	Затварям очи, вслушвам се в звуците от миналото, спомням си себе си тогава, момичето, което бях, момичето, чиито приятелки все бяха наблизо, без грешките, които щяха да бъдат допуснати.
	Щастлива съм.
	И после Фрея се размърдва и проплаква и илюзията се разбива. Отново съм на трийсет и две и пак съм адвокат и майка. И действителността, която съм опитвала да прогоня цяла нощ, се стоварва тежко отгоре ми.
	Кейт и Люк са мъртви.
	Вземам Фрея и двете слизаме, прозявайки се, долу, където Фатима и Теа седят на слънчевата веранда с изглед към морето.
	Юли е, но денят е хладен и мрачен, облаците заплашват с дъжд, тъмните им форми са със същия нюанс на сиво като козината по гърба на Шадоу. Той е свит на кълбо до краката на Теа, черният му нос е в дланта й. Той вдига глава, когато влизам, и очите му грейват за момент, после се отпуска обратно. Знам кого търси и очаква. Как да обясниш смъртта на Кейт на едно куче. Аз самата едва успявам да я проумея.
	— Обадиха се от полицейския участък — казва Фатима. Вдига краката си на стола и прегръща коленете си с ръце. — Искат да отидем в четири следобед. Трябва да уточним какво ще им кажем.
	— Знам. — Въздишам и търкам очи, после пускам Фрея на пода да си поиграе с някакви стари списания, оставени за гостите на пансиона. Тя къса корицата на едно от тях с весел писък и знам, че би трябвало да я спра, но съм прекалено уморена.
	Седим мълчаливо дълго време и просто я наблюдаваме. Знам, без да питам останалите, че са прекарали нощта също като мен в опити да проумеят и усилия да повярват какво се е случило. Чувствам се, сякаш вчера съм имала четири крайника, а днес съм се събудила само с три.
	— Тя наруши правилата — казва Теа. Гласът й е тих. — Излъга ни. Излъга _нас_. Само да ни беше казала истината. Не ни ли е имала доверие?
	— Не е била нейна тайна, за да я разкрие — казвам. Съдя по себе си, мислейки за Оуен. За начина, по който съм го лъгала през всички тези години, предавайки собствените ни неписани правила. Защото няма правилен отговор, нали? Само размяна — едно предателство за друго. Кейт е имала избора да запази тайната на Люк или да излъже приятелките си. И е избрала да излъже. Избрала е да наруши правилата. Избрала е… преглъщам с мъка при тази мисъл. Избрала е да защити Люк. Но е избрала също да защити и нас.
	— Просто не разбирам — избухва Фатима. Стиснала е юмруци върху облегалките на креслото си. — Не разбирам защо Амброуз е допуснал да се случи! Свръхдозата при орален прием действа бавно и дори и да не е разбрал веднага какво се случва, очевидно е знаел, когато е писал писмото. Можел е да повика линейка! Защо, по дяволите, е прекарал последните си мигове, казвайки на Кейт да спаси Люк, вместо да опита да спаси себе си?
	— Може би не е имал избор — казва Теа. Тя се размърдва на стола си, придърпва маншетите на вълнения си пуловер над разранените пръсти. — В Мелницата нямаше телефон, не помните ли? Дори не знам дали Амброуз е имал мобилен телефон по онова време. Кейт имаше, но никога не съм виждала Амброуз с телефон.
	— Или може би… — спирам.
	— Какво? — настоява Теа.
	— Може би за него не е било най-важното да спаси себе си. — Никой не коментира това. Фатима само хапе устната си, а Теа извръща поглед към прозореца и неспокойното море. Чудя се дали мисли за собствения си баща, питайки се дали той би направил същия избор. Някак се съмнявам в това.
	Мисля си за Мери Рен и думите й при прелеза. _Той би минал през огън заради онези деца._
	И после си спомням нещо друго, което тя каза, и стомахът ми се присвива.
	— Има нещо друго, което трябва да ви кажа. — Теа вдига глава.
	— В колата питаше за овцата и тогава не можех да ти отговоря, но… — Спирам и опитвам да подредя мислите си, да обясня убеждението, което е започнало да се разпростира като сянка в съзнанието ми след онова пътуване до гарата. — Мислехме, че е дело на Люк, защото отговаряше на това, което знаехме, но смятам, че сме грешили. Той е имал да губи не по-малко от нас, ако истината беше излязла наяве. Дори повече. Пък и съм почти сигурна, че в онази нощ той е бил в ареста в Рай. — Не ме карат да обяснявам и не го правя. — Има и нещо друго. Нещо, което Кейт ми каза, когато дойдох тук сама, без вас двете.
	— Изплюй камъчето — подканва ме Теа навъсено.
	— Била е изнудвана — съобщавам. — Продължавало е с години. Затова е била изкормена овцата. Затова сме получили рисунките. Било е начин да ни се подскаже, че въпросната личност ще започне да изнудва и нас.
	— _Не!_ — възкликва Фатима. Лицето й е съвсем бледо на фона на тъмния шал. — Не! Как може да не ни е казала!
	— Не е искала да се тревожим — казвам безпомощно. Сега изглежда безсмислено. Съжалявам, че не сме го знаели. — Но просто не изглежда като нещо, което Люк би направил. Освен това, всичко е започнало преди години, когато той е бил още във Франция.
	— Тогава кой? — пита Теа.
	— Мери Рен.
	Следва дълго мълчание. Първо и двете седят неподвижно, после Фатима кима бавно.
	— Винаги е мразела Кейт.
	— Но как така? — пита Теа. Пръстите й се движат неспокойно по козината на Шадоу.
	— Когато ме караше към гарата — казвам. Притискам пръсти към челото си, опитвайки да си спомня точно думите й. Главата ме боли и веселите писъци на Фрея, докато къса списанието, само влошават положението. — Мери предложи да ме закара и каза нещо… не му обърнах внимание тогава, бях прекалено шокирана от това, което каза за Кейт и Люк… но тя каза нещо и за Кейт и овцата — каза, че _ръцете й са окървавени не само с овча кръв_. Но откъде е знаела за овцата?
	— От Марк? — предполага Фатима и Теа клати глава.
	— Кейт не се обади на полицията, не помниш ли? Макар че предполагам, че фермерът може да се е обадил.
	— Възможно е — съгласявам се. — Но съм почти сигурна, че Кейт му плати да си мълчи. Това беше смисълът на онези двеста лири. Но не е само това, което Мери каза, а и начинът, по който го каза. Беше… — Млъквам, защото търся думите, с които да го обясня. — Беше… _лично_. Злорадстваше. Сякаш беше доволна, че пилетата на Кейт си идват вкъщи да снасят. Онази бележка беше злобна. Беше пропита с омраза. Усетих същото, когато Мери изрече онези думи. Тя е написала онази бележка, сигурна съм. И мисля, че тя е изпратила онези копирани рисунки. Тя е единственият човек, който би могъл да се сдобие с адресите ни.
	— Какво ще правим в такъв случай? — пита Фатима.
	Теа свива рамене.
	— Какво ще правим? Какво можем да направим? Нищо. Няма да кажем нищо. Не можем да кажем на Марк, нали?
	— И просто ще я оставим така? Ще й позволим да ни заплашва и да се измъкне безнаказано?
	— Ще продължим да лъжем — казва мрачно Теа. — Само че този път, ще го направим както трябва. Ще уеднаквим историята и ще се придържаме към нея. Ще я разкажем на всички. На полицията, на семействата ни — на всички. Трябва да ги накараме да повярват, че Амброуз се е самоубил, това е било неговото желание в края на краищата. Както и желанието на Кейт. Но ми се иска да имахме нещо, с което да подплатим историята си.
	— Е… — Пъхам ръка в джоба си и го вадя — плика с името на Кейт отгоре, много стар и измачкан, а сега със следи от сол и вода.
	Все още се разчита — макар и малко трудно. Мастилото се е размазало леко, но думите на Амброуз към дъщеря му не са се отмили: _Продължи напред: живей, обичай, не обръщай поглед назад. И най-вече, не позволявай това да бъде напразно._
	Сега обаче имам чувството, че ги отправя към нас.


>>
	Таксито ни оставя на крайбрежната алея в Солтън. Фатима плаща на шофьора, а аз слизам, без да поглеждам към полицейския участък, четвъртита бетонна сграда до вълнолома. Вместо това отправям поглед към пристанището и морето отвъд.
	Това е същото море, което ме приветстваше от прозореца на стаята ми в „Солтън Хаус“, морето на моето детство, и тази мисъл ми действа някак успокояващо. Мисля за всичко, на което е станало свидетел, и всичко, което е приело в безбрежната си шир. Как отнася пепелта от Мелницата в дълбините си заедно с Кейт и Люк в нея. Всичко, което направихме — всичките ни грешки, всичките ни лъжи — то бавно ги отмива.
	Теа се появява до мен и поглежда часовника си.
	— Почти четири е — казва тя. — Готова ли си?
	Кимам, но не помръдвам.
	— Мислех си — казвам, когато Фатима се отдръпва от таксито и то потегля.
	— За какво? — пита тя.
	— За… — Думата изниква в съзнанието ми толкова внезапно, че я изричам някак изненадана. — За вината.
	— Вината? — бърчи вежди Фатима.
	— Снощи осъзнах, че съм прекарала седемнайсет години, мислейки, че случилото се с Амброуз е по наша вина в известен смисъл. Че той е умрял заради нас, заради онези рисунки, защото ние все ходехме там.
	— Не сме искали да ни рисува — казва тихо Фатима. — Не сме искали нищо от това.
	Но Теа кима.
	— Разбирам какво имаш предвид — казва тя. — Колкото и нерационално да е, аз се чувствах по същия начин.
	— Но осъзнах… — Спирам, опитвайки да формулирам прозрението, което се е оформило в главата ми. — Снощи осъзнах, че… смъртта му няма нищо общо с това. Изобщо не е била заради рисунките. Нито заради нас. Изобщо не сме били виновни.
	Теа кима бавно. После Фатима хваща и двете ни за ръка.
	— Няма от какво да се срамуваме — казва тя. — Никога не е имало.
	Обръщаме се и тръгваме към полицейския участък, когато една фигура се появява от тесните улички, които се вият между каменните къщи. Едра фигура, навлечена с няколко пласта дрехи и със стоманено сива опашка, която се развява от морския бриз.
	Мери Рен.
	Спира, когато ни вижда, а после се усмихва някак зловещо — усмивката на човек, който има власт и възнамерява да я използва. И после тръгва по кея към нас.
	Ние също вървим трите, ръка за ръка. Мери променя посоката, готова да ни пресрещне. Усещам как ръката на Фатима стиска моята и чувам как токчетата на Теа започват да тракат по-бързо по калдъръма.
	Мери се е ухилила, когато я приближаваме, големите й жълти зъби са оголени като на хищник, готов да нападне. Сърцето ми бие бясно в гърдите.
	Но срещам погледа й и за пръв път, откакто се върнах в Солтън, не изпитвам вина. Не изпитвам страх. И знам истината.
	А Мери Рен се стъписва. Спира, а ние трите минаваме покрай нея, ръка за ръка. Усещам ръката на Фатима в моята и виждам, че Теа се усмихва. Слънцето пробива облаците и сивото море грейва ярко.
	Зад нас Мери Рен извиква нещо неразбираемо.
	Но ние продължаваме да вървим, трите заедно.
	И не поглеждаме назад.


>>
	Има една история, която ще разкажа на Фрея, когато порасне. Историята за един пожар, за инцидент, причинен от повредени кабели и съборена през нощта лампа.
	Това е история за човека, който загуби живота си, за да я спаси, и за моята най-добра приятелка, която толкова го обичаше, че избра да загине с него.
	Това е история за смелост и самоотверженост — за самоубийството на един баща и мъката на децата му.
	История за надеждата — за това как трябва да продължим напред, след като непоносимото ни е сполетяло. Как да изживеем живота си пълноценно заради хората, които са жертвали своя.
	Това е историята, която Теа, Фатима и аз разказахме на сержант Рен, когато отидохме в участъка. И той ни повярва, защото тя е истина.
	И в същото време е лъжа.
	Трите лъжем от почти двайсет години. Но сега знаем защо. Най-после знаем истината.


	Минали са две седмици и ние с Фрея отново сме във влак, този път към Авимор — почти най-отдалечената точка от Солтън, до която можеш да стигнеш, без да прекосяваш Северно море.
	Мисля за всички лъжи, които съм изрекла, докато влакът трака и напредва на север, а Фрея спи в ръцете ми. Мисля за онези лъжи, които отровиха живота ми и връзката ми с един добър и любящ мъж. Мисля за цената, която Кейт плати за тях, и как тези лъжи изложиха Фрея на опасност.
	Може би е време да спра да лъжа. Може би… може би и трите трябва да кажем истината.
	Но после поглеждам Фрея. И знам едно — никога, никога не искам тя да премине през това, което се случи на мен. Никога не искам тя да нагажда някоя история към лъжите, които е изрекла, да се опитва да си спомни какво е казала предния път, да гадае какво може да са казали приятелките й.
	Никога не искам да й се налага да се оглежда през рамо, за да защити другите.
	Мисля за саможертвата, която направи Амброуз за Кейт и Люк, и знам — никога няма да кажа на Фрея истината. Защото ако направя това, ще прехвърля бремето си на нея.
	Мога да го направя. Можем да го направим — Фатима, Теа и аз. Можем да запазим тайните си. И знам, че те ще го направят. Ще се придържат към историята, която измислихме, шепнейки си в стаята в пансиона — смътно посочени часове и взаимно осигурени алибита. Това е последното, което можем да направим за Кейт в края на краищата.


	Телефонът ми издава звук около Йорк и Фрея се размърдва в ръцете ми, но после отново заспива. Оуен е.
C>
	Как сте — успяхте ли за влака без проблеми?
C$
	Мисля си за него през цялото време, откакто потеглихме. Как ме гледаше, когато му махнах за довиждане тази сутрин и двете с Фрея потеглихме към гарата.
	Спомням си как трепереха ръцете му, когато слезе от колата на паркинга пред пансиона в Солтън, как взе Фрея на ръце, сякаш бяха разделени от седмици, сякаш би преплувал океана, за да я спаси. Притисна устни към косичката й и когато вдигна глава, в очите му имаше сълзи.
	Спомням си и каква светлина го озари, когато я взе на ръце за пръв път в нощта, когато тя се роди. Погледна лицето й, а после мен и в този момент осъзнах нещо, което знам и сега — че би минал през огън за нея.
	Поемам си дъх и го задържам дълго време, загледана в спящото лице на Фрея. После му отговарям.
C>
	Всичко е наред. Татко ще ни посрещне в Авимор. Обичам те.
C$
	Това е лъжа, сега го знам. Но заради Фрея мога да продължа да лъжа. А може би някой ден ще успея да я превърна в истина.


>	Благодарности

	Първите ми благодарности трябва да бъдат за изключителните ми редактори — Лиз, Джейд и двете Алисън (и тук, и в Съединените щати). Всички те ми предоставят брилянтни редакции, правят вдъхновяващи предложения, задават дразнещо уместни въпроси и заедно правят всяка от книгите ми поне 50% по-добра, отколкото, ако работех сама.
	Бетън, Септембър и Клоуи са най-добрият екип от сътрудници, който един писател би могъл да пожелае, не мога да изразя благодарността си за всичко, което са направили за тази книга и всички предишни.
	Що се отнася до останалите във „Винтидж“ — Фей, Рейчъл, Ричард, Крис, Рейчъл, Анна, Хелън, Том, Джейн, Пени, Моник, Сам, Кристина, Бет и Алекс и всички от екипа — вие сте гениални, забавни, чудесни. Горда съм, че съм автор на „Винтидж“.
	Благодаря на моя агент Ийв Уайт и екипа й, които са винаги до мен. Безкрайно съм благодарна за подкрепата на огромната общност от писатели, и онлайн, и на живо, които ме развеселяват, предлагат ми съвети и техническа помощ. Списъкът на хората, на които трябва да благодаря в това отношение, би запълнил една цяла книга, така че само ще ви кажа, че ви обичам и ценя! Все пак специални благодарности за скъпата ми приятелка Айша Малик, че отдели от времето за писане на собствените си книги, за да ме посъветва за „Играта на лъжи“. Няма нужда да казвам, че ако има някакви гафове, те са изцяло по моя вина, но би имало много повече без нейната помощ…
	Също така бих искала да благодаря на Марк Хопгуд за щедрото му дарение на благотворителния търг за деца, болни от рак, и че позволи да използвам името му за един от гостите на вечерята в „Солтън Хаус“. Надявам се да харесаш героя си, Марк!
	Накрая — на скъпите ми приятели и семейството ми — обичам ви и наистина не бих се справила без вас, така че ви благодаря! Целувки и прегръдки.
