D>
	На моите деца — не че някога ще им позволя да прочетат този роман.
D$


>
	Тази книга е художествена измислица. Всички герои, организации и събития, описани в нея, са или плод на въображението на автора, или са използвани изцяло в контекста на творбата.


>	Благодарности

	Въпреки че градовете, за които пиша, са изцяло измислени от мен, и Фолкън в Алабама, и Котънблум са отражение на собствения ми опит, тъй като съм израснала в малко градче в Тенеси. Колкото повече остарявам, толкова се усилва носталгията, когато си спомням простотата на моята младост. Но както навсякъде, не всичко е дъги и прегръдки. Когато пиша за тези места, не искам да пренебрегвам расовите и икономическите различия, които забелязвах дори като дете. Старая се описваните градове да изглеждат реални за читателя. Ако сте от малко населено място, надявам се в него да разпознаете Котънблум. Но ако живеете в мегаполис, ви пожелавам да имате възможност да се уедините някъде в провинцията, поне докато четете книгите ми. Наслаждавайте се!


>	Глава първа

	Регън Ловел прекара ръце по стегнатите мускули на гърба на любовника си, вглъбена в случващото се. Ритъмът на движенията му се променяше от бавен и уверен до див и несигурен. Не отне много време. Той изстена в ухото й и от топлия му дъх по тялото й премина тръпка.
	Свърши се. Сойер Форнет отне девствеността й.
	Въпреки че изживяването се оказа далече от усещането за напускане на тялото, както й обещаваха любовните романи, които четеше, за да се подготви за първата любовна нощ, то беше магическо по свой начин.
	Събра коленете си над ханша му и го притисна силно, докато той се гърчеше върху нея, дишайки накъсано.
	Майка й щеше да се ужаси, че изобщо се е разделила с девствеността си, още повече едва на осемнайсет, преди да успее да я използва, за да се омъжи изгодно за някой лекар или адвокат в университета Мисисипи. Тя очакваше Регън да си намери съпруг в университета точно като нея преди почти трийсет години.
	По онова, което можеше преждевременно да я изпрати в гроба, беше с кого я бе изгубила. Майка й определяше Сойер като „луизиански блатен плъх“, а увлечението й по него смяташе за мимолетно. Един вид бунт срещу родителите и техните очаквания и нищо повече.
	Те не знаеха, нито можеха да приемат, че момичето си имаше собствени мечти, амбиции и чувства. Това не беше преходен етап или протест, а любов.
	Той се размърда върху нея и редките косми върху гърдите му погъделичкаха нейните. Регън кръстоса глезени над гърба му, задържайки го в себе си.
	— Обичам те, Сойер.
	Момчето се подпря на лакти.
	— И аз теб.
	— Завинаги?
	— И след това. — Хуморът и обичта в гласа му бяха по-приятни от самия секс.
	— Дори когато започна да ям прекалено много барбекю, надебелея, косата ми посивее и изгубя красотата си като баба Розмари?
	— Даже тогава. — Той целуна върха на носа й и тя се усмихна на закачливата игра.
	В гърдите й се надигнаха други, още по-настойчиви въпроси. _Ще ме обичаш ли, когато поемем по различни пътища заради колежа? А когато дори по-красиви от мен момичета се опитат да те прелъстят? Ще ме чакаш ли?_
	Сойер премести краката си и се отпусна до нея върху седалката на стария пикап на брат си. Тя огледа тялото си и установи, че е все същото. Не че очакваше окончателното й превръщане в жена да остави някакви видими белези по него. Беше безвъзвратно променена, но не по начин, който майка й или приятелките й биха могли да забележат.
	Сега, след като сексуалната мъгла бе разсеяна, Регън остро осъзна голотата си. Тихото шумолене на презерватива я накара да прехапе устни и да посегне към протрития юрган, за да се прикрие. Дали имаше кръв, както пишеше в книгите?
	Хладният въздух я обгърна. Сумракът хвърляше сенки през клоните на боровете, които се движеха от лекия бриз. Реката минаваше достатъчно близо, за да им прави серенада с крякането на жабите, но и удобно далече, за да им спести неприятното нашествие на насекомите.
	До задната врата горяха свещи с аромат на цитронела*, за да ги пазят от комарите. Тя затвори очи. Миризмата на восък, примесена с тази на борове и на Сойер, образуваше опияняваща смесица, която никога нямаше да забрави.
	[* Известна още като лимонена трева — многогодишно растение с дълги остри листа, които стигат височина до 15 метра. За нейна родина се смятат Индия и Шри Ланка, но се отглежда още в Тайланд, Виетнам, Индонезия. Бразилия, Гватемала. — Б.пр.]
	Сойер отметна края на юргана и я покри с тялото си. Изражението му беше загадъчно. Резките му обрати от сериозна зрялост към момчешка игривост я объркваха.
	Неговият ежедневен живот беше далече от плюшената елегантност на нейния на другия бряг на Мисисипи. Една от причините да се увлече по него. Той беше различен, вълнуващ и доста по-уравновесен от всички момчета в училището й, взети заедно. Освен купоните и спорта, го интересуваха много други неща. Регън не се страхуваше да разговаря за всичко, което я интересуваше — не за мажоретки и празна показност, а за световни събития и политика. Не й се присмиваше, когато му разказваше за мечтите си, въпреки че още не бе завършила гимназията. Сойер вярваше в нея.
	— Заболя ли те? — попита той и отметна кичур коса от челото й.
	— Малко. Оказа се по-голям, отколкото очаквах.
	Смехът му я накара да се усмихне. Както винаги.
	— Това е най-страхотният комплимент.
	— Така ли? Е, но е самата истина. Не че имам някаква база за сравнение, но съм сигурна, че твоят е най-добър. — Гърдите му се разтресоха върху нейните и от вибрацията по пръстите на краката и ръцете й премина ток. — А аз… как бях?
	— О, миличка, ти си всичко, за което съм мечтал, дори повече. — Устните му погъделичкаха ухото й, но тя имаше нужда да надникне в очите му. Да види истина или лъжа е. Обви длани около лицето му и го принуди да я погледне.
	От изражението му струеше единствено любов. Целувката им беше сладка, със скрит намек за невинността, която си повериха един на друг през изминалата нощ. Регън стисна клепачи, за да спре напиращите сълзи. Тежестта му я притискаше към пружината на седалката на пикапа, но нямаше намерение да се оплаква. Ако можеше, би останала цяла нощ под него.
	Щеше да обича Сойер Форнет винаги.


>	Глава втора

	_Единайсет години по-късно…_
	_Август, Котънблум, Мисисипи_
	Тя мразеше Сойер Форнет.
	Регън опита да се съсредоточи върху дрезгавия глас на общинския счетоводител, който правеше отчет на приходите и разходите в Котънблум, Мисисипи. По-късно същата вечер трябваше да гласуват бюджета, тъй като финансовата им година завършваше от юли до юни, а вече беше първи август. Нуждаеше се от средства, за да осъществи идеята си за градския фестивал на доматите.
	Числата се блъскаха в главата й, докато се чудеше какво, по дяволите, прави Сойер Форнет — енорийският настоятел на Котънблум, Луизиана, на тази среща. Дали не е дошъл да я гледа как се гърчи като червей на кука, докато хората протестират срещу плановете й за благоустройството на града и предстоящото събитие?
	Наблюдателите от гражданската квота трябваше да дойдат едва привечер, но той се промъкна през един от страничните входове на кметството почти веднага, след като обявиха заседанието. Откакто напусна длъжността директор на завода за резервни автомобилни части, остави проклетата си руса коса да расте и сега тя стърчеше сексапилно във всички посоки като сплъстени пожълтели стърнища. Освен това замени деловите костюми и официалните ризи с тениски и дънки в маскировъчен цвят.
	Този ден черната блуза със сива емблема отпред беше пъхната в тъмни панталони. Той преметна единия си крак върху другия и се подпря на стената със скръстени пред гърдите ръце. Така изглеждаше по-едър, по-грубоват и със сигурност — не особено привлекателен.
	Жената в нея се разбунтува. Защо този мъж не беше надебелял и оплешивял с годините? Толкова ли много струваше това на Вселената? Очевидно да, защото Сойер остаряваше подобно на скъпо уиски, вместо да се вкисва като евтина бира.
	— Предполагам, че от залата ще имат въпроси към вас, кмет Ловел.
	Регън откъсна поглед от Сойер и затаи дъх.
	— Разбира се. Ние сме готови за дискусия. — Из помещението се разнесе шепот. Тя удари с чукчето и се почувства нелепо, въпреки че тълпата утихна. — Моля ви, качвайте се един по един на подиума.
	Кимна към началника на полицията Томасън. Той щеше да държи нещата под контрол и да я подкрепя. Първа се изправи мис Марта, собственичка на „Юрганени пчели“, и зад усмивката си Регън се намръщи. Уважаваше жената и не искаше да я обижда. Някои от по-старите собственици на малък бизнес негодуваха срещу повишаването на данъка върху недвижимите имоти, но идеите й, в това число и фестивалът, щяха да донесат ползи в дългосрочен план за всеки жител на града.
	Мис Марта се изкашля, тъй като при първия опит да заговори гласът й прозвуча дрезгаво. Листът в ръката й трепна.
	— Кмет Ловел, аз… пък и някои други хора искаме да ни поясните по-добре откъде ще дойдат парите за фестивала. От моите данъци ли? Защото съм категорично против парите ми да отидат за някакво глупаво мероприятие, което ще доведе само до излишни разходи. Сегашното положение ни устройва напълно.
	С всяка дума гласът й ставаше по-силен и по-ясен. Спонтанните аплодисменти изпълняваха ролята на препинателни знаци. Но мис Марта едва ли би желала да чуе горчивата истина. Търговията с юргани в днешно време и през следващите години беше обречен бизнес.
	— Да, с малък процент от местните такси ще финансираме организирането на фестивала. — От дъното на стаята се разнесоха неразбираеми викове и Регън отново използва чукчето. — Рекламата, която ще ни направи списание _Сърцето на Дикси_, ще даде тласък на града ни. А ако обявят събитието за най-добър фестивал в малък южен град и спечелим паричната награда, ще продължим подобренията, които иначе ще ни отнемат години. Ще можем да превърнем центъра на Котънблум в нещо специално.
	— Ние харесваме това място такова, каквото е — отсече мис Марта. Този път гласовата поддръжка беше по-слаба, а сред тълпата шепнешком обсъждаха обявеното от списанието съревнование.
	Прелиствайки _Сърцето на Дикси_, докато чакаше да дойде нейният ред при фризьора, тя не обърна внимание на поканата за включване в конкурса. После я препрочете отново и отново и въображението й се развихри. Списанието беше излязло преди месец, а до крайния срок за записване оставаше по-малко от седмица. Напусна салона, преди да подстрижат и издухат косата й, с вече оформена идея в главата.
	Въпреки че това щеше да бъде първият, както се надяваше, от ежегодните фестивали на доматите в Котънблум, изобщо не се съмняваше в способността си да организира грандиозно събитие. Такова, което да спечели безвъзмездните средства и да получи широк отзвук в популярното списание. По онова време нямаше никаква представа, че Сойер Форнет бе прочел същата статия и вече се бе регистрирал за участие. Не че някой й повярва. Дори Сойер. _Най-малко Сойер._
	Денят на труда изглеждаше най-подходящия избор, но тъй като Сойер вече го бе заел, на нея й оставаше само да скръцне със зъби и да избере друга дата — може би Четвърти юли, въпреки че това вече изискваше изключително сериозна подготовка. Но след като редакторите на _Сърцето на Дикси_ получиха заявленията, настояха фестивалите в двете части на Котънблум да се проведат в един и същи ден. От списанието искаха да се заиграят с десетилетното им съперничество. Регън се надяваше, че в проучванията си назад във времето не са стигнали чак до злополучната вражда между семействата Хартфийлд и Маккой. Паричната награда беше прекалено важна за всички, за да се откажат.
	— Основното финансиране на събитието не е от вашите данъци. Папката с разчетите е на ваше разположение вече няколко седмици и всеки може да ги прегледа. По-голямата част от местните такси ще бъде използвана за подобряване на инфраструктурата и няколко благоустройствени проекта. Дърветата в центъра са прекрасни, но не бива да пренебрегваме факта, че увреждат улиците, тротоарите и водопроводната система. Вие всички сте тук сега, защото ви е грижа за града и едва ли някой в тази стая иска Котънблум да бъде застигнат от нерадостната съдба на стотици малки американски градове. Не забравяйте, че аз също имам бизнес на главната улица.
	— Но не на брега. Защо аз трябва да плащам повече от онези, които се намират на по-малко от стотина метра от мен? — извика мис Марта.
	— Разбирате, че не аз определих сумите. Наехме външна агенция, която направи данъчните оценки на всички имоти.
	— Е, аз пък твърдя, че не огледаха особено прецизно моя. Под него минават обществени водопроводни тръби и… — Тя погледна листа в ръката си: — … има структурни проблеми с тухлената стена откъм задната улица, които подбиват цената. Настоявам да се направи нова оценка, като се вземе предвид всичко това.
	Регън разтърка слепоочието си. Някой беше подучил мис Марта. Някой, който искаше да я саботира. Погледът й се насочи към Сойер. Изражението му не се беше променило и все още приличаше на тайнствената сериозна маска, която я бе очаровала като тийнейджърка. Но вече знаеше какво се крие зад нея. Двуличен негодник.
	Лицето й пламна. По дяволите издайническата й кожа. Почти усещаше как по нея избиват червени петна. Всеки би си помислил, че е смутена или объркана, когато всъщност й се искаше да скочи и да зашлеви Сойер по бузата.
	_Никога не им позволявай да видят как се потиш._ Тази стара реклама от детството изплува в съзнанието й.
	— Това струва ли ви се приемливо, кмет Ловел?
	Тя се обърна към общинския счетоводител:
	— Извинете, за какво става въпрос?
	— Съветник Крейн направи предложение да отложим гласуването на бюджета, докато не се решат проблемите на мис Марта. — Регън отвори уста да възрази, но той добави: — И аз го подкрепям.
	Освен ако не искаше да изглежда като жаден за власт парен валяк, нямаше начин да накара хората да гласуват тази вечер. Усмивката, която им отправи, бе усъвършенствана още от времето, когато активно участваше в живи картини.
	— Приемам, разбира се. В такъв случай ще се съберем отново след една седмица. По същото време и на същото място ще обсъдим промените и ще гласуваме.
	Една от съветничките побърза да се съгласи с нея и заседанието беше закрито. Тя се изправи и тръгна към страничната врата, но черната риза и широкият гръб на Сойер препречваха половината коридор, правейки безсмислени убийствените й погледи.
	Измъкна се от заседателната зала, като използва същия вход, през който той беше влязъл. Един по-търпелив кмет би спрял сред хората на изхода, за да ги успокои и да размени с тях по няколко банални фрази. Но тази вечер не беше в настроение да спазва наложилия се в политиката етикет.
	Искаше й се да застане пред тях и да им каже, че или трябва да приемат промените, които им предлага, или да се примирят с факта, че градът им замира. Да ги попита защо не могат да погледнат извън тясното си лично пространство и да прегърнат новостите, от които щяха да се облагодетелстват бъдещите поколения.
	Но нямаше да го направи. Щеше да държи езика си зад зъбите и да се усмихва, докато работи зад кулисите, за да прокара идеите си, като прави компромиси само когато е притисната в ъгъла. Като тази вечер. Без съмнение, през цялата седмица щеше да получава съобщения и телефонни обаждания. Чаша вино и хапче против главоболие бяха следващата точка в дневния й ред.
	Токчетата й тропаха по мраморния под, а хладният въздух й действаше освежаващо след задушната заседателна зала, претъпкана с хора. Сойер вероятно се смееше злорадо на тежкото положение, в което тя се озова. Някакво движение в тъмния коридор, водещ към общинското деловодство, привлече вниманието й и тя се обърна точно навреме, за да го види да завива зад ъгъла, преди да изчезне от погледа й.
	Някаква наслоена ярост, която само той можеше да отключи, се надигна у нея и дори не си направи труда да заглуши стъпките си.
	— Сойер Форнет, каква работа имаш тук, че се промъкваш в тази сграда?
	Мъжът излезе от тъмнината и се облегна на стената, заемайки позата, в която бе изгледал цялото заседание. Този път се намираше достатъчно близо, за да забележи изпъкналите стегнати мускули на ръцете му. Във всеки случай бяха в още по-добра форма поради ежедневната работа в сервиза на брат му Кейд. Регън не успя да потисне обидата от подобна несправедливост.
	— Не се промъквам — отвърна той и отклони поглед встрани.
	— Е, главният вход е в обратната посока — отбеляза подигравателно тя и посочи с палец над рамото си. — Да не искаш да се намесиш в данъчните оценки или нещо такова?
	Сега вече я погледна в очите и въздъхна обидено:
	— Не, разбира се.
	— Тогава защо си тук?
	— Чух, че тази вечер ще гласувате бюджета. Просто проверявам конкуренцията.
	Без да се подведе от думите му, Регън пристъпи към него и преметна дамската си чанта през рамо.
	— Ти беше, нали?
	— За какво говориш?
	— Че си паднал толкова ниско да дадеш на мис Марта онази бележка, от която четеше. Наистина много подло. Ти ли изнуди Крейн да предложи отлагането?
	Той прекара ръка през разрошената си руса коса и разтърка тила си.
	— Хайде да изясним нещата направо. Смяташ, че предварително съм планирал отлагането на гласуването на бюджета, като съм се срещал тайно с мис Марта и съветник Крейн?
	Начинът, по който го каза, я накара да се почувства като глупачка, което само усили гнева й.
	— Може би. Освен това ти си виновен, че се разсеях и пропуснах възможността да реагирам навреме.
	— Защо аз? — наведе се напред Сойер. Ароматът му избута встрани институционалната миризма на административната сграда. Още една черна точка в сметката му. Защо не миришеше на пот или на чесън, вместо на боровия одеколон, който я връщаше десетилетие назад в багажното отделение на стария пикап?
	— Не знам, но е така — настоя тя неуверено. Истината беше прекалено неудобна, за да я изрече на глас.
	Стояха близо един до друг. Нито един от двамата не се отдръпна и не заговори. Моментът, в началото враждебен, а после неловък, накрая стана мъчителен, но начинът, по който кафявите му очи се стоплиха и присвиха срещу нейните, я хипнотизира, сякаш се опитваше да изтръгне всичките й тайни.
	Не го харесваше, ни най-малко. Но този факт не спираше зова на тялото й всеки път, когато се озовеше на десетина крачки от него. Добре де, може би на двайсет и пет. Физическото привличане беше нежелано ехо от миналия им живот заедно. Здравият разум надви емоциите, тя се обърна рязко и закрачи по коридора към главния вход. Тълпата се беше разпръснала и на тротоара стояха само няколко упорити граждани. Един от тях я повика и въпреки отчаяното желание да се прибере у дома, Регън се усмихна и промени посоката.
	С периферното си зрение видя Сойер да отваря двойната врата. Раменете й се отпуснаха. Предпочиташе да спори за увеличените данъци върху недвижимите имоти, отколкото да се разправя с него. След всяка тяхна среща се чувстваше неуравновесена и неуверена в себе си. Необичайно и неприятно състояние.
	Изминаха още двайсет минути, преди да успее да се освободи от следващия мъж, който се интересуваше от правилата за райониране. Паркингът беше почти пуст. Почти. Лъскав черен джип стоеше през два реда от нейния червен фолксваген. Сойер се беше подпрял на една колона в познатата поза, която се превръщаше в негова запазена марка. Сигурно дълго се бе упражнявал пред огледалото, преди да реши, че тя подчертава всички привлекателни части от тялото му. Не че беше забелязала непривлекателни, по дяволите.
	— Охраната всеки момент ще заключи, така че няма да можеш да се промъкнеш вътре отново. — Втурна се надолу по каменните стъпала, следвана на крачка от него.
	— Просто имах нужда от глътка въздух, преди да си тръгна. — Гласът му звучеше приятелски, дори весело.
	Тя го изгледа подозрително отстрани. Какво ли е замислил? Реши да продължи играта и вдигна лице. Надмогвайки мъждукащото улично осветление, звездите светеха необичайно ярко. Нахлулият студен фронт бе изтласкал влагата и нощта се оказа неочаквано приятна.
	Стигнаха до паркинга, но вместо да се отправи към джипа си, той тръгна редом с нея. Регън рязко се обърна и сложи ръце на кръста си:
	— Е, добре. Какво става тук?
	— Стъмни се. Наоколо няма почти никого. Само искам да се уверя, че си стигнала безопасно до колата си.
	Разлялата се в стомаха й топлина смекчи язвителността й.
	— Аз съм голям човек. Мога да се грижа за себе си.
	— Бих го направил за всяка жена, така че не се смятай за специална или нещо такова. Защото не си.
	Острите думи разбиха защитата й. Тя преглътна внезапно бликналите сълзи. Какво не е наред с нея? Въпросът беше многозначен. Нужно ли е да се разплаче заради една незначителна обида? Защо продължаваше да я лъже в продължение на толкова години? Наистина ли не можеше да се отърси от миналото и да продължи напред?
	Регън засмука горната си устна между зъбите и я захапа силно. Извърна се решително и закрачи към колата си. Единият й крак хлътна в пукнатина в асфалта, препъвайки я. Тя изруга под носа си, събу обувката, измъкна токчето от цепнатината и продължи, куцукайки напред, с всичкото достойнство, което успя да събере. Вероятно Сойер се присмиваше над недотам грациозното й оттегляне. Настани се зад волана и най-после събра кураж да го погледне.
	Мъжът стоеше точно където го беше оставила, със застинала половинчата усмивка, сякаш някой беше извикал: „Замръзни!“. Тя потегли, завивайки към главната улица, с остро свистене на гумите. Чашата вино, очакваща я вкъщи, мигновено се превърна в бутилка.
	Сойер искаше да върне думите си обратно. Тази жена наистина можеше да го вбеси повече от всекиго друг. Мразеше начина, по който го караше да се чувства — едновременно виновен, самодоволен и прецакан. Но изражението на лицето й… Разбира се, това в очите й не бяха сълзи. Наистина ли брадичката й трепереше? Ако не я познаваше толкова добре, щеше да си помисли, че е наранил чувствата й. Внезапна болка стегна гърдите му, докато сърцето му изгаряше от желание да го срита по задника.
	Нямаше нищо против подозренията й, че присъствието му на заседанието има за цел единствено да я предизвика. Нека си мисли, че именно той стои зад претенциите на мис Марта. Защото истината се оказа много по-съкрушителна за него. Дойде, тъй като се притесняваше за нея.
	По дяволите, когато се ядосаше, ставаше гореща като грях. Червеникавият отблясък в русата й коса не беше измама. Високите токове правеха краката й убийствено красиви, а скъпите делови дрехи го караха да се чувства като дъвчещ сламка блатен плъх.
	Когато го настигна в тъмния коридор, той усети същото замайващо, изваждащо го от равновесие присвиване в стомаха, както когато я видя за първи път и му се наложи да се облегне, търсейки опора. Едва не направи нещо нелепо, като това да впие устни в нейните. Може би да я завърти и да я притисне към стената. Слава богу, че успя да потисне порива. Тя щеше само да го срита с коляно между краката и да му се изсмее.
	След като прекалено дълго се взира в празното пространство, останало след нея, закрачи бавно към джипа си. На изхода на паркинга се поколеба. Ако тръгнеше наляво, щеше да се озове в провинциалната си къща на другия бряг на реката, а десният път водеше към сърцето на най-красивите квартали на Котънблум, Мисисипи.
	Зави надясно и измърмори под носа си:
	— Тали е права. Май наистина губя разсъдъка си.
	Глупави мисли отекваха в тишината, затова включи радиото. Още от подпалването на беседката през юни го тревожеше мисълта, че някой се опитва да саботира фестивалите. Като се добавят подозрителното писмо, изпратено на Регън, за което Монро спомена бегло, и вандалският акт с кошовете за раци през юли, безпокойството му прерасна в страх.
	Изгуби съня си, премисляйки всички възможни сценарии. Най-вероятното обяснение се въртеше около плановете на Регън за съживяването на Котънблум, Мисисипи. Не можеше да си представи някой от неговите хора да провали лова на раци. Икономическото развитие на енорията зависеше от улова. Добрият урожай означаваше увеличени приходи и повече работни места. Един лош сезон щеше да донесе само масови съкращения и още по-неприятни последици. Даренията за хранителната банка щяха да секнат, а стойностните хора да заминат към големите градове в търсене на прехрана, за да не се върнат никога повече.
	Новите оценки на недвижимите имоти и увеличаването на данъците повишиха напрежението на брега на реката откъм Мисисипи. Чувстваше се съпричастен със собствениците на дребен бизнес като мис Марта. Да устои на конкуренцията беше истинско предизвикателство, а загубата на „Юрганени пчели“ щеше да я съсипе. Магазинът беше там, откакто Сойер се помнеше.
	Но от друга страна. Регън постигна невероятни успехи. Превърна центъра на Котънблум, Мисисипи, в нещо специално и възнамеряваше да го направи забележително място. Вече привличаха туристи и печелеха добре от тях. Фестивалът беше поредната част от нейния пъзел, но това сериозно навреди на скромните му усилия да подсили икономиката на другия бряг на реката.
	Той се нуждаеше от паричната награда, за да осъществи плановете си. Да финансира възстановяването на парка и бейзболните игрища беше невъзможно със сегашния бюджет на енорията. Не можеше да оправдае отклоняването на средства за социални проекти и пътища заради градската градина. Докато прелистваше последния брой на списание _Сърцето на Дикси_, забеляза поканата за подаване на заявления.
	Може би Регън не е знаела, че се е регистрирал, но не се отказа, след като научи, че от изданието настояват за провеждане на конкурентни фестивали, подчертавайки отдавнашната, понякога ожесточена вражда между двата града. Очевидно, когато ставаше въпрос за пари, хората не можеха да действат като възрастни. Той се ядоса и в гнева си извърши някои детински, неразумни неща с единствената цел да я изнерви. Но тя прие предизвикателствата с радост. Последните събития обаче превърнаха яростта му в нещо друго.
	Минаваше покрай огромни величествени дъбове и солидни двуетажни къщи в колониален стил, които го караха да стиска силно волана. Не беше до парите. Можеше да си позволи всеки един от тези домове. Във „Форнет дизайн“ получаваше повече, отколкото като директор в автомобилния завод. Неудобството му имаше много по-дълбоки корени.
	Той беше натрапник в Котънблум, Мисисипи. Презрението на хора като родителите на Регън беше оставило у него незаличим белег. Колкото и да се опитваше да го изтрие, успяваше само да го прикрие. Нещо се случваше, един поглед, една дума и предишната несигурност разкървавяваше сегашната му увереност. Да се среща с нея в гимназията беше като да достигне звездите. Изумително преживяване, докато не го изпепели.
	Внезапно пътя му засече движещ се в обратната посока разнебитен сребрист пикап и Сойер наби спирачки. Какво, по дяволите, правеше чичо му Делмар в Котънблум, Мисисипи, по това време? Задните светлини на колата изчезнаха в далечината и той изхвърли странната случка от съзнанието си. Нощните похождения на стария човек не бяха негова работа. Никога не са били. Впрочем сам едва ли би искал да обяснява защо обикаля из тази част на града.
	Чувствайки се като бракониер или като бивше гадже, какъвто всъщност беше, зави към нейната улица, угаси фаровете и се сви на седалката, въпреки че огромният му черен джип не можеше да остане незабелязан.
	Старият камион, който Регън използваше за превоз на мебели, и червеният фолксваген бяха паркирани пред заключената врата на гаража. В предната част на къщата проблясваше светлина и зад завесите се долавяше движение на някаква сянка. Наоколо цареше тишина. Продължи нататък, като включи фаровете едва в края на пресечката.
	Тя беше в безопасност. Засега.


>	Глава трета

	На следващата вечер Регън се изтегна на дивана с купа пуканки и ужасно главоболие. Дали се дължеше на махмурлук, на многобройните обаждания, съобщения и имейли за градския бюджет или на леко заплашителното писмо, което намери в пощенската кутия, не можеше да определи. Искаше единствено няколко спокойни часа, които да прекара пред телевизора.
	Телефонът й започна да вибрира. Регън изви очи към тавана и погледна дисплея, готова да включи гласовата поща. Официално работното й време беше свършило. Оказа се майка й. Смееше ли да не вдигне? Родителите й живееха на същата улица през четири къщи и трябваше само да излязат на предната си веранда, за да видят колата й на алеята. Въпреки че студиото й за вътрешен дизайн се намираше в красива старинна сграда в самия център на града, мястото там не достигаше и гаражът й беше пълен с дрънкулки, маси и лампи.
	Въздишайки, тя се усмихна, защото майка й щеше да го забележи дори по телефона, и отговори:
	— Здравей, мамо.
	— Слава богу, че си вкъщи. Има някой зад градината. — Паниката в гласа й накара Регън да скочи от дивана, разпръсквайки пуканките навсякъде около себе си.
	— Господи! Полицията идва ли? — След две секунди вратата хлопна зад нея и тя вече тичаше по тротоара.
	— Не съм я викала. Помислих си, че може да е пак онзи Форнет. — Въпреки че се срещаха повече от две години, майка й никога не изрече името на Сойер. За нея той беше „онзи Форнет“ или ако искаше да изрази отношението си по-категорично, „оня луизиански плъх“.
	За съжаление, майка й вероятно щеше да се окаже права. Почти беше сигурна, че разпозна задната врата на колата на Сойер предишната вечер. Кой обикаля по улиците с изключени фарове, освен ако не е замислил някоя поразия?
	— Отивам направо отзад. Къде е татко?
	— Играе карти в Американския легион.
	— Обади се в полицията. — Прекъсна връзката, пъхна телефона в задния джоб на късите шорти и затича на пръсти покрай оградата на задния двор. Не се съмняваше, че е Сойер. Този път щеше да го разобличи. Никаква милост.
	Преди два месеца той заедно с брат си Кейд и чичо им Делмар се промъкнаха през реката с намерението да пуснат зайци в градината на майка й. Животните щяха да унищожат безценните доматени посеви на родителите й.
	Но връзките й на другия бряг се бяха задействали. Руфъс, собственикът на закусвалнята и магазина за месо, спомена, че е забелязал нещо подозрително, докато Регън правеше седмичната си покупка на свинско за барбекю.
	Тя буквално налетя на Сойер, преди да успее да довърши мисията си. Търкалянето им по земята приключи, когато той закова китките й високо над главата и я притисна с тялото си към високата трева. Останалата част от спомена умишлено заличи от паметта си. Имаше нужда да се съсредоточи.
	В края на градината забави крачки и се огледа. Мъж със сива качулка и тъмни изтъркани дънки, подобни на онези, които носеше Сойер на срещата в града, опипваше с ръка оградата, търсейки ключалката.
	С бунтовнически вик, който би накарал предците й да се гордеят, тя се втурна към него. Непознатият се стресна и за момент застина неподвижно. Изпусна нещо от ръцете си, скри се зад дънерите на боровете и се затича към реката.
	Регън го последва. Една шишарка се заби в свода на стъпалото й и я запрати олюляваща се към грапавата кора на близкото дърво. Острите й краища одраскаха глезена на другия й крак. Измина останалата част на гората, куцайки, сякаш прекосяваше минирано поле. Доколкото можеше да види в тъмнината, нищо не се движеше. Негодникът беше избягал.
	— Сойер Форнет, страхливец такъв! — Думите й отекнаха в нощта.
	Болката се уталожи под напора на надигащия се гняв. Огледа се и забеляза бутилката, която мъжът изпусна до оградата. Пестицид. Достатъчно силен да унищожи доматените насаждения.
	Промъкна се през градинската врата. Още сутринта щеше да купи катинар. Майка й изскочи от страничния вход. Зад нея спокойно пристъпяше полицай Тадеус Престън.
	— Е? — извика тя.
	— Успя да избяга, но изпусна това — отвърна Регън и показа флакона. Престън само изсумтя и го обърна, за да прочете етикета. — Вие знаете, че беше Сойер Форнет.
	Той обърна към нея леденосините си очи. Всъщност този човек я плашеше, въпреки че тя беше кмет и на практика — негов работодател. Кийт Томасън беше началник на полицията, докато Регън учеше в гимназията, и двамата приятелски си говореха на малки имена. Но след като Кийт се пенсионира, Тадеус Престън видя своя шанс да се издигне. Беше грубоват, строг и повече от компетентен.
	— Сигурна ли сте? Искате ли да дойдете в управлението и да подадете оплакване? — Едната му тъмна вежда леко се повдигна.
	Регън пристъпи от крак на крак и усети усилващата се болка в стъпалото.
	— Всъщност не видях лицето му, но съм убедена. Знаете за фиаското със зайците през юни. И без всякакво съмнение, снощи забелязах колата му на нашата улица. С изключени фарове. Съвсем логично.
	Престън въздъхна.
	— Чух за историята със зайците, както и всички останали в града, но няма подадено официално оплакване. Подадохте ли сигнал предишната вечер?
	— Не — извика тя. — Той не правеше нищо нередно, а само минаваше оттук.
	— Именно. Струва ми се, че _който_ и да е бил, е искал да навреди на градината, а не на вас, мисис Ловел. — Отправи коментара към майка й, което накара Регън да се почувства като десетгодишна.
	— Няма ли най-после да вземете от това нещо пръстови отпечатъци или каквото се прави там? — попита тя.
	— Можем да опитаме. — Радиостанцията му забръмча и някакъв женски глас издиктува няколко числа. — Друго обаждане. Предполагам, че мъжът няма да се върне, но за всеки случай се заключете и веднага се обадете, ако забележите нещо подозрително. Независимо какво. Патрулната кола ще държи мястото под око и ще обикаля насам по-често от обичайното. Лека нощ, дами.
	Снизхождението в гласа му разпали гнева й. Щом не искаше да преследва Сойер Форнет, щеше да го направи тя. Впрочем той вероятно беше дошъл с лодката си, тъй като се затича към реката, така че можеше да го причака пред дома му и да го хване, така да се каже, със смъкнати панталони.
	— Ти заключи и се обади на татко. Утре ще поговоря с вас.
	Заобиколи къщата и се насочи към страничната врата. Майка й извика недоволно след нея, но Регън не й обърна внимание. Ако искаше да го пипне, трябваше да се качи до селската му къща.
	Грабна ключовете и след трийсетина секунди беше на пътя. Разчитайки, че полицай Престън е зает с другия сигнал, си позволи да кара бързо и безразсъдно и спря до върбата пред дома на Сойер. Дори лампите на верандата не светеха. Освен ако не се правеше на опосум, тя го беше изпреварила.
	Изключи двигателя, но в бързината остави ключовете в стартера и вратата отворена. Проклятия, възклицания и обиди се мятаха в главата й, докато подминаваше къщата, за да се отправи към реката. Не си правеше труда да пази тишина.
	Лъч лунна светлина се отразяваше в ромолящата вода. Най-после спря. Краката й затънаха във влажната песъчлива почва. Една лодка, вързана на дървен пилон в малък кей, се клатушкаше от течението. Нищо не помръдваше. Дори жабите и насекомите бяха замлъкнали при приближаването на нощта.
	Мислите й се завъртяха. Сойер вероятно притежаваше повече от една лодка и няколко кея. Имотът му беше доста голям. Но тя беше боса, а гората покрай реката изглеждаше черна като катран, така че би било неразумно да продължи. И сега какво?
	— Кой е там? — Дълбокият глас на Сойер изкънтя в тишината.
	Тя се извърна, закована на място от сноп ослепителна светлина.
	— Изключи го, това съм просто аз. — Вдигна ръка и примигна, но светлият конус й пречеше да го види.
	— Просто ти — засмя се безрадостно мъжът. — Какво правиш тук? По дяволите, да не би отново да се опитваш да саботираш кошовете за раци?
	— Аз? Да не си посмял да ме обвиняваш! Дойдох, защото ти дебнеше около къщата на майка ми тази вечер.
	Сойер не отговори. Завъртя светлия кръг към краката й, преди да изключи фенерчето. Тя беше достатъчно заслепена.
	— Днес не съм припарвал до реката — вече по-меко каза той.
	Регън пристъпи колебливо напред и примигна, за да фокусира зрението си.
	— Някой беше там и със сигурност приличаше на теб. Кой друг би се промъквал край доматите на майка ми? С индустриален препарат за унищожаване на трева?
	Мъжът изсумтя и тя си представи как прекарва ръка през косата си, както правеше винаги, когато беше раздразнен.
	— Кълна се, че не съм аз. — Чу се шляпване по гола кожа. — Тук ще ме изядат комарите. Влез вътре.
	Все още заслепена, тя направи две крачки, удари палеца си в издаден корен и падна. Поклащайки се на длани и колене, стисна устни и застена, докато острата болка утихна.
	— Добре ли си? — Улови я с ръка малко над лакътя и й помогна да се изправи. Щеше да го отблъсне, ако не беше дяволската болка. Пръстът й пулсираше в синхрон с нараненото от острите върхове на шишарката стъпало.
	Поведе я към къщата и тя закуцука до него. Отблизо успя да забележи, че е без риза, и загледана в него, се препъна отново. Този път се отскубна от хватката му.
	— По-бавно. Почти не виждам заради проклетия ти фенер, а и кракът ме боли.
	— Защо си тръгнала без обувки?
	— Бързах да те хвана в действие. — Разтърка мястото, където допреди малко беше дланта му, и усети кожата си изтръпнала и гореща.
	— В какво? — Наистина ли долови смях в тона му? Ако кракът й вече не бе понесъл достатъчно поражения, щеше да го срита в глезена.
	— Да видя как се прибираш с лодката си. — Все още не вярваше, че не той е атакувал дома й и не се опитва да я заблуди. По дяволите, трябваше да провери дали двигателят е топъл. Погледна през рамо, но тъмнината скриваше пътеката, водеща към реката.
	Никога не бе влизала в дома му. Това й се струваше странно, като имаше предвид колко добре познава него самия. Беше го познавала. Поколеба се на стълбите към страничната врата. Той влезе пръв, включи осветлението и меката светлина възвърна зрението й. Влязоха в кухнята. Беше старомодна, но функционална и уютна.
	Най-после успя да го огледа добре. Честно казано, изглеждаше като човек, току-що станал от леглото. Косата му беше разрошена, а наболата брада — по-гъста и по-дълга от предишната вечер. А тялото му…
	Колко години изминаха, откакто го видя гол? Беше се променил. Гладките, почти момчешки гърди вече ги нямаше. Сега бяха широки и мускулести, с косми, малко по-тъмни от косата му, които се спускаха надолу към карираното зелено долнище на пижамата.
	То се беше смъкнало ниско на ханша му. Изпод него надничаше ивица червено бельо, което я накара да си помисли за Коледа, изненади и разопаковане на подаръци. Времето му се беше отразило добре. Прекалено добре.
	А как ли изглеждаше тя? Вече се приготвяше да си ляга, когато майка й се обади. Беше свалила грима си и не си направи труда да изсуши косата си след душа, а я остави на естествени, разбъркани къдрици. Прибра един кичур зад ухото си и се опита да я приглади на тила си, но тя бухна отново.
	Старите й шорти бяха прекалено къси и разръфани по ръбовете. И още по-лошо, не носеше сутиен. Не че беше особено надарена, но климатикът в стаята подчертаваше това. Скръсти ръце пред себе си и се размърда неловко. Изстена, щом прехвърли цялата си тежест върху наранения крак.
	— Седни. Дай да погледна. — Той обърна един кухненски стол и посочи към него, преди да отвори малък шкаф с лекарства.
	Регън се приближи, стъпвайки само на пета. Подпря се на ръба и зачака, стиснала ръце между коленете си.
	Сойер извади бутилка кислородна вода и памук. После бавно и продължително си пое въздух. Сърцето му се блъскаше в гърдите в синкопен ритъм, сякаш свиреше на маримба*.
	[* Музикален перкусионен инструмент от групата на пластинковите инструменти. — Б.пр.]
	Адреналинът, който го събуди при тревогата за натрапник, намаля, но ефектът изостри сетивата му. Всичките. Погледна на юг и мълчаливо, но много строго се смъмри за надигащата се възбуда. Не трябваше да е толкова очевидна.
	Все пак това изискваше сериозен размисъл. Регън седеше в кухнята му в чифт къси бели панталони, излагайки на показ краката си, и ако не грешеше — а се бе вглеждал достатъчно дълго, за да е сигурен, не носеше сутиен. След като първоначалният шок да я открие в задния си двор отмина, му бяха нужни сериозни усилия да свали фенерчето. Светлината очертаваше всяка извивка на тялото й.
	Измина доста време, откакто за последен път я видя разрошена и без грим. Изглеждаше добре. Повече от добре. Струваше му се достъпна и сексапилна, точно като момичето, в което се беше влюбил безумно.
	Насили се да се стегне, взе медицинските принадлежности и седна на отсрещния стол така, че коленете им почти се докосваха.
	— Дай сега да погледна този крак.
	Тя се поколеба и го изгледа през полуспуснати клепачи. Той също присви своите и направи подканящ жест с ръце.
	Регън повдигна крака си и той обви длани около глезена й. Стъпалото беше изцапано с речна тиня. Не можеше да определи кое от червеното е лак и кое — кръв.
	— Можеш ли да го движиш? — Тя разпери всичките си пръсти. Сойер улови палеца й и го завъртя леко. — Няма счупено. Чакай да го почистя.
	Нужни му бяха няколко тампона памук, за да смъкне всичката мръсотия. Когато стигна до свода на стъпалото, тя изстена и се отдръпна.
	— Май нещо се е забило. Част от шишарка, предполагам. Виждаш ли го?
	На вече чистия й крак той забеляза тъмна тресчица и възпалената кожа около нея.
	— Добре си се наредила. И това ли стана тук?
	— Не, докато преследвах… онзи мъж в боровата гора зад къщата на майка ми. — В думите й все още се прокрадваше подозрение.
	Той прочисти шумно гърлото си.
	— Не съм аз. Честна дума, спях дълбоко, когато те чух да спираш отзад. Задръж за момент. Ще ми трябват пинсети.
	Отиде в спалнята да донесе. Улови отражението си в огледалото и спря. Косата му стърчеше на всички страни. Опита се да я приглади, но положението беше безнадеждно, освен ако не използваше вода. Но тогава щеше да е прекалено очевидно.
	Върна се в кухнята. Тя въртеше и оглеждаше крака си с такава гъвкавост и грация, че южняшката му кръв отново кипна.
	Изкашля се, седна и улови глезена й.
	— Може малко да те заболи. Готова ли си?
	След десетина опита успя да измъкне тресчицата. Регън стискаше ръба на стола и кривеше лице в гримаси.
	— Най-после — каза тя и въздъхна с облекчение.
	Показа й дълга около шест милиметра част от шишарка. Кръвта бликна и той притисна памучен тампон към мястото. В същото време с другата си ръка разтриваше свода и възглавничката на стъпалото й. Мускулите й се отпуснаха. Не си спомняше някога да е масажирал краката й, докато бяха заедно. Очевидно тийнейджърските му хормони са насочвали вниманието му към по-специални части на тялото й.
	Сега обаче можеше да оцени тясното стъпало, деликатния глезен и безкрайно дългия крак. Погледът му се плъзна по стройното бедро, скриващо се в шортите, и после по-нагоре, към мястото на изкушението. Очертанията на гърдите й едва се открояваха изпод розовата тениска, но зърната им повдигаха фината тъкан.
	Докато я разтриваше, нещо, казано от нея, изплува в съзнанието му. Спря да движи ръцете си и силно стисна меката гладка плът.
	— Я, чакай малко. Преследвала си някакъв непознат в гората? Сама? Облечена така? — посочи той с пръст дрехите й.
	— Мислех, че си ти — сви леко рамене Регън, което само привлече погледа му към бюста й. Част от него искаше наистина да е бил той и да го беше хванала точно както последния път.
	— Видя ли лицето му?
	— Беше с дънки като онези, каквито носеше ти миналата вечер. И качулка. И физически приличаше на теб. Доста висок и… — Разтърси глава и започна да си играе нервно с конците, стърчащи от разръфаните краища на късите панталони.
	— И?
	— Ами, ти знаеш… — додаде тя, като изви очи към тавана и издуха кичур коса от лицето си: — … строен. Мускулест, бих казала. Избяга към реката.
	— А какво щеше да правиш, ако го беше настигнала?
	— Не зная. Щях да се разправя с него. Да ти се разкрещя… хммм… искам да кажа, на онзи тип.
	— Ами ако беше извадил пистолет или нож и те беше наранил, по дяволите?
	Задържа стъпалото й с една ръка, а другата плъзна по прасеца й. Мисълта, че някой, който и да било той, можеше да я нарани по някакъв начин, караше кръвта му да закипи и го изпълваше едновременно със страх и гняв, които не можеше да потисне.
	Тя издърпа крака си, стъпи предпазливо на пода и се изправи.
	— И през ум не ми мина, че може да не си ти, ясно? Първо дойде на събранието, после снощи те видях да минаваш по нашата улица. С изключени фарове. Какво трябваше да си помисля?
	Сойер също се изправи, скръсти ръце и се наведе, за да застане лице в лице с нея.
	— Например че не съм някой подъл задник. И просто съм се притеснявал за теб. — За втори път през последните няколко дни му се искаше да си вземе думите обратно. Отстъпи назад и се облегна на кухненския плот.
	Колебанието смекчи изражението й, когато отново седна на ръба на стола.
	— _Наистина_ ли си се тревожил за мен?
	— Виж, беседката беше опожарена. Някой вандалски саботира улова на раци. А сега и това. Всичко сочи към двата фестивала, и то към вашата част на града.
	— Кошовете бяха откъм вашата.
	Интуицията му подсказваше, че унищожаването на капаните беше съпътстваща щета, особено като се има предвид писмото, за което нито единият от двамата не спомена. Искаше тя да му каже. Да му се довери.
	— Случило ли се е нещо друго?
	— Нищо. — Погледът й се плъзна над рамото му, докато продължаваше да дърпа конец от ръба на панталона си. — Значи, дойде на събранието само да се увериш, че при мен всичко е наред?
	Разговорът бързо вземаше друга посока.
	— За мен е много важно този фестивал да се състои. Инвестирах доста, за да се представим успешно. Вашата част от града може да мине и без него. Предполагам, че имаш други начини да събереш средства, както го направи за Монро и за останалите си проекти. Аз не мога да се похваля с подобен лукс. Енория Котънблум има нужда от парите на туристите и наградата, която може да получи от _Сърцето на Дикси_.
	— Разбира се, всичко отново опира до конкуренцията. — Тя издаде подобен на смях звук, който той не успя да разтълкува, и се отпусна върху стола със скръстени пред гърдите си ръце.
	— Точно така. — Сойер се насили да я погледне, за да не се досети, че й спестява част от истината. Жената първа сведе глава. Цялото му тяло се отпусна сега, когато кафявите очи вече не го изгаряха.
	— Благодаря за първата помощ. Вече е късно, а трябва да видя как е майка ми. Ще си вървя. — Тя отвори рамката с предпазната мрежа и закуцука навън. Сойер я остави да си тръгне, преди да каже нещо прекалено многозначително, като например да му се обади, когато се прибере.
	Вратата на колата й хлопна. Празнотата, останала след нея, сякаш се разрастваше като черна дупка. Самотата, с която той се бореше в продължение на години, го връхлетя отново. Накрая той се раздвижи, изключи осветлението и провери предния прозорец.
	Колата й все още беше там. Фаровете светеха с примигване. Акумулаторът не подаваше достатъчно ток, за да запали мотора. Внезапно всичко угасна, но тя не излезе от купето. Макар и да не беше останала доброволно, присъствието й запълваше пукнатината, образувала се в гърдите му. Не му се искаше да разгадае значението на това чувство.
	Дали да не я остави да преглътне гордостта си и да го помоли за помощ? Вероятно би предпочела да извърви боса целия обратен път до града. Засмя се, като си помисли какво можеше да й се случи, докато броди сама из провинцията посред нощ.
	Грабна ключовете от джипа и излезе. Регън седеше в колата с ръце върху волана, с отметната назад глава и затворени очи. Той почука на стъклото. Без да се помръдне и да го погледне, тя каза:
	— Акумулаторът е изтощен.
	— Досетих се. Вдигни капака. Ще пусна малко ток.
	Огромният като бегемот джип можеше да смачка нейната „буболечка“. Сойер нагласи кабелите и включи двигателя. Ревът беше толкова оглушителен, че не си направи труда да се опита да извика, само й показа с жест да завърти ключа в стартера.
	Колата запали веднага. Той разкачи жиците и пусна капака. Регън смъкна страничното стъкло и го усети да се навежда и да обляга ръце на прозореца.
	— Още веднъж благодаря — каза, загледана някъде край него. — Тази вечер ти създадох доста грижи и ужасно съжалявам.
	Мъжът изсумтя. Съчетаването на думите „благодаря“ и „съжалявам“ можеше да й струва скъпо.
	— Вероятно веднага щом бюджетът мине, тези, които причиняват неприятностите, ще се откажат. Ще се опитам да стоя далече от пътя и… хората ти. — Вдигна обратно прозореца и той беше принуден да се отдръпне.
	Задните светлини на колата й изчезнаха в тъмнината. Приемането на бюджета може би щеше да сложи край на проблемите, а може би не. Но той се притесняваше не толкова за фестивалите, колкото за нея.


>	Глава четвърта

	Сойер влезе в закусвалнята на Руфъс с две цели. Искаше да размени няколко думи с енорийския шериф Уейн и да го помоли да изиска информация от колегите си в другата част на града за новини около среднощния беглец на Регън. Ако тя е споменала пред правоохранителните органи, че се съмнява в него, това би отклонило вниманието им от истинския извършител. Глория, секретарката на шерифа, го насочи къде да открие шефа й. А щом като вече беше дошъл, можеше да вземе две порции прясно изпечено барбекю за Кейд и Джеръми.
	Полицаят седеше на една странична маса с чичо му Дел и отпиваше от стиропорена чаша вдигащо пара кафе. Двамата, изглежда, водеха сериозен разговор.
	Направи крачка към тях, но в този момент познат женски смях привлече вниманието му. Стиснала кафяв хартиен пакет, Регън излезе иззад завесата, разделяща кухнята от залата. Руфъс я последва засмян. Неприятно подозрение го накара да подмине шерифа.
	— Здрасти, Сойер. Какво да ти предложа? Обичайното?
	Собственикът избърса ръце в бяла кърпа със съмнителна чистота, преметната през връзките на престилката. Усмивката му беше невинна, а изпитото му лице се сбърчи от обичайното му добро настроение.
	— Приготви ми три порции и три чая за вкъщи, моля.
	Руфъс изчезна зад пердето. Регън почти бе стигнала до вратата, когато я настигна.
	— Какво си намислила?
	— Абсолютно нищо, освен да си купя малко печено месо — отвърна му с напевен весел глас и размаха кесията.
	— Лъжеш.
	— Сигурно си спомняш, че обожавам барбекюто на Руфъс. — Безпокойство замени престореното й безгрижие и тя побърза да излезе от заведението.
	Да, спомняше си. Нямаше как да забрави пикниците, които си устройваха на брега на реката. Следвайки Регън, той погледна към чичо си. Делмар кимна на шерифа, без да откъсва очи от племенника си. Тя вече беше по средата на Ривър стрийт, водеща към пешеходния мост. Вместо обичайните високи токове, носеше равни обувки и вървеше бързо.
	— Чакай малко — извика след нея. Тя не му обърна внимание и Сойер се затича, за да я настигне точно в средата на мястото, където под тях водата бълбукаше. — Как е кракът ти?
	Въпросът, изглежда, я изненада.
	— Все още леко ме наболява, но щеше да е по-зле, ако не беше извадил треската.
	— За какво си говорихте с Руфъс? Свързано ли е с фестивалите?
	Жената се облегна на парапета.
	— Всъщност, не.
	Той пристъпи към нея и я заклещи между двете си ръце към дървената релса. Опасяваше се, че може да се опита да избяга, а беше прекалено горещо, за да я гони.
	— Веднъж вече нае мой роднина да работи за теб зад гърба ми. Ако го направиш и с Руфъс, аз…
	Какво щеше да направи? Да я обърне върху коленете си и да я напляска? Внезапно си представи доста неприлична сцена. Какво ли бельо носеше? Дали бе дорасла за изискани дантели, или продължаваше да се придържа към обикновените памучни бикини от гимназиалните години? Опита да се отърси от опасните мисли, като се загледа в бюста й. Сутиенът й определено беше скъп. Тръсна глава и изви очи към водата. Искаше му се да се хвърли в освежаващата й хладина.
	— Попитах го дали има някаква представа кой може да е обикалял около къщата на майка ми снощи, щом толкова искаш да знаеш. До него често достигат разни неща.
	Вниманието му мигновено се върна към нея.
	— И откога двамата сте толкова близки?
	— Не можеш да купиш всички като в Котънблум, Луизиана, Сойер. По една случайност обичам вкусната храна. От години идвам тук. Откакто… — Тя прочисти шумно гърлото си.
	— И изобщо не стана дума за фестивалите? — В мига, в който жената отклони поглед, той се напрегна отново.
	— Ами, искам да кажа, че _може би_ споменахме някои неща, свързани с храната.
	— По-точно?
	— Например какво имаш намерение да поръчаш ти. Нищо повече.
	— И защо го обсъждахте?
	— Защото възнамерявам да обогатя предложенията. Просто поисках мнението му. — Започна да чопли боята на парапета, отбягвайки погледа му. Пръстите им бяха на няколко сантиметра разстояние.
	— Надявам се, че няма да наблегнеш на раците, Регън Ловел.
	Върху лицето й се изписаха едновременно предизвикателство и злонамереност.
	— Котънблум не е единствената енория, в която се отглеждат раци.
	— По никакъв начин няма да сервираш раци на твоя доматен фестивал. Настоявам да ми обещаеш.
	Забравил беше колко меки могат да бъдат кафявите й очи, когато го дразнеше. Как проблясваше косата й на слънцето. Върна се десет години назад, когато я видя за първи път и осъзна, че животът му вече никога няма да е същият. Разбира се, това се дължеше отчасти и на травмата, която сложи край на обещаващата му футболна кариера.
	И двамата бяха първа година в конкуриращите се гимназии. Той играеше в отбора на Котънблум Периш, Луизиана, а тя — главна мажоретка за Котънблум, Мисисипи.
	Съперничеството между училищата беше безпрецедентно и за двата щата, засенчвано вероятно единствено от ежегодната футболна среща за „Яйчената купа“*1 с участието на „Старата мис“*2 и Държавния университет. Останалото време минаваше в подгряване на двата отбора. Ако някой от тях спечелеше всички срещи в турнира, но изгубеше финала от противника си от другия бряг на реката, сезонът се считаше за провален.
	[*1 „Яйчената купа“ (англ. _The Egg Bowl_) — ежегоден футболен турнир между Държавния университет на щатите от Югоизточната конференция и Университета на Мисисипи, провел се за първи път през 1901 г. По традиция се провежда в Деня на благодарността. — Б.пр.]
	[*2 „Старата мис“ (англ. _Old Miss_) — жаргонно название на Университета на Мисисипи. — Б.пр.]
	Забеляза я веднага щом се появи заедно с другите момичета. Висока, стройна, с изумително красиви крака изпод късата пола. Хванатата на конска опашка високо на тила й дълга коса проблясваше на светлината от мощните прожектори на стадиона.
	Първият му пост на терена го изпрати близо до нея като далечен прихващач. Опита се да играе добре, но не успя и едва не пропусна основния защитник. Топката полетя към него, но той не можеше да откъсне очи от Регън, за да се концентрира върху играта. Крясъците на публиката се сляха в общ рев.
	Светът му се преобърна и Сойер буквално се завъртя около своя собствена ос. Следващият му спомен беше как го качват на носилка. Докато съзерцаваше най-прекрасното нещо, което беше виждал в Котънблум, Мисисипи, страничният нападател на противниковия отбор бе успял да го събори на земята. Полученото сътресение го убеди, че бейзболът е много по-безопасна алтернатива.
	Тъй като родителите и предците на всички участваха в съперничеството между двете страни, децата се бунтуваха и често общуваха помежду си, пресичайки щатските граници. Понякога избухваха свади, но това само даваше повод за клюки и подсилваше нетърпението, с което очакваха следващата среща. При първата удала му се възможност той прекоси реката с приятелите си. Естествено, тя беше там и което особено го зарадва, все още го помнеше. Изобщо не се засегна, че първата й реакция беше закачлив смях. Почувства се обречен в мига, в който топлите й кафяви очи срещнаха неговите.
	Говориха си цяла нощ. Измина почти година, откакто пътищата им се пресякоха, за да успее да я убеди да започнат да се виждат насаме, но не можеше да я води в караваната, която делеше с Кейд и Тали, а родителите й не го одобряваха, така че се срещаха край реката. С лодката на брат си отиваше нагоре по течението, а тя прекосяваше нивите зад дома си. Видението как тича засмяна към него през високата до коленете й трева все още го преследваше в сънищата му.
	— Нямах намерение да предлагам раци. Не съм злонамерена — каза неохотно Регън.
	— Но нае чичо ми и изрисува с графити стената.
	— Крадецът вика: „Дръжте крадеца!“. — Изви очи към небето, но устните й трепнаха закачливо. — Искаш да ти дам дума със скръстени кутрета или нещо такова?
	Сойер изви пръста си като кука. Този път искрена усмивка я озари сякаш отвътре и тя обви своя около неговия.
	— Кажи го — прошепна той.
	— Няма да сервирам раци. Заклевам се. — Нито единият от двамата не отдръпна ръката си. — И докато си говорим под този съзаклятнически знак, искам да знаеш, че организирам малко квартално празненство в Мисисипи в събота вечерта. Ще ни оставите ли да се повеселим спокойно?
	— Разбира се. Бездруго не сме планирали нищо през уикенда. Любопитно ми е да разбера какво сте замислили.
	— Чувствай се поканен да дойдеш и да видиш.
	— Може би ще се възползвам.
	Тя стегна кутрето си около неговото.
	— Знаеш ли, че когато за последен път направих това, бях в седми клас, обещах на Монро да не казвам на Питър Пъркинс, че е влюбена в него.
	Мъжът се усмихна в отговор.
	— И каза ли му?
	— Не. Впрочем малко след това тя изгуби интерес. — Изражението й се напрегна, между очите й се появи малка бръчка. — Заради брат ти, предполагам.
	Кейд съвсем наскоро беше споделил с него за връзката си с Монро в миналото.
	— От самото начало ли знаеше?
	Ако не я познаваше толкова добре, сигурно нямаше да забележи сянката на обида, преминала по лицето й.
	— Научих го неотдавна. Разбирам защо го е пазила в тайна. Също като мен.
	— И аз го чух преди няколко дни, ако това е някаква утеха за теб.
	— Е, изглежда, всеки си има своите тайни. — Регън издърпа ръката си. Той отстъпи крачка назад, но тя не побърза да си тръгне, както той очакваше. — Ами ако спечелите вие? Какво смяташ да правиш с парите?
	— Имаш ли една минута?
	Жената погледна към ателието си.
	— Разбира се. Следващият ми клиент ще дойде в два.
	Сойер кимна с глава и я поведе обратно през дивите цветя към Ривър стрийт. Вървеше бавно до нея, за да не се натоварва нараненият й крак.
	— Градината е прекрасна. — Гласът й беше мек и спокоен, когато леко се наведе и докосна с върха на пръстите си най-високите цветове.
	— Благодаря. — Думата прозвуча дрезгаво, затова прочисти гърлото си, загледан в противоположната посока. — Промъкнах се до старата къща и изкопах някои от криновете, посадени от майка ми. Бездруго вече се нуждаеха от разсаждане. Останалите са любимите й полски цветя.
	Дланта й се плъзна леко по ръката му, но когато се обърна, тя вървеше, стиснала здраво кафявия книжен плик. И внезапно спря.
	— Какво е станало тук?
	Голо пространство обезобразяваше изрядно поддържаната леха.
	— Чичо Делмар подари букет на мис Леора. Каза, че било много по-романтично, ако сам е набрал цветята.
	— И по-евтино — засмя се тя развеселена и му отправи заразителна усмивка. — Къде отиваме?
	— В стария парк на Котънблум.
	Регън кимна с разбиране.
	— Имаш намерение да го възстановиш.
	— Според чичо ми някога е бил великолепен. По-добро игрище от на всяко училище. Място за отмора и детски игри. Сърцето на града. А погледни го сега.
	Стигнаха до занемарена площадка, където ръждясали люлки висяха неподвижно в нажежения въздух. Високите пет метра метални стълби на пързалката водеха наникъде, тъй като улеят отдавна беше демонтиран. Жилави плевели превземаха голяма част от пространството. Изоставеното място напомняше за собственото му детство, прекъснато твърде рано от смъртта на родителите му, но пазеше и ехото на безметежното щастие, което искаше да си върне.
	Усети погледа й, но продължи напред и спря до буренясало бейзболно игрище. Следи от зелена боя все още личаха на най-близката база, пейките бяха изпочупени и осеяни с посланията на тийнейджърите, които използваха занемарения парк за свърталище.
	— Искаш да възстановиш бейзболната лига, нали? Да преживееш отново славните си дни? — В закачливия й тон се прокрадна колебание. Доста време измина, откакто двамата не бяха правили нещо друго, освен да си разменят враждебни погледи и обиди от двата бряга на реката.
	— Знаеш ли, този парк може отново да ни обедини. — Бяха му необходими само две секунди, за да осъзнае какво изрече. — Под „нас“ имам предвид двете части на Котънблум. Не… теб и мен. — Млъкна и разтърка тила си. Защо не може да контролира онова, което излиза от устата му, когато е с нея?
	Лекият й смях отпусна раменете му, присвити към главата му от напрежение. Тя нагази във високата трева и прекара пръст по най-близката дъска, проправяйки си път между разбит бетон, бурени и трески.
	— Една вечер ме доведе тук. Помниш ли?
	От прилив на топлина, която нямаше нищо общо с палещото августовско слънце, по гърба му плъзнаха струйки пот.
	— Смътно.
	Лъжа. Помнеше, сякаш се бе случило вчера. Преди десет години навесът не беше в такова окаяно състояние. Дойдоха на това място и тогава тя за първи път му позволи да пъхне ръка под ризата й. Беше тъмно, усамотено и Сойер написа нещо за нея върху една от пейките.
	Тя изчезна навътре в порутената беседка. Слънчевата светлина се провираше през липсващите части на покрива. Част от Сойер се надяваше точно тази дъска да е изгнила и да се е разпаднала на стърготини, но с отчаяние, което не можеше да си обясни, я последва в търсенето на старото послание.
	Откри го и тихо въздъхна. Беше избледняло, с няколко заличени от времето думи, но все още там. Реши да продължи нататък и да заяви, че го няма, но тя забеляза необичайната му скованост.
	— Намерил си го — възкликна Регън и застана до него. Достатъчно близо, за да може да долови цитрусовия аромат на шампоана й. — Така и никога не ми позволи да го видя, защото искаше да го прочета по-късно, но аз така и не успях да стигна до него.
	— Идвала си тук да го търсиш? — обърна рязко глава към нея той.
	Жената прехапа долната си устна и очите й проблеснаха.
	— Може би.
	— Кога?
	Тя се наведе леко напред, приближавайки се още повече.
	— Това няма значение, нали?
	Настъпи мълчание, докато четеше посланието. По някаква причина имаше значение.
	Можеше да изрецитира текста наизуст. _Регън Ловел, някой ден ще се оженя за теб. Обичам те. Сойер Форнет._
	Това беше неговото обещание пред нея. Неговият обет. Докато всичко между тях отиде по дяволите.
	— Глупаво, нали? На колко бяхме тогава? На седемнайсет?
	Внезапно го обзе задушаваща клаустрофобия. Излезе от заслона на чист въздух, затвори очи, вдигна лице към слънцето и усети неприятно убождане под клепачите.
	Стресна го гласът й:
	— Би било чудесно да върнеш живота на това място, Сойер. — Изражението й беше сериозно, но някаква вътрешна топлина смекчаваше погледа й.
	Мина покрай него и той я остави да си тръгне, застанал неподвижно в средата на запустялото бейзболно игрище, докато тя прекосяваше реката.


>	Глава пета

	Под палещото като по обяд слънце в понеделник сутринта Регън излезе от студиото си и се отправи към „Юрганени пчели“. Спотаи се в сянката на тухлената стена и погледна към отсрещната страна на реката. Почти до брега бяха паркирани няколко пикапа и коли, но не и голям черен джип. Цветята на Сойер се поклащаха от повяващия откъм водата бриз и представляваха очарователна гледка на фона на еднаквите многофункционални складове. Погледът й се плъзна към частта, която се виждаше от парка на Котънблум.
	В сърцето й отекна същото неприятно усещане за пристягане, каквото я бе замаяло, докато четеше отдавна оставеното му послание. Беше го търсила няколко пъти през годините. Даже след като се разделиха, се насилваше да измъчва себе си, като търка дъските с надеждата да види равния му почерк, но така и не успя да го открие.
	Сега й се искаше да не го беше прочела. Да го върне обратно там, където се беше крило в продължение на цяло десетилетие. Спомените и чувствата бяха горчиви, мъчителни и в същото време — красиви.
	Преди десет години, малко след смъртта на родителите му, неговото страдание й причиняваше почти физическа болка. Но тогава можеше да го обсипва с целувки, да го прегръща и да го уверява, че не е сам. Сега мястото й не беше до него, но все пак едва не улови ръката му, докато го слушаше да говори за цветята на майка си. А ехото от миналото отекваше гръмко. Веднага щом докосна голата му кожа, сетивата й се събудиха. Стара история, както каза той.
	Отърси се от странното си настроение и почука на вратата на „Юрганени пчели“ точно в уговореното време. Табелка „Затворено“ висеше леко накриво пред спуснатата щора. Заслони с длани очите си и надникна в тъмнината през малък процеп.
	Потропа отново. Движеща се сянка само на три крачки от мястото, където бе притиснала лицето си към стъклото, я накара да отскочи назад. Сърцето й препускаше лудо, докато приглаждаше полата си. Ключалките от другата страна на вратата издрънчаха и мис Марта с жест я покани да влезе.
	— Здравей, Регън. Отдавна ли чакаш? Бях отзад с мистър Рокфорд. — Домакинята я удостои с усмивка, която изглеждаше точно толкова престорена, колкото и нейната.
	Регън погледна дисплея на телефона си. Не, идваше точно навреме.
	— Не съм объркала часа, нали?
	— Не, просто мистър Рокфорд не иска да пропусне обяда си и дойде по-рано. Ела в задната стая.
	Гостенката си позволи да изкриви лице в гримаса веднага щом мис Марта се обърна с гръб към нея. Глен Рокфорд можеше да преживее няколко пропуснати обяда. Жената я въведе в огромен склад, който накара устата й да се напълни със слюнка. Точно за такова помещение мечтаеше.
	Глен се обърна и Регън прекара език по зъбите си — стар, изпитан трик, който й помагаше да задържи фалшивата си усмивка.
	— Здрасти — поздрави го тя. — Трябваше да ми кажеш, че ще пристигнеш по-рано.
	— Едва тази сутрин съпругата ми ме уведоми, че ще приготви зеленчуци и шунка за обяд. Е, както знаеш, не бих пропуснал такова нещо. — Мъжът потупа с длан огромния си увиснал корем, който заплашваше да откъсне долните копчета на ризата му с къси ръкави.
	Той беше добродушен и изключително честен човек, поради което мандат след мандат го преизбираха за административен управител на града. Това нямаше нищо общо със способностите му. Въпреки че бизнесът с подмяна на стъкла на къщи и коли беше развил у него някаква съобразителност, Регън дълбоко се съмняваше в уменията му като строител.
	— Както и да е. Откри ли нещо? — Провирайки се между топове плат и кошове с цветни парцали, тя се отправи към задната тухлена стена.
	— Мисля, че мис Марта е права. Погледни тук. — Глен използва молива си като показалка, за да проследи пукнатина, проточила се от ъгъла на бетоновия под до средата на отсрещната стена.
	Откъм външната врата се чу леко почукване. Тя се обърна към домакинята:
	— Това трябва да е мистър Нийли. Той ще ни каже дали проблемът е структурен, или козметичен. Бихте ли го довели, мис Марта?
	Жената побърза да излезе. Рокфорд изглеждаше като малко момче, включено в последния момент в отбора.
	— Според мен пораженията са в конструкцията.
	Никой не я беше предупредил, че голяма част от работата й като кмет ще се състои в това да приглажда настръхнала перушина.
	— Ценя мнението ти, Глен. Наистина. Но мистър Нийли е строител. Извършва огледи и ремонтни работи всеки ден. Ще ни каже категорично за какво става въпрос. — Тя приклекна и прекара пръст по пукнатината.
	Ако Рокфорд се окаже прав, щеше да бъде като да отвори казан с червеи. Всеки собственик на малък бизнес в града ще поиска преоценка на имота си, за да намали данъчната тежест.
	Мистър Нийли влезе в помещението, кипящ от енергия. Регън беше работила с него по няколко проекта в региона и много го харесваше. Нещо повече, уважаваше го. Стоманеносивата, ниско подстригана, ситно къдрава коса и боботещият му глас създаваха около него нещо като гравитационно поле, което привличаше околните. Напомняше й на проповедник и точно затова думата му за структурната цялост на сградата щеше да бъде приета като божа истина.
	Стиснаха си ръцете, преди тя първа да заговори:
	— Пукнатината започва от ъгъла близо до пода.
	Той измърмори нещо под носа си и пристъпи към стената. Глен клекна до него, а мис Марта застана зад тях и започна да излага своето становище. Регън поклати глава и остави мистър Нийли да си върши работата, докато мислено пресмяташе квадратурата. Складът наистина беше нещо внушително. Ако собственичката се съгласеше, щеше да го купи веднага и да плаща с удоволствие по-високия данък.
	Регън си повя с ръка и погледна нагоре. Наистина ли хладина от климатик не стигаше до склада? Никакви тръби не се кръстосваха на тавана. Размести няколко коша до стената и вдигна дълъг топ плат, за да огледа пода. Остра миризма на бензин я накара да сбърчи нос. В ъгъла беше поставена червена пластмасова туба с гориво. Отмести я с крак, но зад нея нямаше отдушник. Внимателно върна всичко на място.
	Ръцете й застинаха неподвижно и надигащата се топла вълна, която нямаше нищо общо с жегата, се разля в тялото й като горски пожар. Вероятно съществуваше съвсем просто обяснение за тубата с бензин в склада на мис Марта. Може би колата й гореше много. Или пък я държеше за захранване на генератора в случай на авария.
	Обърна се към триото в другия край на помещението. Собственичката носеше ръчно ушит сукман, тениска и сандали. Краката й изглеждаха здрави и силни, но не се беше излюпила вчера, за бога. Според изчисленията на Регън беше някъде в средата на петдесетте си години. Посоката, която поемаха мислите й, беше нелепа. Скандална.
	Колкото и силни да бяха краката на мис Марта, тя не би се справила с кошовете за раци, а и непознатият зад къщата на майка й определено беше мъж. През страничната врата Глен и мистър Нийли излязоха на алеята зад сградата, докато собственичката продължаваше да се върти из помещението. Наистина ли очите й се стрелнаха към покритата с брезент туба, преди да срещнат погледа на Регън?
	Тя беше свръхсензитивна към всичко, случващо се зад гърба й, затова бавно се насочи към входа на магазина.
	— Сигурно там не е по-хладно, отколкото в склада?
	— Напротив. Запушила съм повечето отдушници и вентилационни шахти. Не мога да си позволя да го охлаждам. Но ти ми изглеждаш малко бледа. Ела да ти направя чаша чай. — Потупа я по ръката и отвори вратата на магазина. Обгърна ги полъх студен въздух.
	Майчинското й отношение, въпреки че никога не се бе омъжвала и нямаше деца, отново събуди подозренията на Регън. Мис Марта изчезна в тесен коридор, отвори стар шкаф с претъпкани с платове рафтове и извади пластмасова кана от хладилника под тях.
	Магазинът беше уютен и приветлив. Машини и топове плат заемаха по-голямата част от помещението, но за дамите в единия ъгъл бе оформен кът с кръгла маса и масивни столове. Наоколо бяха разпръснати няколко списания с измачкани, изпокъсани страници и заглавия като _Юрганите днес_ и _Шевът във времето_. Кой да предположи, че толкова много издания са посветени точно на шиенето на завивки?
	По стените висяха завършени юргани. Регън докосна с ръка най-близкия и подуши плата. Беше стар и миришеше на кедър и бор, с разнищени шевове между някои от парчетата. Напомняше й за дървените къщи и заселниците от учебника й по история в училище. Нещо наистина красиво. Кафяви, червени и оранжеви триъгълници с различни размери създаваха впечатление за хаоса на падащите листа, но бяха ръчно зашити с изумителна прецизност.
	— Този е правен от баба ми.
	Регън се обърна стреснато. Мис Марта стоеше точно зад нея с две чаши чай и гледаше с умиление юргана.
	— Прекрасен е.
	— Моделът се нарича „Мечешка лапа“. Разправя за избягалите роби, принудени да живеят в горите при мечките. Този не е много стар, разбира се, но всяка такава завивка разказва някаква история. Стига да искаш да я чуеш.
	Регън пое чашата, предложена от домакинята, и отпи. Напитката беше сладка и студена.
	— Тук има ли нещо, изработено от вас?
	Жената издаде звук, в който отчетливо прозвуча ирония.
	— Всъщност аз не шия.
	— Но аз си помислих… — с широк жест Регън показа всичко, което ги заобикаляше.
	— Да. Повечето хора се заблуждават като теб. Майка ми беше голям майстор. Истински разказвач на истории. Тя създаде това място. — Прекара ръка по следващия юрган и финият плат прошумоля от движението на пръстите й. Сини и розови кръгове се преплитаха върху кремава основа. — Сватбеният мотив. Уши го за мен, но така и нямах повод да го използвам.
	Регън не можа да намери точната дума за емоцията в гласа на мис Марта, но беше нещо, познато на сърцето й. Съжаление? Копнеж? Тъга?
	Настъпи споделено мълчание, докато Рокфорд и мистър Нийли влязоха в сградата през главния вход. Глен попи потта на челото си с червена карирана кърпа.
	— Каква е присъдата, господа? — Ръката на Регън се стегна около чашата и пръстите й се хлъзнаха от конденза.
	— Увредена е конструкцията — отвърна той със съвсем неуместна радост и самодоволна усмивка.
	Тя погледна другия мъж, който само кимна. Още една тежка отговорност върху раменете й.
	— Аз не разполагам със средства за ремонт. — Мис Марта остави чашата върху топ плат и върху светлосиньото платно се образува мокър кръг.
	— Сградата не е застрашена от срутване, но ако решите да я продадете, това със сигурност ще се отрази върху цената. Всяко сезонно разширяване и свиване ще задълбочава проблема — каза мистър Нийли.
	Собственичката се обърна рязко към Регън:
	— Виждаш ли? Не мога да плащам такива данъци, да оправя стената и да остана в бизнеса. Искаш да ме принудиш да се махна оттук, нали?
	Разбирателството, съществувало само допреди секунди между тях, изчезна. Всички очи бяха обърнати към нея и тя се почувства като Злата вещица на Запада.
	— Разбира се, че не искам да ви изгоня. Имате чудесен магазин и сте една от емблемите на Котънблум. Ще измислим нещо.
	След още няколко минути успокоителни уверения, че пукнатината не представлява непосредствена опасност, най-после излязоха навън. Глен им помаха за довиждане и се отправи към пикапа си, тананикайки весело.
	Регън и мистър Нийли тръгнаха заедно в противоположната посока.
	— Не трябваше ли хората от оценителната комисия да установят проблема?
	— Те се интересуват преди всичко от квадратурата, а не от състоянието на конструкцията. Впрочем повечето от тях не са достатъчно компетентни, за да излязат с професионално становище. Даже и да бяха отместили кошовете, за да огледат внимателно, щяха да стигнат до заключението, че цепнатината засяга само фасадата.
	Тя разтърка слепоочията си.
	— Заради този пропуск сега всеки собственик на малък бизнес ще поиска преразглеждане на оценката на имота си. Много ли сте натоварен тази седмица? Можете ли да ми помогнете? Имам нужда от човек, на когото да се доверя, и което е по-важно, на когото всички вярват.
	Мъжът шумно прочисти гърлото си при този не особено изтънчен начин да го поласкае, но някаква странна половинчата усмивка изкриви устните му, когато спря внезапно и извади смартфон от калъфа на колана си. Плъзна пръст по екрана.
	— Имам няколко свободни прозореца. Ще ви впиша в графика си.
	— Ще ви бъда много благодарна — подвикна тя, когато мистър Нийли тръгна да пресича улицата към пикапа си. В отговор той вдигна ръка и й махна високо над главата си.
	Регън бавно тръгна към своето студио за интериорен дизайн. То не работеше в понеделник, както и повечето магазини. Не очакваше някой да почука на вратата, но и без това имаше достатъчно работа. Обикновено използваше този ден, за да направи план за седмицата. В ефективността и организацията се криеше ключът към успеха й. След всяка индивидуална среща с клиент подбираше и предлагаше мостри на платове, бои и снимки на мебели, съобразявайки се с вкуса му.
	Ателието й се стори тясно и скучно след безпорядъка и простора в склада на „Юрганени пчели“. В малкия си офис включи компютъра, въведе параметрите на помещението в дизайнерската програма и премести един правоъгълник, представляващ диван около решетките.
	Тубата с бензин не й даваше мира. Остави мишката на компютъра настрани и извади заплашителното писмо, което получи през юни, малко след приключване на оценяването, но преди опожаряването на беседката. Буквите, изрязани от списания и залепени върху обикновен лист бяла хартия, я чакаха в домашната й поща.
C>
	ОТМЕНЕТЕ ФЕСТИВАЛИТЕ. ИНАЧЕ…
C$
	Следващото много приличаше на предишното, затова ги сложи едно до друго. Но в светлината на скорошните събития посланието в него звучеше по-зловещо.
C>
	НЕ ПИПАЙ ДАНЪЦИТЕ. ИЛИ ЩЕ СИ ПЛАТИШ.
C$
	Първото писмо й се стори детинско и аматьорско, сякаш някой тийнейджър е дочул родителите му да се оплакват и е решил да предприеме нещо по въпроса. Монро я посъветва да се обърне към полицията, но по различни поводи гражданите често насочваха гнева си към нея. Това си вървеше с работата.
	Редовно получаваше текстови и гласови съобщения, които можеха да се определят като заплашителни. Когато страстите се разгорещяваха, се изговаряха какви ли не неща. Оценяваше факта, че хората желаят да спасят Котънблум толкова силно, колкото и тя, въпреки различията в методите и мненията им. Както и да е, първото писмо не представляваше престъпление, изискващо арест.
	Второто обаче беше по-обезпокоително и навеждаше на мисълта, че авторът му е собственик на малък бизнес. Сещаше се само за един. Монро вече смяташе, че нещата стават сериозни заради двата конкуриращи се фестивала. Ако изложеше мъглявата си теория за мис Марта, сигурно щяха да я изпратят в най-близката психиатрична клиника.
	Имаше един-единствен човек, луд колкото нея. Сойер Форнет можеше да потвърди или да отхвърли съмненията й. Изгуби още един час, претегляйки всички плюсове и минуси.
	Той беше последният, към когото би се обърнала за каквато и да било помощ, още повече след последните им няколко срещи. Изградилото се помежду им усещане за приятелство и разбирателство можеше да доведе до проблеми.
	Този мъж беше опасен. Не че се страхуваше от него. Точно обратно. Неговата сила, загриженост и компетентност го правеха незаменим довереник и съветник. Но не можеше да си позволи да му повярва. Веднъж на сляпо тръгна по този път и се върна, спъвайки се, наранена и съкрушена.
	Обзета от чувство за неизбежност, заключи вратата и се качи в малкия червен фолксваген. Предвидливо смени акумулатора, така че нямаше опасност да изживее отново срама от предишната нощ. Ще отиде, ще поиска мнението му и веднага ще си тръгне.
	Щом видя, че джипът му не е отпред, а в къщата няма никого, тя се насочи към сервиза, който двамата с Кейд бяха създали, за да сложат началото на успешен семеен бизнес. Въпреки че нямаше представа къде точно се намира, бе слушала достатъчно много от Монро за рискованото им начинание, за да знае накъде да поеме.
	От магистралата зави по наскоро асфалтирана отбивка, криволичеща между високи борове. Измъкна се от сянката им, излезе отново под яркото слънце и наби спирачки. Размерът на сградата я изуми. Очакваше да види паянтова метална конструкция с гараж за най-много две коли. Двуетажното здание от циментови тухли и гофрирани профили беше достатъчно дълго да побере поне десетина. Вратите на всички гаражни клетки бяха затворени, но джипът на Сойер и пикапът и мотоциклетът на Кейд стояха паркирани отпред.
	Спря до огромното, лъскаво черно чудовище. Сигурно щеше да се запита дали габаритите му нямаха за цел да компенсират някои други слабости, ако не знаеше със сигурност, че собственикът му не притежава никакви недостатъци.
	Насили се да изхвърли от съзнанието си спомена за онова, което той правеше по-добре от всеки друг. Колкото повече си повтаряше, че не трябва да се обръща назад, толкова повече не можеше да мисли за нищо друго. За нищо, освен как лекото очертание под долнището на пижамата му караше кожата й да гори. Или за изумителното чувство да го усеща в себе си, когато за първи път правиха секс.
	О, господи, трябваше да обуздае мозъка си. И тялото си. Както и всичко, което разпалваше страстта й към Сойер Форнет. Преди да изключи двигателя, завъртя копчето на климатика на най-висока степен и разкопча ризата си, за да се охлади. Дойде тук само по работа.
	Приглади назад чупливата си коса и се огледа в огледалото за обратно виждане. По зачервената й кожа бяха избили бледи розови петна. Най-после излезе от колата и по смесицата от трева и чакъл в края на асфалта се заклатушка към една врата, която изглеждаше миниатюрна в сравнение с останалите.
	Отвътре се чуваха мъжки гласове и оглушителен рев на машини. Безсмислено беше да чука, затова открехна вратата и надникна в халето. Облечен в сив гащеризон и потъркващ дланта на едната си ръка, Кейд Форнет оглеждаше един двигател, който висеше на верига, закачена на стоманена релса. Рус мъж в дънки и синя тениска повдигаше мотора нагоре. Сойер не се виждаше никъде, но механичният тътен не стихваше.
	Тя пристъпи по бетоновия под на сервиза им. Обгърна я освежителна хладина. В помещението работеше огромен климатик, а няколко монтирани в стените големи вентилатора осигуряваха постоянно движение на въздуха. Всичко изглеждаше учудващо чисто, но от друга страна, те работеха тук само от няколко седмици.
	Краткият срок, за който издигнаха сградата, беше една от най-обсъжданите теми в Котънблум. Даже от нейната страна на реката. Все пак Кейд Форнет се бе върнал в града с пари. При това с много, ако можеше да се вярва на слуховете. Обикновено те не бяха достоверен източник на информация, но Монро сподели с нея някои подробности, които потвърждаваха градската легенда. Бедното момче се бе справило добре.
	Въпреки че Сойер се опитваше да запази в тайна, доколкото е възможно, миналото си, на няколко пъти й намекна колко тежко е било детството му, след като родителите му бяха убити от пиян шофьор. Радваше се за брат му, но по-щастлива я правеше фактът, че приятелката й откри любовта.
	— Здрасти. — Гласът й отекна някак колебливо в огромното пространство. Двамата мъже се обърнаха към нея. Кейд не помръдна, затова пристъпи още няколко крачки. — Много съжалявам, че ви прекъсвам. Търся Сойер. Видях джипа му отвън — посочи с пръст над рамо и пристъпи неловко от крак на крак.
	Кейд прочисти гърлото си, но отново не помръдна.
	— Разбира се. Тук не се радваме на много посетители.
	Обикновено той гледаше на нея като на заразена с чума, независимо че беше най-добрата приятелка на Монро. Но сега изненадата смекчи тона му и макар да не се чувстваше добре дошла, не изглеждаше склонен да я изгони.
	— Извинявай, че нахълтах така, но няма да му отнема много време. Става въпрос за фестивалите.
	— Ела отзад, в стаята за почивка. Сойер в момента сглобява един двигател. — Отведе я в малко помещение, в което нямаше нищо друго, освен нисък хладилник, маса за карти и три сгъваеми метални стола. — Изчакай тук, сега ще го извикам. Във фризера има кока-кола. Обслужи се сама.
	Регън прекоси стаята няколко пъти. Обземаше я все по-натрапчива неувереност. Как й хрумна да дойде при единствения мъж, който искаше фестивалът й да се провали, за да може той да спечели наградата? Дали нямаше заден изход, за да се измъкне, без никой да я види?
	Преди да успее да предприеме нещо, Сойер застана на прага и започна бавно да сваля черните си работни ръкавици. Тя отстъпи крачка назад и преглътна с усилие заседналата в гърлото й буца. Погледът й се плъзна по стройното му тяло, въпреки че категорично си бе забранила да го отклонява от лицето му.
	Горната част от сивия гащеризон беше смъкната, а ръкавите завързани около кръста, за да не се развяват до глезените му. По изпънатия бял потник имаше петна от грес. Косата му представляваше безнадеждна бъркотия, а наболата четина можеше вече да мине за брада. Никога не я бяха спохождали еротични фантазии, свързани с механик, но тази вечер това щеше да се промени.
	Забеляза, че и неговите очи проследяват извивките на тялото й и се заклати притеснено на пети. Той се приближи. Какво щеше да направи? Да я притисне към масата за карти? Да я сложи върху нея и да разтвори краката й? Не можеше да прецени дали поривът да избяга или желанието да остане кара стомахът й да се свива болезнено. И си пое дълбоко въздух.
	Сойер мина на три крачки от нея и спря пред миниатюрния хладилник.
	— Искаш ли нещо за пиене?
	— Да. Ще ми дойде добре. — Гласът й прозвуча дрезгаво като на подрастващ юноша. Молитви към бога и Иисус зазвучаха в главата й. Отправи една дори към Богородица. Като жена със сигурност щеше да разбере тежкото й положение. Очертанията на извивката на ханша му изпод гащеризона изобщо не й помагаха. Дали носеше нещо под него? Той се изправи и погледът й го проследи.
	— Още ли предпочиташ диетична кола? — попита и й подаде леден кен.
	— От време на време — пое кутията тя. — Обикновено наблягам на водата. Или на виното. — Тя се засмя, но веднага млъкна, защото откъм халето се разнесе неприятен стържещ звук.
	Мъжът се усмихна, издърпа един от металните столове и седна с широко разтворени колене. Сякаш магнит привлече погледа й към слабините му. Нелепо. Не, дори повече от нелепо. Присъедини се към него, пъхна крака под масата и ги кръстоса в глезените с плътно притиснати колене, както я бяха учили за дебютантския й бал. Класическа дамска поза. За съжаление, седемдесетгодишната жена с безупречно сресана изрусена коса не бе споменала как според етикета да се справи с несподелената страст към бивш любовник, когото би трябвало да мрази.
	— Как върви колата ти? — Той отпи глътка от растителната бира*.
	[* Вид пенливо пиво, приготвено от корените и кората на точно определени растения. — Б.пр.]
	Регън почти се усмихна. Беше забравила колко много я обича. Лично тя не можеше да я понася.
	— Отлично. За всеки случай смених акумулатора.
	— Добре. Много добре. Предполагам, кракът вече не те боли, щом пак си се върнала към високите токове. — Настъпи неловко мълчание. — Случило ли се е нещо друго, за което искаш да поговорим? — В гласа му се прокрадна колебание, сякаш се чувстваше почти толкова нервен и объркан, колкото и тя.
	— Всъщност, да. — Регън се заигра с металната халка на диетичната кола, накрая я дръпна и отпи. Газираната напитка я освежи и й помогна да събере мислите си. — Няма с кого друг да го споделя. Хората вече смятат, че съм изцяло обсебена от този фестивал.
	— Познато чувство.
	Тя вдигна глава и установи, че я гледа с усмивка, на която не можеше да не отвърне.
	— Тази сутрин се срещнах с мис Марта.
	— Оказа ли се права за щетите по конструкцията на къщата?
	Изгледа го с присвити очи и изражението й мигом стана сериозно.
	— В интерес на истината, да. Помолих и мистър Нийли да дойде. Знаеш какво означава това, нали?
	— Всички в централната част на града ще поискат преоценка. — Въпреки че говореше съчувствено, подозрението, че именно той е вдъхновил пламенната реч на възрастната дама, поохлади приятелското чувство и страстта, разпалили се за кратко.
	— Точно така. — Регън насочи показалеца си към него, готова да го обвини, но замълча. Независимо каква беше неговата заслуга за това и дали мистър Нийли щеше да потвърди или да промени оценката, свикването на нова комисия беше единственото справедливо решение. Нямаше намерение да изнудва съседите си. — Но сега това не е важно. Дойдох тук, защото видях нещо в склада на мис Марта.
	Сойер се наведе напред и сплете пръсти върху масата. Ръцете му бяха по-големи и по-широки, отколкото си ги спомняше. Тя отпи глътка кола и сведе поглед към бетоновия под.
	— Туба с бензин, скрита под брезент.
	Той мълчеше.
	— Мислиш ме за луда, нали? Не е нужно да ми го казваш. — Примижа към лицето му, изправи се и се изсмя рязко: — Имам предвид, все пак става въпрос за мис Марта, нали така? Забрави какво ти наговорих. Забрави, че си ме виждал. Забрави всичко.
	Дланта му сграбчи китката й.
	— Почакай! Седни! — Гласът му беше суров и властен. Тя се подчини безропотно. В продължение на няколко секунди двамата се гледаха право в очите. Едната му ръка все още държеше нейната, а с другата подръпваше косъмчетата на брадата си. Накрая наклони глава и добави: — Просто звучи малко…
	— Налудничаво, знам. — Отново се надигна, но той не я пусна. Този път, вместо да я дръпне или да й нареди да седне, започна да гали вътрешната страна на китката й с палец. Всяко нервно окончание в тялото й пламна и единствено експлозия можеше да я накара да помръдне. Всъщност имаше чувството, че сърцето й ще се пръсне. Той я пусна и сякаш изключен от електрическа мрежа, пулсът й веднага се забави.
	— Бих казал, невероятно. Но не бива да го омаловажаваме. Мис Марта е изключително чувствителна по отношение на бизнеса си. Това е делото на живота й. Никой не знае докъде е готова да стигне, за да го защити.
	— Непрекъснато си блъскам главата за някакво обяснение защо държи тази туба в склада си.
	— Какво имаше в нея?
	— Може би бензин?
	— Обикновен безоловен или керосин?
	— Не съм сигурна, че мога да ги различа. Освен това, точно след като открих тубата, тя ме покани в магазина на чаша чай и вече нямах извинение да се върна обратно.
	— Може да е за колата й, но пък тя кара надежден седан, макар и на доста години. Градската управа се грижи за зелените площи, нали?
	— Именно. Така че не й се налага да унищожава плевели или да ползва косачка.
	— Генератор? Или нагревател за зимата?
	Тя прехапа долната си устна и обви двете си ръце около влажната кутия с диетична кола.
	— Не видях нищо такова, но складът й е доста претъпкан. Един отоплителен уред не би бил излишен.
	Сега, когато Сойер проби няколко дупки в теорията й, смущението й се засилваше.
	— Мислиш ли, че те е видяла?
	— Нямам представа — повдигна рамене тя. — Не търсех нещо, което може да я компрометира. Просто съм глупава параноичка, нали?
	Той въздъхна и разтърка лицето си. Дали наболата четина беше твърда или мека на допир? Регън стисна по-здраво кутията и отпи голяма глътка.
	— Не се сърди на Монро, но тя спомена, че си получила много странно писмо.
	Жената с усилие откъсна поглед от брадата му. Приятелката й щеше да получи едно дръпване на ухото.
	— Казах й го под секрет. Просто да чуя мнението й.
	— И какво беше то?
	— Мисли, че трябва да го занеса на шериф Томасън.
	— А защо не го направи?
	— Защото в него няма преки заплахи. По-скоро ми се стори детинско. И докато писмото е анонимно, понякога получавам гневни имейли и телефонни обаждания. Давам си сметка, че често съм прекалено напориста и плановете ми дразнят някои хора, но ще върна живота в Котънблум, Сойер Форнет. Ти само гледай — отново вдигна пръст към него тя.
	Вместо да й отвърне в същия тон, върху лицето му бавно се разля усмивка.
	— Винаги съм обичал да те слушам, когато говориш така разпалено, Регън. Някога си мислех, че ще промениш света. — Изражението му стана далеч по-неразгадаемо и един неизречен въпрос сякаш се отрони от устните му. _Какво се случи?_
	Плановете й след гимназията включваха пътувания по света, последвани от световно господство. Планираше да получи научна степен по политология, да спечели стипендия „Роудс“*, да учи една година в чужбина и да се установи във Вашингтон. Но нищо от това не се сбъдна. В крайна сметка завърши вътрешен дизайн и се прибра у дома в град, който повечето хора не можеха да намерят на картата.
	[* Стипендия „Роудс“ — създадена през 1902 г. от Сесил и Джон Роудс, международна следдипломна квалификация за студенти, които ще учат в университета „Оксфорд“. — Б.пр.]
	— Може би няма да променя света, но мога да направя живота тук по-добър, нали? — Вълнението придаваше някаква странна острота на тона й.
	— Не се съмнявам. — Наистина ли видя съжаление в очите му? — Пазиш ли още писмото?
	— Разбира се.
	— Мога ли да го видя?
	— Предполагам. Въпреки че не виждам каква ще е ползата от това.
	— Просто ми угоди. В студиото ли го държиш или у вас?
	— В студиото. Пуснали са го в пощата на домашния ми адрес, макар да не беше в плик.
	— Този човек знае къде живееш?
	— Както повечето хора, но за да разбереш, са ти нужни само трийсетина секунди търсене в интернет.
	Той измърмори под носа си ругатня, която би накарала учителката й по светски етикет да притисне ръка към сърцето си.
	— Имаш ли охранителна система?
	— Всъщност, да. — Чисто технически това беше истина, но тъй като нямаше подписан договор с фирмата за проследяване, сигнализацията ставаше абсолютно безполезна, с изключение на информационния стикер, който предупреждаваше евентуалните натрапници. Поколеба се, давайки си сметка, че е на път да отвори още една кутия с червеи: — Получих и второ писмо.
	Сойер се изправи.
	— Кога?
	— Тази седмица. Малко след събранието.
	— Преди или след като преследва непознатия в задния двор на майка ти?
	В първия момент импулсивно реши да го излъже, но кафявите очи, втренчени в нейните, не допускаха друго, освен истината.
	— Сутринта го намерих в пощенската кутия.
	Той разпери ръце, преди да ги скръсти пред гърдите си. Напрежението стегна мускулите на широките му рамене. Регън отново отпи голяма глътка.
	— Учуден съм, че си дошла за помощ, а не да ме обвиниш, че съм ги писал аз.
	Странно, но никога през съзнанието й не мина подозрението, че авторът може да е той. Не беше типично за него да се крие зад хартиени изрезки. Фактът, че мислеше за тях като за написани на ръка, само потвърди интуицията й.
	— Анонимните заплахи не са в твоя стил.
	— Трябва да си по-предпазлива, Регън. Недей да гониш непознати в тъмното. — Искрената тревога в гласа му я обезпокои. Беше се надявала, че той ще омаловажи значението на писмата и ще им се присмее.
	— Значи не мислиш, че мога да надвия мис Марта? — опита да се пошегува тя.
	Устните му леко трепнаха.
	— Ако се стигне до ръкопашен бой? Да. Но в наши дни дори дребните възрастни дами носят ръчните си чанти заредени.
	Тя притисна върховете на пръстите си към челото си.
	— Наистина ли обсъждаме вероятността мис Марта да ме убие? Струва ми се, че губим контрол върху нещата, Сойер. Те са на път да ни затворят в изолирани килии един до друг.
	Мъжът се разсмя и богатият боботещ звук изпълни малката стая и отекна в бетона. Хиляди пеперуди запърхаха в корема й и се втурнаха нагоре към гърдите и. Точно това й липсваше повече от всичко, след като се разделиха. Неговият смях, пълен с радост, обещания и живот.
	— Мисля, че още известно време можем да избегнем дребните мъже с усмирителните ризи. — Смехът му заглъхна като тътен на далечна гръмотевица. — Като оставим настрана заплахата за убийство, не мис Марта е нарязала кошовете за раци. По-вероятно е да си го направила ти, отколкото тя. Логичното заключение е, че това е дело на същия човек, който е дебнел около къщата на майка ти. — Погледите им се срещнаха и се задържаха за момент. — Изглежда, и двамата имаме интерес да го открием.


>	Глава шеста

	Сойер се загледа в големите й кафяви очи. Доста време измина, откакто седяха един срещу друг на една маса и разговаряха. Въпреки че ателието й беше затворено в понеделник, тя носеше делова пола до коленете, която очертаваше извивките на тялото й, и елегантна широка риза с геометрични фигури.
	Красиви, добри очи с дълги, извити мигли, боядисани с черна спирала. Очи на кошута, както ги наричаше някога. Тя нямаше нужда от изкуствени подобрители. Беше дори по-красива така, както се появи в дома му предишната вечер. Без грим, само по тениска и къси панталони.
	Но най-добре щеше да изглежда гола в леглото му. Блудната мисъл се стрелна в главата му и вече беше невъзможно да я изтика обратно в подсъзнанието си. Представяше си единствено разпиляната й коса и тялото й, проснато върху матрака. Може би щеше да остави високите токове. Погледът му се плъзна по дългите крака към елегантните обувки, от върховете, на които надничаха лакираните в розово нокти.
	Прекара грапавите си изцапани ръце по крачолите на гащеризона. Дланите му внезапно започнаха да се потят. Сякаш беше нервен или нещо такова.
	— Имаш ли някакви идеи? — попита тя.
	Сойер се вторачи в лицето й. Дали бе доловила посоката на мислите му? Защото да, по дяволите, наистина имаше идеи. Похотливи, еротични идеи. Размърда се неловко върху стола.
	— За това как да открием кой може да е? — Този път въпросът й прозвуча по-колебливо.
	Трябваше да се стегне, преди да се е досетила.
	— Аха, за онзи човек. Да. Искам да кажа, не. Вече разпитах наоколо, но никой нищо не знае или просто хората не искат да говорят.
	Тя прехапа устни. Отново. Даваше ли си сметка как го подлудяваше с това? Разбираше ли, че усмирителната риза можеше да се превърне в реалност? Или пък знаеше, че все още храни някакво скрито, неудобно влечение към нея и нарочно го измъчваше. Но трябваше да признае, че никога не го бе дразнила умишлено. Разбира се, това беше преди „ядрения разпад“.
	Откъм сервиза се разнесоха някакви гласове. Кейд се ядосваше за нещо. Сойер се обърна и видя рамото на друг мъж с емблема на жълтокафеникавия ръкав. Шериф Уейн Бери.
	— Какво, по… — Изправи се и тръгна нататък.
	Полицаят бе разперил ръце, сякаш се опитваше да успокои обстановката.
	— Хайде, Кейд. Това е просто предупреждение.
	— От кого?
	— Анонимно.
	— Е, наистина много удобно. — Сарказмът превръщаше гласа на Кейд в бодлива тел.
	Новият им работник Джеръми изглеждаше така, сякаш Гринч* бе откраднал всичките му коледни подаръци.
	[* Нарицателно за злонамерен, враждебно настроен човек. — Б.пр.]
	— Какво става, Уейн? — Сойер се усмихна и протегна ръка. Винаги бе изпълнявал ролята на миротворец в семейството, дори преди смъртта на родителите им. Освен това не беше засегнат от враждебността, която брат му бе трупал през годините, докато се опитваше да заобикаля закона. Всъщност не само харесваше шерифа, но и дълбоко го уважаваше.
	— Тази сутрин получихме сигнал, че в четвъртък вечерта, на петнайсети юли, мистър Уайтхърст е повреждал кошовете за лов на раци.
	Всички се обърнаха към Джеръми. Горчивина стягаше чертите му и омекотяваше лукавата му усмивка.
	— Не съм аз. Но така твърдят _всички_, нали?
	— Можеш ли да ми кажеш къде си бил на тази дата около полунощ? — Шерифът извади таблета, за да си води записки.
	— Вече ме бяха назначили във „Форнет дизайн“, затова си лягам рано. Тук работният ден започва точно в седем сутринта.
	— Някой може ли да потвърди, че си прекарал нощта вкъщи?
	— Не. Спах сам. — Джеръми вече изглеждаше примирен.
	Кейд хвърли гаечен ключ в отворена червена кутия с инструменти. Металното дрънчене отекна в цялото помещение.
	— Това са глу…
	— Уверявам те, че откакто сме го наели, нито веднъж не е закъснял за работа. — Сойер сложи ръка на рамото на брат си и го потупа с мълчалива молба да го остави да оправи нещата. — Ще добавя още, че не се държи като човек, който обикаля навън цяла нощ. Идва, работи съвестно и никога не се оплаква.
	Двамата мъже се загледаха един в друг за момент. Шерифът въздъхна, закачи обратно таблета на колана си и се обърна към Джеръми:
	— Виж, приеми това като предупреждение да не се забъркваш в неприятности, синко. Ако казваш истината, значи някой иска да те натопи. Но окаже ли се, че си бил ти, тогава ще намеря достатъчно доказателства, за да получа заповед за задържане. Ясно ли е?
	Джеръми вирна брадичка и процеди горчиво:
	— Разбира се. Казваш ми, че и в единия, и в другия случай съм набелязан.
	Уейн излезе оттам, откъдето бе влязъл, оставяйки след себе си тежко мълчание. Сойер се обърна и едва не се блъсна в Регън. Не беше усетил, че го е последвала. Погледите им се срещнаха за по-малко от секунда. Тя заобиколи закачения на верига двигател. Токчетата й тропаха отривисто по пода, а ханшът й се поклащаше, подчертавайки всяко движение на гъвкавите мускули.
	Огледа Джеръми като изложена в музей статуя, докато той примигваше към нея, сякаш се съмняваше, че е започнала да губи разсъдъка си.
	— Я се разходи малко.
	Мъжът погледна Кейд, който я наблюдаваше подозрително.
	— Моля?
	Сойер нямаше представа какво точно цели тя, но по някакъв начин през изминалия половин час двамата бяха станали нещо като екип.
	— Просто го направи.
	Джеръми изсумтя, изкриви лице в гримаса, но тръгна към вратата, после обратно. По светлата му кожа избиха яркочервени петна.
	Накрая Регън поклати глава:
	— Не. Не е той.
	— Сигурна ли си? — Сойер пъхна палци в презрамките на работния гащеризон.
	— Не искате ли да споделите с нас? — обади се Кейд със сарказъм в гласа, но тонът му беше по-скоро закачлив, отколкото хаплив.
	— Видяла е някого да се промъква в градината на майка й. Решила, че съм аз, и го подгонила, но непознатият успял да се измъкне. — Брат му размаха показалец между себе си и Регън. — Според нашата теория е същият човек, който е срязал кошовете за раци.
	Тя огледа Джеръми от главата до петите за последен път.
	— Онзи не беше толкова слаб. Имаше по-скоро структурата на Сойер. Освен това при него водещи бяха раменете, докато при теб е ханшът и широката крачка. Разбирате ли?
	Тръгна пред тримата мъже с изпънати назад рамене и поклащащи се хълбоци, но когато се обърна, присви раменете си напред и закрачи по-бързо, почти без люлеене на бедрата.
	— Научих всичко за техниката на ходене, когато се готвех за конкурса. При мен водеща също беше горната част на тялото, но майка ми ме накара да се упражнявам, докато започнах да вървя като супермодел. Оттогава винаги обръщам внимание на походките на хората. А ти не се движиш като човека, когото видях.
	— Излиза, че ако нещата тук отидат по дяволите, можеш да се преместиш в Ню Йорк и да направиш блестяща кариера като модел с красивото си лице и съвършената си фигура. — Сойер се опитваше да върне поне част от доверието в очите на Джеръми.
	На двайсет и две години, момчето изглеждаше като малтретирано куче, недоверчиво и готово да захапе всяка ръка, независимо дали му предлага помощ, или се кани да го удари. Братята не знаеха много за миналото на новия им работник, но им беше известно, че е имал тежко детство в Алабама и обвинява себе си за повечето от сполетелите го нещастия. А това означаваше, че всеки път, когато лошият късмет пресичаше пътя му, Джеръми го приемаше като неизбежност, сякаш получаваше каквото е заслужил.
	Кейд се наведе и вдигна гаечния ключ.
	— Анонимните сигнали нямат тежест. Ти си нов в града, затова си най-удобният заподозрян. Ще се погрижа да се разчуе, че ако някой иска да ти създаде неприятности, ще си има работа със семейство Форнет.
	Двамата често спореха и се караха като два пора, завързани в един чувал, но при нужда винаги можеха да разчитат един на друг. Така беше и щеше да продължи през целия им живот. Кейд вдигна ръката си, стисната в юмрук, и брат му удари в него своя.
	— Да, по дяволите.
	— По-добре да тръгвам, преди тази преливаща от тестостерон мъжка любов да ме задуши.
	Въпреки ясно доловимата досада, закачливи нотки смекчаваха тона й. Тя беше почти до вратата, когато Сойер я улови за рамото:
	— По-късно днес ще бъдеш ли в студиото?
	— Вероятно. Имам да подготвям доста неща за утре.
	— Искам да се отбия да видя тези писма.
	Регън кимна и той отдръпна ръката си.
	— Ей, я ми покажи пак онази изумителна походка. — Не знаеше защо го каза, освен за да види отново грациозно поклащащите й се бедра.
	Отправи му сладникава усмивка и сложи предизвикателно ръка на кръста си. Тръгна, махайки небрежно с пръстите на другата, като пародия на красива кралица по време на парад. Преди да излезе, вдигна единия висок ток зад гърба си и му намигна през рамо. Той отметна назад глава и се разсмя. Нещо тежко го докосна малко над лакътя.
	— Какво става тук? — Брат му посочи към вратата и с гаечния ключ го побутна не съвсем безболезнено по гърдите.
	— Моля?
	Кейд изимитира подигравателно смеха му и се усмихна горчиво. Чувството му за хумор се изпари, когато отново замахна с ключа.
	— Тази проклета жена едва не те съсипа.
	— Знам, но… — Сойер се почеса по брадата и изви очи към тавана.
	Никога не каза на Кейд какво точно се случи между него и Регън. Не можеше да каже със сигурност дали това, което го караше да пази истината само за себе си, беше гордост, срам или болка. Знаеше само, че така и не бе имал възможност да се обясни напълно с нея, а тя го заслужаваше повече от всеки друг. Но го изтръгна от живота и сърцето си с прецизността на скалпел. Доверието и любовта, които градиха заедно като непревземаем замък, се разбиха подобно на стъкло.
	Докато се унижаваше и я молеше да го изслуша, Регън го изтри от бъдещето си, сякаш беше луизианска отрепка, за каквато майка й го смяташе от самото начало на връзката им. Наистина онова, на което се натъкна случайно, беше огромна, астрономическа грешка, но нещата невинаги са такива, каквито изглеждат.
	Той въздъхна и застана с разтворени крака.
	— Виж, ако искам фестивалът да мине без проблеми, трябва да открия онзи, който се опитва да провали и двете събития. Нейната цел е същата. Това е всичко.
	Брат му изсумтя и стисна устни.
	— Не забравяй, че в петък вечерта трябва да се срещнеш с представителя на „Морски двигатели“.
	— Вече направих резервация в кънтри клуба в Котънблум.
	Кейд нагласи ключа върху един болт и започна да го затяга, но без да откъсва поглед от него.
	— Знам, че тук, в сервиза, нямаме определен дрескод, но…
	— Ще се обръсна и ще се приведа в приличен вид. — Сойер разтърка челюстта си и се усмихна. — И без това брадата започна да ме сърби. Не се притеснявай, ще приключа сделката.
	Ричард, другият им партньор, имаше намерение да пристигне със самолет от Сиатъл, но в последния момент синът му го помоли да прекарат известно време заедно. Мъжът се разкъсваше между бизнеса и близките си, но Кейд решително постави семейството на първо място и повери преговорите на брат си. Въпреки че Сойер се справяше чудесно с ръководния пост в завода за автомобилни части и изобщо не се съмняваше в способностите си, малкото дете в него все още искаше да накара Кейд да се гордее с него. В продължение на дълги години той беше за него и баща, и по-голям брат.
	През останалата част от деня непрекъснато поглеждаше часовника и на няколко пъти се запита дали проклетото нещо не беше повредено. Веднага щом двигателят, върху който работеше, беше сглобен и налягането изпробвано, прекара опакото на ръката по челото си. Халето се охлаждаше от мощни климатици, но тежката работа си беше тежка работа.
	Ако му беше безразлично, както се опитваше да убеди Кейд, щеше да тръгне направо към студиото на Регън, без да се притеснява от проклетата пот. Вместо това подкара огромния джип към провинциалната си къща, за да се изкъпе.


>	Глава седма

	Подпряла брадичката си с длан, Регън потропваше с края на молива върху бюрото. Грубата скица пред нея беше едва наполовина завършена и по нея личаха следи от множество изтривания. Сутрешният й клиент можеше и да не забележи, но тя държеше да е готова с няколко предложения, а успя да подготви само две.
	Трудно беше да се съсредоточи, за да реши дали мястото на дивана е под панорамния прозорец или пред огромния екран на телевизора, когато в главата й се въртяха толкова други мисли. Мистър Нийли позвъни да я уведоми, че започват преоценяване на всички бизнес сгради на Ривър стрийт, а следобед ще се прехвърлят на нейната улица.
	Молеше се всичко да приключи преди градското събрание в четвъртък. До Деня на труда оставаха по-малко от три седмици, а я чакаха няколко дълги списъка със задачи и доста неща, които трябваше да се поръчат. Освен ако не искаше да финансира фестивала със собствени средства, бюджетът трябваше да мине.
	Почукване на вратата я накара да подскочи стреснато. Докато боса прекосяваше стаята, тя приглади полата и блузата си, прекара език през зъбите си и се усмихна, загледана в сянката си. От другата страна, притиснала нос към стъклото и изкривила шеговито очи, стоеше Монро.
	Регън се разсмя и отключи вратата. Приятелката й влезе усмихната. Жената се бе превърнала в лъч от щастие, откакто Кейд се върна. Въпреки че искрено се радваше за нея, особено след като научи подробности за тежкото й детство и за ролята му на герой в него, вечната й усмивка и постоянното й приповдигнато настроение започваха да я дразнят. Може би защото я караха да осъзнае в каква пустиня се бе превърнал собственият й личен живот.
	— Видях колата ти отвън. Реших да отскоча да видя докъде си стигнала.
	Регън я поведе към тесния си офис в задната част на сградата и пътьом затвори чекмеджето на отрупания с папки шкаф.
	— Искаш ли да дойдеш довечера у нас на пуканки и скучен филм?
	Монро се подпря на касата на вратата и пъхна ръце в джобовете на елегантния си панталон.
	— Не тази вечер. С Кейд се уговорихме за късна вечеря.
	— Къде ще ходите? — Регън се отпусна върху меката облегалка на стола.
	— Всъщност ще си останем вкъщи. — По бузите на приятелката й плъзна приятна руменина. Ако някога бе участвала в конкурсите за живи картини, със сигурност щеше да разбие конкуренцията. Но тя никога не бе проявявала интерес към подобни неща. По природа беше по-зряла и по-сериозна от останалите момичета от компанията им в гимназията.
	В стомаха й се надигна неочаквано озлобление. Не й завиждаше нито за способността да се изчервява престорено, нито за дългата руса коса. Не се ядосваше дори за това, че Кейд Форнет претендираше за по-голямата част от времето й.
	Някога и тя се влюби, също като Монро. Тичаше около отразени дъги и се усмихваше на дъжда. Беше нещо, което се случва само веднъж в живота, но не успя да го съхрани. Изтика завистта в килера на душата си, който отбягваше да отваря.
	— Звучи страхотно. — Да, наистина, но не й се говореше повече за това. — Имаш ли новини от майка ти? По-добре ли е вече?
	Лицето на приятелката й помръкна.
	— По-добре от първите две седмици. През повечето време плачела, а миналата неделя по телефона ме помоли да я прибера у дома.
	Всички неприятни егоистични мисли изчезнаха и Регън стана да я прегърне за утешение. Въпреки че майката на Монро се бе съгласила да се включи в програма за лечение на алкохолици, в деня на заминаването промени решението си и принуди дъщеря си да използва насилие и заплахи, докато все пак я отведе в заведението.
	Друга сянка премина през лицето на Монро.
	— Сам обжалва екстрадицията в Джорджия. Нещо във връзка с ограничения на статута. Не знам. Кейд се ядоса и се разкрещя на служебния адвокат, назначен по делото.
	— Но е все още в затвора, нали?
	— Засега. Таруотър упорито настоява да го освободят под гаранция. Следващата седмица ще има ново изслушване.
	— Ще отидеш ли?
	— Ако това ще помогне той да остане зад решетките, да. — Тя прехапа долната си устна. — Кайла е ужасена. Убедих Тали да я вземе при нея. Надявам се, че между училището и работата няма да се забърква в неприятности, а и ще може да разчита на защита, разбираш ли?
	Монро правеше всичко възможно, за да не се чувства безпомощна, но ако Сам Ландри се измъкнеше и решеше да нарани Кайла, щеше да намери начин да се справи. Регън нави на пръста си кичур коса, спуснал се на тила й.
	— А ти вземаш ли някакви мерки за собствената си безопасност?
	— В съда негодникът дори не посмя да срещне погледа ми. Страхува се от мен. И най-вече от Кейд. Такива мъже избират за свои жертви само най-уязвимите. Момичета като Кайла и жени като майка ми. Не се притеснявай.
	Регън никога не я беше чувала да говори толкова категорично и заплашително, но това й напомни, че въпреки вечната й усмивка, приятелката й има двоен черен колан и даде добър урок на Сам на задната алея на таверната „Ривършек“ през юни.
	— Знаеш ли какво? Изобщо не се тревожа за теб. Но къде беше тази разпаленост в нощта на заешкото нашествие? — Закачката й върна истинската усмивка върху лицето на Монро.
	— Всъщност онази вечер ние с Кейд не се карахме заради зайците.
	— Блажната боя, прехвърлила се от лицето му върху твоето, ми го подсказа — намигна й Регън.
	— Впрочем ти се беше разпалила достатъчно и за двете. Доколкото си спомням, тогава успя да повалиш Сойер на земята.
	Гореща вълна се разля из тялото на Регън. Грабна един каталог на бои и започна да си вее с него. Наистина го беше направила. Направо побесня, като го видя да държи гърчещите се зайци за дългите им уши. Скоростта, с която го настигна, изуми и двамата, а тя се хвърли като маймуна върху него. Уплашените животни побързаха да се скрият.
	От инерцията паднаха тежко на земята. Щом се озоваха върху тревата, започнаха да се боричкат, докато неговата сила надделя над яростта й и тя се оказа легнала под него с вдигнати над главата ръце и разпиляна върху очите коса.
	Започна да се извива и да се опитва да се освободи с намерение да забие нокти в лицето му, но той само стегна хватката си. Въпреки грубостта, не я нарани. Всъщност допирът, ароматът, натискът на тялото му я зашеметиха. Замайване, което не можеше да оправдае с бирата, изпита, докато чакаха.
	— Стой мирно, малка вещице! — Сложната гама от емоции в гласа му я усмири. И гневът беше само малка част от нея.
	Постепенно започнаха да осъзнават позата, в която лежаха. Двата им крака бяха преплетени, а другият му крак се озова между нейните, притискайки я с тежкото бедро точно по средата. Искаше й се да го повдигне, дори да се отърка в него и й се наложи да потисне гърлен стон, изпълнен с желание и похот. Господи, какво я бе обсебило?
	От години не бяха стояли толкова близо. Измина много време, откакто бе изпитала онази лудешка страст. През последното десетилетие непрекъснато се опитваше сама да убеди себе си, че споделеното помежду им е било детинско, а тя го е смятала за специално само защото й беше първият. Сега логическите бариери пред миналото се срутиха като къщичка от карти, с един полъх на горещия му дъх върху бузата й.
	Дали Сойер чувстваше нещо? Искаше да надникне в очите му, но косата й падаше като воал пред лицето й. Разтърси глава, за да избистри погледа си. Винаги успяваше да предугади нуждите й, спомни си Регън, докато той улови китките й с една ръка и отметна разпилените кичури от лицето й с другата. Жестът се оказа неочаквано мил и нежен.
	Ослепителна светкавица просветна и освети за част от секундата очите му, но тя не разпозна онова, което видя. Забавният Сойер от спомените й беше изчезнал. Нещо много по-първично и плашещо застина като маска върху лицето му. В отговор тялото й потръпна. Неизречено, но оглушително кънтящо: _Да, моля те_. Бедрото му се притисна по-плътно между краката й. Този път не успя да заглуши тихия стон в гърлото си, нито лекото извиване на гърба.
	Мъжът изруга под носа си и се отдръпна рязко, сякаш някой бе стрелял по него. Регън приседна полуобърната към мястото, където той стоеше с гръб към нея, сложил ръце на кръста и загледан към реката. В далечината някой изсвири. Сойер се обърна по посока на звука така, че да види силния му профил, но не направи опит нито да я погледне, нито да й каже нещо. И бавно се отдалечи.
	Още една светкавица раздра небето и го освети за кратко, преди да изчезне в тъмнината. Колкото повече седеше и се взираше, толкова по-объркана се чувстваше. Никога не бе харесвала това усещане.
	Един-единствен момент не можеше да заличи миналото. Тя се изправи, изтърси, доколкото можа листата, боровите иглички и тревата от дрехите си и реши да се придържа към онова, което познаваше и правеше нещата по-лесни. Гнева.
	— Е, историята със зайците се случи преди два месеца. Мисля, че двамата се разбрахме по този въпрос. — Неприятната топла вълна започна да се отдръпва и Регън хвърли обратно каталога върху бюрото.
	— Наистина ли? И какво по-точно означава това? Да не би да сте решили да обедините усилията си за фестивалите?
	— Не. Хайде да не стигаме толкова далече. Но се опитваме да разберем кой саботира събитията. Човекът, запалил беседката и срязал кошовете за раци, вреди еднакво и на него, и на мен. Да не говорим, че почти хванах някакъв непознат, който се опитваше да се промъкне в задния двор на майка ми с флакон с промишлен пестицид срещу растения.
	Приятелката й с усилие потисна напиращия си смях.
	— Изобщо не е смешно. Къщата на родителите ми е една от водещите туристически атракции на Котънблум. Какво ще стане, ако унищожат градината?
	— Вероятно би продавала повече билети на хора, желаещи да станат свидетели на гибелта й. — Монро дръпна един стол, седна на ръба, кръстоса крака и се наведе напред: — А сега сериозно. Какво стана с предполагаемия унищожител на домати? Сигурна ли си, че не е бил Сойер?
	— Успя да избяга. Обадих се в полицията, която впрочем не предприе нищо, освен да нареди на патрулната кола да обикаля по-често през нощта, и да, убедих се, че не е Сойер. — Регън посегна към най-близкия молив и започна да потропва с него по бюрото.
	— Не мислиш ли, че е крайно време да покажеш онова заплашително писмо на шерифа?
	Леко почукване на вратата веднага бе последвано от мъжки глас:
	— Регън? Вътре ли си?
	Ръката й трепна, моливът се плъзна по бюрото и падна под шкафа.
	— Тук отзад — извика тя.
	Приятелката й повдигна вежди и прошепна:
	— Това е Сойер.
	— Знам — също толкова тихо отвърна тя, преди да се изправи и да разтегне устни в пресилена усмивка.
	Мъжът изпълни рамката на вратата на малкия офис и Регън усети, че устата й пресъхва. Как успяваше да изглежда еднакво привлекателен в раздърпан, изцапан с грес гащеризон и избръснат, с нови дънки и риза за голф? От всички неприлични, похотливи мисли, рикоширащи в главата и тялото й, я порази тази, че не бе имала възможност да изпробва мекотата на брадата му.
	— Здравей, Монро.
	— Здрасти, Сойер. — Жената се изправи, кимна и огледа последователно единия и другия. Закачливият блясък в очите й подсказа на Регън, че ще бъде подложена на кръстосан разпит по-късно. — Трябва да се прибера да почистя, преди Кейд да се върне.
	Сойер се отмести, за да й даде възможност да излезе. Камбанката на входната врата иззвъня, после настъпи тишина. Беше прекалено едър и мъжествен за този офис. Въпреки че работата й се състоеше предимно в обзавеждане на домовете на местните строители, именно жените с много свободно време и пари бяха хлябът и маслото на бизнеса й. Студиото й беше в типичен _южняшки_ стил и от _По-добрите домове и градини_ го бяха решили в изобилие от прасковено, розово и флорални мотиви. И тя ли бе изглеждала толкова не на мястото си в огромното хале, колкото той — тук?
	— Нещо за пиене? — попита, вече тръгнала към шкафа.
	Сойер пъхна ръце в джобовете на дънките си и пристъпи от крак на крак.
	— Може би. Какво предлагаш?
	— Висококачествен „Джак“.
	— По дяволите, момиче. Мислех, че си страстен почитател на „Буунс Фарм“* — подхвърли закачливо той.
	[* _Boone’s Farm_ — марка десертни вина и ликьори. — Б.пр.]
	— Ами пораснах — леко повдигна рамене жената.
	— Това е съвсем вярно. — Чувството му за хумор се изпари и в гласа му се прокраднаха груби нотки.
	Не знаеше какво да отговори. Обикновено заемаше отбранителна позиция, но опънатите нерви обуздаваха гнева й и се радваше, че има с какво да отвлече вниманието си. Чашите издрънчаха, докато ги вадеше с бутилката от най-долния шкаф. Той дръпна стола, освободен преди малко от Монро, облегна се и разкрачи широко крака.
	Регън наля от бърбъна в кристалните чаши и бутна едната към него.
	— Надявам се, нямаш нищо против да го пиеш чист.
	Сойер вдигна питието, лъч светлина се пречупи в него и се изля в каскада от цветове върху китката му. Отпи глътка и Регън го последва с надеждата, че алкохолът ще поуспокои поне малко обзелото я напрежение.
	— Чудесно уиски. — Той изсумтя и побутна с пръст купчината листове върху бюрото. Най-отгоре стоеше един от многото й списъци. — Виждам, че те чака доста работа, Регън. Първо, потвърждение от струнния оркестър. Второ, екип за треньора Хикс. — Вдигна въпросително поглед: — Какво означава това?
	С едно движение на ръката тя издърпа листа.
	— За кварталното празненство през уикенда. Помниш уговорката ни, нали?
	— Да, но какво общо има треньорът? — Устните му потръпнаха около ръба на чашата, докато отпиваше друга глътка.
	Регън прочисти пресъхналото си гърло и също надигна чашата си.
	— Футболистите ще обслужват машините за пуканки.
	— И затова на Хикс му трябва специален екип?
	— Знаеш, че обича да носи полиестерни шорти, които са прекалено къси и очертават… — Тя махна неопределено с ръка: — Е, сещаш се какво. Опасявам се, че това по-скоро ще отблъсне хората.
	Измина секунда, преди смехът на Сойер да изкънти около нея. Идваше дълбоко от гърдите му. Имаше най-прекрасния, най-заразителния, най-сексапилния смях, който някога бе чувала. Тя се изкиска в отговор. С все още сбърчено лице и блестящ поглед, мъжът потупа с пръст друга купчина листове върху бюрото:
	— А имаш ли списък с „да хвана крадеца на домати, подпалвача на беседката и осквернителя на кошовете за раци“?
	— Не, но можеш да намериш един, озаглавен „Как да изкарам Сойер Форнет извън нерви“ — отново се засмя тя.
	— Той отдавна е попълнен и нотариално заверен, скъпа. — Той вдигна прихванати с телбод документи. — Успяла си да убедиш пекарната на Котънблум да подпише договора?
	— Разбира се. Те се съгласиха да предоставят услуга срещу заплащане. Ако нещо се случва, и двамата трябва да сме подсигурени. Предполагам, вие с Руфъс също имате някакво писмено споразумение.
	Мъжът върна документите обратно върху купчината.
	— Ако няколко нахвърляни числа върху хартиена салфетка се броят, значи отговорът е „да“.
	— Сойер, ами ако Руфъс се откаже по някаква причина?
	Той изсумтя презрително:
	— Понякога трябва да приемаш хората на честна дума и да им се довериш. — Веселите искри в очите му угаснаха, докато двамата се взираха един в друг достатъчно дълго, за да се почувстват неловко. — А сега… искаш ли да се заемем с онези писма?
	— А, да. Писмата. — Затова беше дошъл. Не за да изпият почти приятелски по едно питие, да се посмеят или да възстановят старата-нова връзка, която се засилваше при всяка тяхна среща. Бръкна в горното чекмедже и извади два листа. По някакъв начин той бе успял да изчисти машинното масло от ръцете си и под ноктите си и сега дребните драскотини и червените мехури се виждаха по-ясно. Някога беше обикновен книжен плъх в офиса на завода за автомобилни части, а сега работеше като известен механик.
	— Харесва ли ти?
	Мъжът стреснато вдигна глава от първото писмо, докато другото стоеше все още сгънато.
	— Да ми харесва? Щях да се определя като първокласен негодник, ако ми доставя удоволствие да чета заплахи, отправени към теб.
	— Извинявай, нямах това предвид. — Тя отпи голяма глътка от уискито. В стомаха й се разля топлина, но не беше сигурна дали се дължи на алкохола или на отчетливата покровителствена нотка в гласа му. — Работата ти в сервиза. Трябва да е доста по-различна от всичко, което си вършил в завода.
	— Меко казано — отвърна той и също надигна чашата. — Но съвсем различна, в добрия смисъл. Не можеш да си представиш какво е да повикаш някого в офиса си, за да му съобщиш, че е съкратен. Достойни, трудолюбиви мъже със съпруги и деца. И жени също. Самотни майки. — Изпи на един дъх остатъка от питието. — А аз не можех да направя нищо друго, освен да ги потупвам по гърба, да ги информирам за социалните услуги и да ги насочвам към курсове за преквалификация.
	Тъгата и угризението изкривиха чертите му и в този момент й се искаше единствено да изпълзи по бюрото и с целувка да върне усмивката му. Наведе се напред и се вкопчи в ръба. За един кратък миг си представи как я повлича към пода и я обладава. Насили се да вземе чашата и измърмори само:
	— Съжалявам.
	Сойер се усмихна мрачно.
	— Формално Кейд ми е шеф и честно казано, понякога е истинско копеле, но иначе не е проблем да работя с него. А когато трябва да разрешим някои разногласия, няма никакъв „дракон“ от отдел „Човешки ресурси“, който да ми диша във врата.
	— Значи нямаш нищо против да вършиш най-грубата работа по двигателите?
	— Напротив, това е любимата ми част. Точно затова от самото начало се насочих към инженерството. Вече предложихме няколко невероятни концепции. Дори получих първия си патент.
	Гордостта в гласа му я накара да се усмихне.
	— Поздравления.
	Той отвърна на усмивката й и задържа погледа й толкова продължително, че напрежението помежду им стана почти осезаемо. Накрая прочисти гърлото си, остави празната чаша и разгърна второто писмо. Тя внимателно наблюдаваше реакцията му.
	Регън непрекъснато уверяваше Монро, че заплахите са дело на аматьор и изобщо не я притесняват, но препрочиташе първото толкова често, че ръбовете му се бяха протрили. Той сложи двата листа един до друг. Измърмори нещо под носа си, но изглеждаше по-скоро замислен, отколкото разтревожен.
	— Нищо сериозно, нали? Работа на някого, който има прекалено много свободно време.
	Сойер обърна писмата, но на обратната им страна нямаше нищо.
	— Честно казано, не знам. Имам предвид, че това е доста трудоемко. Ако извършителката е искала да скрие почерка си, можела е просто да го напише на компютър и да го разпечата, нали?
	Използваната от него дума „извършителка“ внесе в ситуацията нов, зловещ нюанс.
	— Я чакай, защо реши, че е жена?
	— Защото това не е работа на мъж. — Той остави второто писмо на бюрото и посочи буквата „Т“. — Обърни внимание колко прецизно и елегантно е изписана. Не е нито от спортно, нито от списание за автомобили.
	— Може пък да е от някого, който харесва _Космо_*. — Тя се усмихна още докато изричаше думите, но в съзнанието й се въртяха различни предположения. — Или пък специализирани шивашки издания? Докато бях в „Юрганени пчели“, прелистих няколко списания и забелязах, че има липсващи страници.
	[* _Cosmopolitan_ — известно американско женско списание на _SBB Media_, издавано на 35 езика. На българския пазар от 2004 г. — Б.пр.]
	— Допускаш, че мис Марта може да е изрязала буквите?
	— Не знам. Аз през цялото време късам листове за различни идеи или да покажа на клиент някоя мебел или вътрешно оформление. Сигурна съм само, че и тя като мен събира и подвързва откъснатите страници — посочи с ръка към дебела папка на шкафа, пълна с изрезки от списания.
	— Искаш ли моето мнение?
	— Ти си единственият, който не ме смята за луда, така че — давай.
	Ъгълчетата на устните му леко се повдигнаха.
	— Занеси това на шериф Томасън — каза той и плъзна писмата към средата на бюрото — и го помоли да подсили патрула на вашата улица. След сигнала за непознатия в градината на майка ти може би ще погледне на нещата по-сериозно.
	Тя чакаше, но тъй като не последва друго, разпери безпомощно ръце:
	— И само толкова?
	— А ти какво предлагаш? Да претърсим „Юрганени пчели“ за уличаващи доказателства срещу мис Марта? О, я стига.
	От начина, по който изрече думите, лицето й пламна и тя отново отпи от уискито, за да прикрие факта, че точно на това се бе надявала.
	— Прав си. Това би било прекалено.
	— Повече от прекалено. Аз съм пълномощен настоятел на енорията, а ти си кмет. Ако някой от нас бъде хванат… — Сойер поклати глава и се загледа в нещо над рамото й. — Лоша работа.
	— Много лоша. — Настъпи напрегната тишина, в която погледите им два пъти се срещнаха и отклониха, преди тя да прочисти гърлото си. Мъжът се изправи и разтърка огромни длани нагоре и надолу по бедрата си. Движението очевидно бе породено от объркването и неувереността, обзели и нея.
	Регън се осмели да вдигне очи към лицето му, но върху него се бе върнала предишната студенина, която я посрещаше между приливите на неприязън през последните няколко години.
	Той тръгна към входната врата, но спря с ръка върху дръжката и се обърна:
	— Виж, ще внимаваш много, нали? Котънблум е спокойно място, но… докато не разберем какво става, няма да правиш никакви глупости, ясно?
	— Като да вляза някъде с взлом? — подхвърли тя, опитвайки се да говори нехайно.
	— Знам, че не си _толкова_ неразумна. Имам предвид, че не би тръгнала отново да гониш непознати в тъмното.
	— Но това, изглежда, се превърна в любимото ми развлечение това лято.
	Сойер се наведе към нея и лицата им се оказаха само на няколко сантиметра разстояние. Неговото беше съвсем сериозно.
	— Аз не се шегувам, Регън. Пази се.
	Излезе и пресече улицата към огромния си джип. Тя се отдръпна от прозореца и с треперещи пръсти заключи вратата. Думите му заседнаха като тревожен възел в гърдите й. Надникна през щората и изчака, докато задните светлини на колата му изчезнаха в далечината.
	Очевидно я дебнеше опасност, а тя изобщо не беше убедена, че Сойер Форнет не представляваше най-голямата заплаха.


>	Глава осма

	Две нощи по-късно, с биещо до пръсване сърце, Регън се промъкна покрай тухлената стена, стиснала шперца, който бе отмъкнала от канторите в сградата на съда. Беше достатъчно късно, че непрогледният мрак да бъде разкъсван единствено от уличното осветление, но не толкова, че улиците да останат съвсем безлюдни. Може би трябваше да изчака до малките часове, но на практика следващият ден щеше да бъде доста натоварен, а и имаше още много работа по организацията на фестивала.
	Шум от преминаваща по железния мост кола я накара да застине на място. Светлините на черен седан минаха покрай нея и изчезнаха в далечината. Щом се озова в Мисисипи, се спотаи в сенките и тръгна по алеята към задния вход на „Юрганени пчели“. Напипа с пръсти пукнатината, стигаща чак до вътрешната страна на сградата, и тя я отведе до вратата.
	Огледа се предпазливо наоколо. Засега не бе извършила нищо нередно, освен че бе „взела назаем“ шперца. Но след като отключи и се промъкне вътре, вече можеше да си навлече големи неприятности.
	Сойер изобщо не вярваше, че мис Марта стои зад инцидентите, но Регън не можеше да се отърси от подозренията си. Имаше нужда от доказателства — по един или друг начин. Ключът се бе овлажнил от стиснатия й до болка юмрук и докато се опитваше да го пъхне в ключалката, тъмнината се оказа едновременно благословия и пречка.
	Нечия длан се притисна към устата й и една ръка я обгърна здраво през кръста. Внезапно я обзе паника. Силните мъжки пръсти заглушиха надигналия се в нея вик. Вкопчи се в едрото тяло и впи зъби в месестата част на дланта.
	Гласът на Сойер изкънтя оглушително в ушите й. Разхлаби захапката си, но не го пусна.
	— Какво правиш тук? — Думите изсвистяха неразбираемо между зъбите й.
	Той се поколеба, преди да отговори:
	— Същото, каквото и ти. Върша глупости. Имаш ли нещо против да освободиш ръката ми?
	Размърда пръсти и тя отвори уста. Стояха притиснати към фасадата на къщата, прекалено близо един до друг.
	— Извинявай. За момент си помислих, че си моят човек — прошепна Регън.
	— Твоят човек? — повтори рязко той.
	— Оня, когото преследвах.
	— А, онзи. Да, ама не съм.
	— Това вече го уточнихме. — Отблъсна ръката му и запълзя на ръце и колене из редките плевели, поникнали между чакъла. — Изпуснах ключа.
	— Имаш ключ?
	Жената изсумтя.
	— А ти как смяташе да влезеш?
	— Аз… дойдох просто на разузнаване. Всъщност нямах намерение да проникна вътре.
	— Това е занимание за страхливци.
	Той клекна и отгърна едно глухарче настрани.
	— Ето го.
	Мостът изскърца под тежестта на друг автомобил. Сойер се опита да пъхне шперца в ключалката, но не успя. Колата още не беше отминала и Регън усети как кожата на врата й настръхва.
	— Побързай.
	Трябваше да разклати дръжката, за да освободи блокиращия болт. В края на алеята проблеснаха фарове и колата зави към тях. Сойер открехна вратата, колкото да се вмъкнат вътре, и побърза да я затвори. Тъмнината ги обгърна като спален чувал, потискаща и предизвикваща безпокойство. Ако не го чуваше да диша и да шумоли до нея, сигурно щеше да изпадне в паника и да се втурне навън, и… по дяволите, затвора.
	Звукът от хрущящия под гумите чакъл ставаше все по-ясен, докато накрая спря пред самата врата.
	Сойер изруга тихо.
	— Хайде. — Сграбчи ръката й и я поведе през склада. Докато неговите стъпки бяха уверени, тя непрекъснато се спъваше в различни предмети, разхвърляни на пътеката.
	Отвън вратите на колата се затръшнаха, принуждавайки ги да ускорят крачка. Прекосиха широкото помещение и се озоваха в основната част на магазина. Тук светлината беше малко по-обилна и поемайки нещата в свои ръце, Регън го избута към малкия килер. Вътре миризмата на платове беше задушаваща, но се оказа, че има място и за двамата. Някъде зад тях се разнесоха приглушени гласове.
	— По дяволите, трябваше да изхвърля болта — процеди шепнешком той, като се вмъкна вътре след нея и затвори. Сребриста светлина се процеждаше през процепа под вратата, но стаята беше тъмна и тясна. Регън не можеше да мисли за нищо друго, освен за липсата на пространство и нуждата от въздух.
	Дишането й се учести, сякаш беше тичала, по челото й се стекоха струйки студена пот. Положението се утежняваше още повече от клина й за йога и черната й риза с дълги ръкави. Гласовете в магазина се чуваха вече съвсем отчетливо и й ставаше все по-трудно да овладява обземащата я паника.
	— Сойер — подвикна тя и с двете си ръце се вкопчи в гърба на тениската му.
	Той изшътка предупредително, но се обърна и я прегърна, сякаш отгатнал нуждата й. Регън плъзна длани по широките му рамене и притисна лице към извивката на врата му. Вместо да се почувства още по-неловко, усещането за неговата близост разпръсна тревогата й. Съсредоточи се върху ударите на сърцето му под устните си. Пулсът му беше равномерен и спокоен, а в момента имаше нужда именно от това.
	Паниката отстъпи място на нещо съвсем различно. Тъмнината, интимността и подкрепата отслабиха задръжките й. Сякаш се озоваха в друго измерение, където не си бяха разбили взаимно сърцата.
	Повдигна глава и носът й докосна неговия. Усещаше дъха му близо, съвсем близо. Не знаеше кой първи помръдна, но устните им се докоснаха. Лекият допир не би трябвало да накара тялото й да закопнее за него, но се случи точно това.
	Като хипнотизирана тя искаше още и още, въпреки че беше наясно с последствията. Отново притисна устни към неговите и въздъхна. Вероятно по-късно щяха да дойдат срамът, самообвиненията и въпросите какво си бе мислила и защо бе предизвикала това докосване, но сега тъмнината изтикваше неудобните мисли назад.
	Толкова отдавна. Много време бе изминало. Ако сега я отблъснеше, обиден от някогашната й глупост, пак си струваше, дори само заради изгарящия спомен, да усети още веднъж устните му върху своите.
	Но Сойер не го направи. Прекара ръка по гръбнака й, обви с длан тила й и зарови пръсти в меката й коса. Устата му се движеше до нейната, разтвори я, засмука долната й устна, захапа я със зъби. Тя плъзна език по устните му и той побърза да го посрещне със своя. Давайки си сметка за гласовете зад вратата на килера, Регън потисна надигащия се в гърлото й стон.
	Целувката беше чувствена и интимна. Съвсем различна от всички други досега, дори в предишния й живот с него. Потисканата нужда и похотта стегнаха ръцете й. Пръстите в косата й се свиха в юмруци, дърпайки меките кичури, и болката я накара да изпита удоволствие, което се разля из цялото й тяло. Притисна се по-плътно, в търсене на облекчение за втвърдените си гърди. Той обви ръка около ханша й и я притегли към себе си. Струваше й се, че топлината на дланта му може да изпепели тънкия памучен клин за йога.
	Завъртя я леко, докато гърбът й се оказа прикован към вратата. Пантите леко изскърцаха и той застина за момент, без да отделя езика си от нейния, и с коляно, пъхнато между краката й. Тя зарови пръсти в русата му коса, доста по-дълга от времето, когато все още бяха заедно. След като за няколко удара на сърцата им не се случи нищо съществено, двамата отново се отдадоха на умопомрачителното удоволствие.
	Той притисна бедрата си в нея и тазът й се повдигна към слабините му. Тя се изви, повдигна единия си крак и го обви около кръста му, отваряйки се още повече. Опря глава на вратата и устните му се плъзнаха надолу, хапейки леко нежната плът. Горещите му длани описваха кръгообразни движения от ханша нагоре по тялото й, докато палците му се озоваха точно под гърдите й. Жената започна да се гърчи в ръцете му, молейки за още и още.
	Входната врата се затръшна и звукът отекна в празния склад. Реалността се стовари върху им с цялата си тежест. Сойер вдигна глава, но не я отблъсна. Изражението му оставаше неразгадаемо в тъмнината и тя не беше сигурна дали трябва да е благодарна или не.
	Какво правеха те? Очевидно той си задаваше същия въпрос, защото отстъпи назад и подпря ръце на вратата от двете страни на главата й. Не че имаше къде да избяга от тесния килер. А и изобщо не искаше да бяга.
	— Отидоха си. — Шепотът му издаваше напрежение и от облекчение коленете й омекнаха дори повече, отколкото от целувката. Значи не само тя беше развълнувана. Единственото нещо, което той не би могъл да симулира, беше възбудата.
	— Полицаи ли бяха?
	— Стори ми се, че мярнах джипа на заместник Престън. Трябва да сме благодарни, че не ни откри. Нямаше да можем да отървем ареста. Този тип е истински задник.
	— Но как, за бога, успя да видиш? И как се ориентираш в непознатия склад без светлина?
	— Имам изключително остро зрение. Впрочем като всички Форнет. Родени сме за нощни ловци, предполагам. — Тя по-скоро усети, отколкото видя, как той повдигна рамене. Въпреки че очите й бяха свикнали с мрака, доколкото изобщо беше възможно, в тясното помещение не проникваше никаква светлина.
	— А аз защо не съм разбрала?
	Смехът му разсея и последните сексуални искри.
	— Просто не исках да знаеш, че те наблюдавах в тъмнината през онази нощ, когато го направихме.
	— Ужасен си. — В думите й нямаше гняв. Признанието му я накара да изпита повече носталгия, отколкото каквото и да било друго чувство.
	— Тогава беше толкова сладка и срамежлива. Нямаше смисъл да те плаша. — Прибра кичур коса зад ухото й и тъй като не очакваше, тя се стресна от допира. Едва се въздържа да не зарови лице в дланта му.
	Имаше нужда да стъпи на здрава почва.
	— По-добре да изчезваме оттук, в случай че решат да се върнат. Едва ли ще изглеждам много елегантна в оранжевата затворническа униформа.
	— Не съм сигурен. Струва ми се, че на теб всичко ти стои добре. — Отвори вратата и тя излезе, препъвайки се след него, от килера. Комплиментът му беше също толкова объркващ, колкото всичко, случило се преди малко между тях.
	— След като така или иначе сме тук, бихме могли да поогледаме наоколо. Няма да подпалим склада, нито пък ще откраднем нещо.
	Усмивката, която й отправи, я накара да притисне ръка към сърцето си. По дяволите, наистина беше неустоима. Измина доста време, откакто бе изпробвал силата на чара си върху нея и очевидно годините не бяха смекчили момичешката й реакция. Във всеки случай поне й помогнаха да осъзнае колко много й бе липсвала именно усмивката му. Колко й липсваше той.
	Опита се да прикрие смущението си с шега:
	— Е, ако се върнат и ни хванат, приготви се едно добро старо момче с прякор Буба да те направи своя кучка в затвора.
	Мъжът се разсмя и звукът премина през тялото й, успокоявайки чувствителните нервни окончания. Искаше й се да запише този смях, да си го пуска отново и отново, да потъва в него. Докосна подпухналите си от целувката устни и установи, че са леко разтворени. Не в изкуствената усмивка, характерна за живите картини, а в похотлив кикот, който неминуемо би предизвикал неодобрението на майка й.
	Изкашля се и стисна устата си в строга линия.
	— Ела да ти покажа къде видях тубата.
	Оскъдната светлина от предния прозорец се прокрадваше само на няколко сантиметра в огромния склад, но се оказа достатъчна. Брезентът беше точно на мястото до стената, както си го спомняше. Отметна го и не видя… нищо. Разтърси платнището, сякаш се надяваше тубата да се появи като с магия.
	— Кълна се, че беше тук — посочи празното пространство, където нямаше останала дори следа от прах или влага.
	— Хмм — изсумтя замислено той и се наведе към тежкия брезент. — Мирише леко на бензин, но е трудно да се определи.
	— Не си измислям, Сойер — повиши отбранително глас Регън. — Не съм луда.
	— Ти имаш много качества, но лудостта не е сред тях.
	— Трябва да съм благодарна и на това. Предполагам. — Изви очи към тавана, макар да знаеше, че вероятно я наблюдава в тъмнината. Поне тя със сигурност забеляза усмивката, разкриваща белите му зъби. — Обзалагам се, че я е преместила някъде. Не можеш ли да използваш свръхестественото си зрение и да я потърсиш?
	Той огледа помещението.
	— Добър съм, но не чак толкова, а е рисковано да включим осветлението. Сигурен съм, че тази вечер са увеличили патрулите. Колата ти все още ли е паркирана пред студиото?
	— Да.
	— Добре. Ще решат, че работиш до късно. Да тръгваме.
	Поведе я към задната врата, а Регън се вкопчи в гърба на тениската му. Той повдигна блокиращия болт, отвори безшумно вратата и надникна навън. Кимна й подканящо с глава и тя се промъкна покрай него, и се притисна към тухлената стена, опитвайки се да остане невидима. Нощта изобилстваше от звуци, за разлика от мъртвешката тишина в склада.
	Той заключи и я улови за ръката. Помогна й да прескочи високата до кръста стена в далечния край на алеята. Зад нея имаше покрит с чакъл терен, върху който, както се надяваше Регън, скоро щяха да се появят нови търговски обекти. Още предишната година бе настояла да се ускори промяната в районирането на тази част от града. Плет от тъмнозелена мирта оформяше границата с квартала, където се намираше нейната улица.
	Строгите линии на сградата, в която се помещаваше студиото й заедно с още три фирми, се очертаваха ясно в тъмнината. Тя не разполагаше със складово помещение, нито имаше място за рампа, от която да товари в камиона различни неща от офиса си, затова рядко използваше задната врата.
	Под висящите розови цветове Сойер се поколеба.
	— Накъде?
	Жената пусна ръката му и извади ключа. Секретът щракна и вратата се отвори със силно скърцане. Щом се озоваха вътре, адреналинът й спадна, оставяйки я съвсем изтощена. Включи осветлението в стаята и се отпусна на стола зад бюрото. Той се настани срещу нея, подпря лакти върху коленете си и прекара пръсти през косата си.
	Дали ще спомене техните импровизирани седем минути в рая? Премигна, виждайки го съвсем ясно за първи път. С черна тениска и толкова износени дънки, че на места бяха съвсем изтънели и скъсани. Разпилени на всички страни кичури коса и измъкната наполовина от панталона блуза. И всичко това бе направила тя. Споменът я накара да прекара език по устните си.
	— Каква нощ. Не бих отказал няколко глътки от онова уиски, което криеш. — Отпусна ръце свободно между краката си и я погледна с половинчата усмивка.
	— Разбира се, разбира се. — Регън издиша въздуха, насъбрал се в дробовете й, и се обърна да налее за двамата. Ако предпочита да не засяга епичната им чувствена сесия, ще се съобрази с решението му.
	Той вдигна питието:
	— Да пием за нарушаването на закона.
	— За това, че не ни хванаха.
	На вратата се почука. Тя остави рязко чашата, разплисквайки по-голямата част от съдържанието й върху ризата си. Изправи се, изтръска дрехата и закрачи нервно напред-назад из стаята.
	— О, господи, ами ако е заместникът? Ако знае? — Усещането за сигурност изчезна и паниката се втурна отново заедно с прилив на адреналин.
	Сойер сложи ръце на раменете й и ги стисна, докато не я накара да спре и да вдигне очи от мократа си блуза към него.
	— Успокой се. Полицаите вероятно правят рутинна проверка. Нищо повече. Иди да отвориш и им кажи, че работиш до късно, но оценяваш загрижеността им.
	Жената кимна като кукла на конци, но хладнокръвието му се предаде и на нея и охлади обзелото я напрежение. Конкурсите за живи картини я бяха научили да владее нервите си и когато тръгна по коридора, тръпките, разтърсващи тялото й, постепенно утихнаха. Въпреки че сърцето й се бе качило в гърлото й, по любезната й усмивка никой не би се досетил.
	Погледна през щората. Сойер се оказа прав. От другата страна, подобно на едър мечок, стоеше заместник Престън, намръщен, разкрачил широко крака. Може би щеше да изглежда дори привлекателен, ако мрачното му излъчване не беше постоянно.
	Регън отвори вратата, но не го покани да влезе. Той надникна над главата й в офиса.
	— Добър вечер. Да не би най-после да сте открили мъжа, който се промъкна в градината на майка ми?
	Надяваше се да го накара да започне да се оправдава, но в тона му нямаше дори намек за раздразнение.
	— Не, мис, и без подробно описание едва ли ще го открием. Не сте забелязали някой да се навърта наоколо, нали?
	— Не. — Тя стисна устни и изрече думата, сякаш наистина се бе замислила над въпроса му. — Но аз бях в офиса си отзад.
	Полицаят присви очи, загледан в ризата й. Не беше похотлив тип, което означаваше, че най-вероятно си прави изводи от мократа й дреха и факта, че мирише на алкохол.
	— Идвах и по-рано тази вечер. Почуках, но никой не отвори.
	— Обичам да слушам музика.
	— Аз не чух нищо.
	— Използвам слушалки.
	— Не забелязах и да свети.
	— На тъмно. — Засмя се пресилено и потупа с пръст слепоочието си: — Установих, че това избистря главата ми. Помага в раждането на нови идеи.
	Мъжът се наклони към нея, принуждавайки я да отстъпи назад. Той си пое дълбоко въздух.
	— Наоколо се забелязва някаква подозрителна активност.
	— Каква по-точно?
	— Както казах, подозрителна. Предвид последните събития, бих ви посъветвал да затворите студиото и да се приберете вкъщи. Със сигурност… — отново плъзна поглед надолу и от топлината на тялото й вероятно мокрото петно започна да излъчва още по-наситени изпарения с мирис на спирт — … каквото и да правите в момента, би могло да почака до утре.
	— Разбира се. Ще приключа с някои неща и веднага ще си тръгна. — Усмихна се и опита да затвори вратата, но полицаят я подпря с крак.
	— В състояние ли сте да шофирате? Ако се налага, бих могъл да ви закарам.
	Дребният жест на любезност се помрачаваше от факта, че вероятно я смяташе за пияна.
	— Добре съм. Просто малка злополука. Готова съм даже да се подложа на проверка с дрегер, ако желаете. — Придаде на лицето си, както се надяваше, сериозно, трезво и много отговорно изражение на градоначалник.
	Престън се изкашля, докосна фуражката си и тръгна бавно към патрулната кола, паркирана зад нейната. Тя изчака, докато задните светлини изчезнаха зад ъгъла, преди да угаси осветлението и да се върне в офиса. Сойер, изтегнат удобно на стола, бе качил обутите си в ботуши крака върху бюрото и се усмихваше широко.
	— Значи обичаш да стоиш на тъмно, да слушаш музика и да пиеш, а?
	— А какво трябваше да кажа? В най-лошия случай ще си помисли, че имам проблеми с алкохола.
	— Опитваше се да изкопчи някаква информация, нали?
	Тя сключи ръце зад тила си.
	— Допускаш, че се е усъмнил, че съм извършила нещо нередно?
	— Не може да докаже нищо, но е по-добре да изчезваме оттук. Смятам, че скоро ще се върне. Ще ме закараш ли до джипа? Няма да е добре да ме хване от тази страна на реката.
	Регън реши, че на следващия ден ще се погрижи да сложи всичко в ред. Точно сега най-много искаше да се почувства в безопасност между стените на собствения си дом.
	— Къде си го оставил?
	— Пред фитнеса на Тали.
	Тя първа излезе на тротоара и внимателно се огледа наоколо, не се виждаше не само заместник Престън, но и никой друг. Направи знак на Сойер да я последва и заключи след него. Настани се зад волана и включи двигателя още преди той да успее да седне на пътническата седалка.
	— Как изобщо търпиш тая малка кутия? — измърмори мъжът.
	— Приятна е за каране и лесна за паркиране. Разбира се, много помага и това, че нямам телосложението на страничен защитник.
	— Аз бях универсален посрещач*, много благодаря.
	[* Пост в бейзбола. — Б.пр.]
	— Но не за дълго — подхвърли тя и не успя да потисне смеха си.
	Би ли могла изобщо да забрави как погледите им се срещнаха над трийсетметровата линия, преди защитникът на Котънблум, Мисисипи, да го повали на земята?
	— Вината за онзи удар беше изцяло твоя. Разсея ме с късата си пола.
	— Всичките десет момичета в редицата бяхме облечени еднакво. Защо обвиняваш точно мен?
	— Нито една от тях нямаше крака като твоите.
	— О, моля те. — Изгледа го отстрани, но една тъмна тайна, заседнала в сърцето й, се протегна и въздъхна, сякаш събудена от събитията през тази нощ. Чувстваше се необяснимо щастлива, което по обясними причини я притесняваше.
	Джипът му беше единствената кола на улицата. Ако заместник Престън бе прекосил града откъм Мисисипи, би могъл да съпостави фактите и наистина да стигне до правилния отговор.
	— Шперцът още ли е у теб? Трябва да го върна утре рано сутринта.
	— Не искам да знам, нали? — Весели, но и тревожни нотки се прокраднаха в гласа му, докато й подаваше ключа. Зачервеното място, където го бе захапала, се открояваше ясно.
	Улови ръката му, пусна шперца в поставката за чаши и прекара пръсти през широката длан.
	— Много съжалявам. Едва не съм разкъсала кожата ти.
	— Заслужих си го, задето те уплаших така. Исках само да те накарам да мълчиш. Ако нещо такова се случи отново, хапи още по-силно, чуваш ли? — Този път в гласа му имаше единствено тревога.
	Регън кимна. Трябваше да го пусне, но пръстите й продължаваха да галят мазолестата му длан. Ръцете му винаги бяха по-груби от тези на момчетата от нейното училище, защото водеше съвсем различен живот от съучениците й, пристрастени към видеоигрите.
	Споделената целувка се бе спотаила между тях, непризната, но много жива. Той издърпа ръката си и се измъкна от колата.
	Наведе глава и подхвърли:
	— Ами, добре. Предполагам, ще се видим някъде наоколо.
	— Точно така. Наоколо.
	Сойер изчезна в джипа си, а тя натисна педала на газта и измина няколко метра, преди да възвърне контрола над крака си. Значи това беше. Предпочиташе да се държи така, сякаш целувката не се бе случила. Може би след няколко дни усещането за устните, ръцете и тялото му до нейните щеше да избледнее и щеше да е в състояние да направи същото.


>	Глава девета

	Тъмнината вече обгръщаше Котънблум, когато Регън мина по моста към Луизиана и зави по Ривър стрийт. Уличното осветление придаваше на цветните тухлени фасади жизненост, непостижима за частта откъм Мисисипи. И двете страни си имаха своите положителни качества, но не можеше да се отрече ленивото, успокояващо очарование на Котънблум, Луизиана. Прекалено много витрини стояха празни. Ако беше на мястото на Сойер, щеше да предложи някакво поощрение, за да съживи бизнеса и да го направи печеливш.
	Но не беше. На този бряг на реката нямаше никакви правомощия, поради което отново се промъкваше крадешком в мрака. Този път предпочете работния камион пред червената си спортна кола. Не че смяташе да извърши нещо незаконно или неприлично, но щеше да бъде неприятно, ако я хванат.
	След като скъсаха, тя си създаде изкривена представа за Сойер — студен, неверен, ненадежден. Нейният начин да продължи напред. Но от лятото, когато чрез _Сърцето на Дикси_ и двамата влязоха във фестивалния конкурс, нещата между тях се промениха. От пълно пренебрежение към съществуването на другия преминаха през съперничество и нежелано партньорство до… е, не беше съвсем сигурна.
	Образът, закътан ревниво в съзнанието й, беше по-скоро на някого, приличащ на момчето, което обичаше някога. А целувката в склада на „Юрганени пчели“ й напомни, че някои неща никога не умират, но могат да се променят. Нямаше начин да престане да мисли и да мечтае за него. Той я преследваше. Проблемът беше, че не можеше да каже със сигурност кой точно Сойер се е настанил трайно в главата й — този от миналото или от настоящето.
	Голото петно в цветната му градина й подсказа една идея. Наистина налудничава идея. Спря камиона близо до мястото, доколкото успя да си го спомни, и слезе. Наоколо нямаше никого. Изскърцването на вратата на багажното отделение я накара да се намръщи и да се огледа отново. Повдигна една от трите саксии, подпря я на бедрото си и грабна мистрията.
	За Сойер цветята представляваха нещо много повече от красив проект. Спомни си как лежеше на седалката в стария пикап и гледаше звездите, заслушана в гласа му. Рядко разказваше за живота си в караваната с Кейд и Тали. Поглеждайки назад, сега й се искаше да бе задавала повече въпроси за неговата действителност, но беше прекалено млада и незряла, за да забележи или да разбере колко тежки са нещата за него. Но той обичаше да говори за родителите си и за прекрасното време преди смъртта им.
	Смях, любов и лениви лета. С обич описваше майка си и насладата, която е изпитвала сред хаоса от цветя. Обеща един ден да засади цяло поле с цветя, красиви и диви като самата Регън.
	Тези не бяха за нея, но всеки път, когато ги погледнеше, се връщаше отново към онази нощ под звездите. Към любовта, избухнала помежду им. Една любов, за която се бе надявала да продължи вечно. Цветята придобиха особено значение за нея и тя реши да възстанови градината заради него.
	Наскоро засади леха със същите цветове в задния двор на къщата си, без да се опитва да си отговори на всички „защо“, които стояха зад сантименталния порив. На сърцето й щеше да бъде много по-леко, ако се беше спряла на обикновени хости*. След като допи чашата с червено вино онази вечер, тя разкопа една четвърт от градината си.
	[* Източноазиатско растение с обилни зелени листа и висящи на гроздове тръбовидни лилави или бели цветове. — Б.пр.]
	А сега беше тук, застанала на колене, с мистрия в ръка, спотайвайки се в тъмнината като престъпник. Не й отне много време да измъкне старите корени и да сложи на тяхно място новите растения. Поля ги с двете бутилки с вода, които носеше със себе си. С изключение на разровената почва, лехата изглеждаше излекувана, с възстановено изобилие от преливащи се цветове.
	Натовари всичко обратно в камиона и се поколеба. Изоставеният парк на Котънблум се намираше в края на улицата. След като вече извърши една глупост, можеше поне да стигне докрай.
	Никаква кола не мина покрай нея. Луда нощ в четвъртък в Котънблум. Затича се по тротоара и забави крачки едва когато стигна до тревната площ пред игрището. Уличните лампи не стигаха толкова далече в тъмнината, а луната още не се бе вдигнала достатъчно високо, за да освети пътя й.
	Очите й бавно привикваха и тя се загледа в краката си, за да избегне препречващите се корени, камъни и къртичини. В арката от зеленина, водеща към беседката, беше още по-тъмно. Извади телефона си, за да потърси дъската. Беше си нейна и си я искаше.
	Остави смартфона настрана, сграбчи дъската и я дръпна силно. Нищо не помръдна. Разбира се, типично за Сойер беше да избере единственото нещо, което би издържало проверката на времето. Започна да удря пейката с голям колкото дланта й камък, но отново без резултат. Опасявайки се да не нарани дървото, прекара пръсти по надписа и получи ново вдъхновение. Мистрията.
	Обърна се назад. Едра, тъмна мъжка фигура закриваше изхода. Пулсът й от нормален препусна лудешки толкова бързо, че усети замайване. Преди да успее да си поеме дълбоко въздух, за да закрещи, силуетът заговори:
	— Какво, по дяволите, правиш тук, Регън Ловел?
	Сойер. С крещящо обвинение в гласа. Не че можеше да му се сърди. Само преди по-малко от два месеца, леко пияна, написа с червен спрей върху прясно боядисаната в жълто тухлена стена: _Доматите управляват. Раците се лигавят._ Той имаше всички основания да се съмнява, че е дошла за нова пакост. Впрочем предпочиташе да мисли така, отколкото да узнае истината.
	— Аз просто… се разхождах тук.
	— Чух някакво чукане.
	— Така ли? — засмя се нервно, което само усили чувството й за вина. Пристъпи към него, за да се отдалечи от посланието.
	— Да не би да искаш да откраднеш нещо? — Тонът му се смекчи и изгуби обвинителните нотки.
	Жената се поколеба, усетила, че той съвсем точно знае защо е дошла. Беше се издала още онзи следобед, когато най-после й показа мястото.
	— Това не е кражба. Дъската ми принадлежи.
	— Дори да е съвсем изгнила, тя е собственост на града.
	— Но посланието е за мен и си го искам. — Страстта в гласа й изненада дори самата нея и тя се опита да овладее вълнението. — Искам да кажа… е, разбираш ме. От известно време е като трън в петата ми. Искам да го извадя.
	— Какво смяташ да я правиш? — пристъпи към нея той.
	— Ще я изгоря.
	Мъжът изсумтя, но тя не можеше да види достатъчно ясно изражението му, за да прецени дали беше развеселен или оскърбен.
	— Значи си решила да ме заличиш и от спомените си, така ли?
	Понякога й се искаше да може да стори точно това. Тогава нямаше да боли толкова, когато мислеше за него. Щеше да бъде само енорийският настоятел на съседния град и нищо повече. Не бивш любовник, който все още я възбуждаше и я караше да копнее за невъзможни неща.
	Регън мълчеше. Всеки отговор би издал прекалено много.
	— Наистина ли ще се преструваш, че снощи нищо не се случи? — попита Сойер.
	Тя пое рязко въздух и в тона й се прокраднаха едновременно болката от наранените й чувства и желанието да се защити:
	— Ти си този, който се преструва.
	Пристъпи към нея. Тя остана неподвижна, въпреки че единият й крак се плъзна назад в калта.
	— Беше почти като сън, нали?
	Поне не каза „кошмар“. Стисна устни и ги разтърка една в друга. Още една крачка. Топлината на тялото му и свежият му аромат я обгърнаха. Съвсем скоро си е взел душ. Вероятно е работил до късно. Сигурно косата му е още мокра. А може би четината му от предишната вечер се е оформила в брада.
	— Беше тъмно и усамотено и бяхме принудени да стоим близо един до друг. Нямаше нищо общо с теб и мен. Също като в нощта със зайците. Просто стечение на обстоятелствата, нали? — Защо го зададе като въпрос, вместо да го заяви категорично? И защо спомена онази нощ, когато я притисна към сладникаво ухаещата трева и я остави сред хаос от похотливо объркване?
	— Точно така. Но сега също е тъмно и уединено. — Последна крачка и гърдите му докоснаха нейните. Тя вдигна лице и всичките й нервни окончания се устремиха към него.
	— Наистина. И пак сме един до друг.
	— Странно, как все успяваме да се озовем на тъмно и в уединени ситуации? — Дланта му обгърна тила й и го разтърка леко. Единственото насърчение, от което тялото й се нуждаеше. Притисна се към него и обви с ръце раменете му. Пръстите й се заровиха във влажната му коса и дискретният аромат на шампоана му събуди стари спомени. Беше същият, който използваше винаги, въпреки че можеше да си позволи доста по-скъпи марки. Практичният, надежден, предизвикателен Сойер.
	Устните му се плъзнаха от слепоочието към челюстта й, обсипвайки я с целувки. Тя изви гръб и вдигна глава, търсейки устата му. Най-после я целуна. При допира от гърлото й се изтръгна тиха въздишка.
	Едната му ръка продължаваше да гали тила й, докато другата се обви около ханша й, масажирайки го леко. Жената изхлипа с ридание, което разтърси гърдите й. Езикът му предпазливо се промъкна в устата й и се уви около нейния. Тя засмука долната му устна и я захапа леко. Сойер се отдръпна с нападателен звук, който прозвуча шеговито.
	— Това ти липсваше, нали, скъпа? Обзалагам се, че нито едно от момчетата в Мисисипи не те е карало да се чувстваш така.
	Думите му й подействаха като потапяне в леденостудената вода на действителността. Беше й необходимо прекалено много време да го изхвърли от живота си, за да може да върне всичко за едно кратко лято. Отблъсквайки се от гърдите му, неволно притисна слабините си към неговите и едва не се поддаде на изкушението. Втвърденият му член я изгаряше.
	За да бъде честна пред себе си, трябваше да признае, че той наистина й липсваше. Ужасно. Не само физически, но и онази емоционална връзка, която искреше между тях. Изви се в ръцете му и той я пусна, оставяйки я да направи няколко колебливи крачки назад, докато запази равновесие.
	Устните й бяха подпухнали, меки и молещи за още, когато прошепна:
	— Това е лудост.


	Сойер се опита да укроти бурята, бушуваща в тялото му. Тя беше права. Случайно прегрешение, което тя предпочиташе да забрави, беше едно. Но повторено, вече изглеждаше планирано, преднамерено или неизбежно.
	Нямаше да се залъгва, като непрекъснато си повтаря, че не е малко засегнат от безразличието й към случилото се между тях в килера. Не знаеше със сигурност дали ако полицаите ги бяха открили, щеше да успее да изрази нещо, наподобяващо съжаление, още по-малко пък извинение. Тази целувка назряваше през цялото лято. За нещастие, вместо да утоли жаждата си по нея, той се чувстваше отчаян като човек, бродещ из пустинята в търсене на спасителен оазис.
	Слава богу, тя смяташе, че интересът му към нея е чисто физически и дори не се досещаше защо пътищата им се пресичаха две нощи подред. От седмици сънят бягаше от него. Успокояваше се едва когато се увери, че се е прибрала у дома и е в безопасност. Предишната вечер, когато видя колата й, паркирана пред ателието, необяснима тревога стегна стомаха му. Забеляза я да се промъква в тъмнината и изпита неистово желание да я разтърси, за да влее малко здрав разум в главата й и да се разсмее. Регън Ловел беше нещо друго.
	А тази нощ фирменият камион беше изчезнал, което го накара да стисне здраво волана и да тръгне да я търси, многократно превишавайки разрешената в града скорост. След като прекоси центъра на Котънблум, Мисисипи, и не откри и следа от нея, не му оставаше нищо друго, освен да се върне и да си легне, без да може да заспи, или да остане да наблюдава къщата й, докато тя се прибере невредима. Безпокойството и покровителството не му бяха чужди. Бяха част от различните емоции, които момичето предизвикваше у него в тийнейджърските им години.
	— Права си. Лудост. Този фестивал очевидно е притъпил способността ни да вземаме разумни решения. Накрая или ще се озовем в едно легло, или ще се отдадем изцяло на Деня на труда. — Застина на мястото си, опитвайки се да се преструва, че думите само са минали през съзнанието му, но не са излезли от устата му.
	— Няма да се озовем в едно легло. — Гласът й потрепери, но на Сойер му беше трудно да определи чувството в него. Гледаше го с широко отворени очи и леко разтворени устни. Прекара език по долната за втори път. Лудост. Наистина се беше побъркал. По нея.
	— Разбира се. Само се шегувах. Щом толкова искаш тази дъска, ще ти я откъртя.
	— Тя е тук долу…
	— Знам къде е. — Дръпна силно нагоре и усети, че дървото поддава.
	— Забравих, че можеш да виждаш в тъмното — засмя се доволно Регън.
	Той натисна два пъти, преди летвата да се отчупи на мястото, където е била закрепена към рамката на някогашната пейка. В ръцете му остана дълга почти метър тясна дъска. Различаваше надраскания с химикалка надпис, но не можеше да разчете отделните думи. Сигурно наистина ще е по-добре да я изгори. Да сложи край на това.
	Ако написаната им история бъде унищожена, означаваше ли това, че ще престане да съществува? Щеше ли да му се присмее, ако я помоли да запази разцепеното парче дърво? Можеше ли да се досети за болестта, повалила го през това лято? Треска, която постоянно я държеше в мислите и тревогите му.
	— Ето. Вземи — каза той и се насили да й подаде дъската. Пръстите им неволно се докоснаха.
	— Благодаря — меко отвърна Регън и обви ръце около нея в шеговита прегръдка.
	— Хайде. Ще те изпратя до камиона.
	Поведе я обратно към Ривър стрийт. Саундтракът на нощта бяха тихият ромон на реката и градът, сякаш излязъл от картина на Рокуел*. Косата й се спускаше свободно по раменете, проблясваше на светлината на уличните лампи и изглеждаше по-огнена от обикновено. Беше облечена необичайно небрежно. Розова копринена блуза, тесни дънки до глезените и дантелени зелени еспадрили.
	[* Рокуел Кент (21 юни 1882 г. — 13 март 1971 г.) — американски художник, илюстратор и писател. — Б.пр.]
	Ръцете й, прегърнали дъската, и коленете на панталона й бяха изцапани с кал. Когато наближиха камиона, тя ускори крачка и го изпревари. Погледът му се снижи към стройните й бедра. Освен съблазнителното поклащане, нещо друго му изглеждаше променено.
	Регън вече се бе настанила зад волана, когато „различното“ застана на фокус. Зеещата празнина в цветната му градина беше запълнена с бели и лилави цинии*. Пръстта беше прясно разкопана и все още влажна.
	[* Циния — американско растение от рода на маргаритките, широко разпространено заради ярките си ефектни цветове. — Б.пр.]
	Двигателят на камиона изръмжа и забоботи. Сойер се обърна и почука на прозореца. Загледана право напред, тя започна да помпа педала на газта, докато моторът заработи равномерно. Той потропа отново, принуждавайки я да сведе очи към него, прехапала долната си устна.
	Най-после смъкна стъклото и го удостои с една от престорените си усмивки:
	— Трябва ли ти още нещо?
	— Нищо ли не искаш да ми кажеш?
	— А, да. — Погледът й се зарея в небето. — Косата ти е щръкнала нагоре. Не искаш да изсъхне така, нали?
	Точно тя бе заровила пръстите си в разрошените му руси кичури, докато се целуваха. Мъжът се отмести така, че и двамата да виждат резултатите от намесата на ръцете й.
	— А цветята?
	— Прекрасни са.
	— Запълнила си празнината ми. — Затвори очи и прокле езика си. — Искам да кажа, празното място в лехата.
	— Не. — Регън изрече думата като въпрос.
	Той издърпа едната й ръка от волана, обърна я, прекара палец по изцапаната й с кал длан и повдигна вежди:
	— Е, добре. Може да съм го направил аз.
	Погледите им се срещнаха. Блясък, какъвто не беше виждал от много време, смекчи познатите черти и ръката й потръпна в неговата, сякаш иска да го задържи. Какво щеше да направи, ако я притегли към себе си за още една целувка? Нямаше никакво значение къде се намираха и колко тъмно и самотно беше мястото. Беше свързано само и единствено с нея. И прошепна името й:
	— Регън.
	— Нещо като компенсация за историята със стената преди два месеца. — Тя издърпа ръката си. — Трябва да тръгвам. Късно е, а утре ме чака дълъг ден.
	Камионът потегли, принуждавайки го да отскочи встрани. Наблюдаваше я, докато направи обратен завой и пое по моста към Мисисипи. После се загледа в цветята и разтърка с длан гърдите си.
	Вероятно наистина искаше да се извини за вандалския акт с прясно боядисаната стена, но се надяваше да не е така. Приклекна до цветята и прекара пръсти по деликатните цветове. Възможно ли е това, което го бе поразило, да е заразило и нея? Страстта, която избухна между тях, когато се намираха близо един до друг, беше позната и в същото време съвсем нова. Вече не бяха деца, които се опипват неумело на задната седалка на пикапа или в лодката.
	Животът ги бе променил, превръщайки ги в разумни и предпазливи зрели хора. Но проблясъците на чувства събаряха защитните стени. Не знаеше дали някой от тях е в състояние да понесе ексхумацията на болката, погребана в миналото. Но за първи път от много време насам му се искаше да опита.


>	Глава десета

	Сойер нагласи вратовръзката в синьо и сребристо и приглади сивото сако. След като напоследък прекарваше дните си предимно в работен гащеризон, беше забравил колко пристягащи могат да бъдат официалните дрехи. Имаше чувството, че е облечен в костюм. Може би така беше дори по-добре, защото тази вечер му се налагаше да играе роля. Трябваше да изглежда очарователен, но ненатрапчив, компетентен, без да е високомерен и безкомпромисен, но в никакъв случай негодник.
	Провери телефона си за последен път. Имаше среща с Тери Лоуи, вицепрезидент на „Иновации за корабни двигатели“. От нерви преди последното изпитание стомахът му се свиваше неприятно. Това беше изпит. Ако се провали, Кейд и Ричард можеха да преосмислят намерението си да го направят съдружник.
	Изтегна се в кожен фотьойл до входа на кънтри клуба на Котънблум и забарабани с пръсти по страничните облегалки. През вратата влетя жена с тъмна коса, стегната в тежък кок. Носеше плътно прилепнала тъмносиня пола, високи токове и изглеждаше в средата на трийсетте си години. Привлекателна по някакъв неин, натрапчив начин. Въпреки че Регън също предпочиташе поли и рокли, уникалният й стил, русата й коса с ягодов оттенък и честото й изчервяване оставяха впечатлението за едва сдържана страст. Сякаш нямаше нищо против като малка мръсница да полудува с момче от провинцията в тъмен килер или в запустяла беседка. Нямаше представа кой провокира целувката в склада, но със сигурност пръв я докосна в парка. Просто не можа да се въздържи. Господ му е свидетел, че откакто в началото на лятото се търкаляха в тревата, не можеше да изхвърли усещането за нея от главата си. Безмълвно си нареди да се стегне. Мислите за нея ставаха все по-чести и разсейващи. Трябваше да се съсредоточи върху предстоящата вечер.
	Сойер погледна покрай предизвикателната жена към входа и си пожела Лоуи да се появи скоро. Очакването усилваше безпокойството му. Дори не забеляза, че непознатата се приближи и спря почти до него.
	— Извинете… — Гласът й беше едновременно рязък и дрезгав. — Вие ли сте мистър Форнет?
	Той се изправи.
	— Да.
	Жената протегна ръка с лакирани в яркорозово нокти.
	— Аз съм Тери Лоуи от „Корабни двигатели“.
	Успя да се усмихне въпреки първоначалния шок и стисна силно дланта й.
	— Мис Лоуи. Приятно ми е да се запознаем. Харесва ли ви Котънблум?
	— Очарователен, но прекалено горещ — засмя се гърлено тя.
	Няколко души се обърнаха към тях.
	— Есента е най-красивият сезон с най-приятна температура. — Посочи с жест към вратата на ресторанта. Не членуваше в клуба, но срещу добра сума се допускаха и външни посетители. И докато при Руфъс съвсем наскоро бяха заменили хартиените салфетки с текстилни, единствено тук от двете страни на реката предлагаха изискана храна.
	Сервитьорът ги отведе до маса с изглед към голф игрището и залеза, създавайки им усещането, че са на интимна, а не на делова среща. Всъщност повечето сепарета бяха заети от двойки, някои семейни, други не. По навик дръпна стола за мис Лоуи и й помогна да се настани.
	Тя се усмихна, докато Сойер заобикаляше масата, за да седне срещу нея.
	— Благодаря, мистър Форнет. Предполагам, че всичко, което се говори за южняшкото кавалерство, е истина. — Плод на въображението му ли беше флиртът в гласа й и възхищението в очите й?
	— Майка ми положи много усилия да научи мен и брат ми на основните правила. Да отваряме вратите, да отстъпваме мястото си на дамите, никога да не крадем целувка на първа среща. — Идваше му да си отхапе езика. Защо каза последното?
	Жената скръсти ръце върху менюто.
	— Трябва да отбележа, че не изглеждахте много изненадан, че съм жена. Което означава, че или сте направили някои проучвания, или умеете съвършено да владеете реакциите си, което несъмнено ще направи преговорите ни особено интересни.
	Наистина можеше да се задълбочи повече в биографията й, но не го направи. Не че щеше да си го признае. След като вече заговори за сделката, значи се интересуваше от работата им и му намекваше да се придържа към темата. Долови тигър зад небрежното й игриво поведение. Разпери ръце, повдигна рамене и влезе в нейния тон:
	— Предпочитам да съм подготвен.
	— Аз също. — Едната прекалено изтънена вежда се повдигна леко. — Брат ви наскоро се установи в града, нали?
	— Да. Но сервизът ни всъщност не се намира в Котънблум, Мисисипи, а в енорията Котънблум, Луизиана.
	— Разбирам — изрече го, очевидно без каквато и да била представа за ситуацията. — Впрочем какво точно означава това?
	Почувствал се в свои води, Сойер извади телефона си, изтегли картата и буквално й обясни разпределението на земята. Повечето външни хора не бяха наясно, че Луизиана е разделена на енории, а не на окръзи. Разясни й своята роля като енорийски настоятел на цялата енория, а не само на неговата част от Котънблум.
	Докато отпиваха от скъпото бяло вино, препоръчано му специално от Ричард, Сойер я развличаше с различни истории за съперничество, семейни вражди, дори любовни драми в стила на Ромео и Жулиета. Когато приключи и тя му зададе всичките си въпроси, беше изминал повече от половин час и атмосферата помежду им стана спокойна и приятелска. Дори минаха на малки имена.
	В една от паузите направиха поръчката си. Сервитьорът изпразни бутилка вино в чашите им и обеща още една с храната. Сойер се облегна на стола и се зачуди дали веднага да подхване въпроса за двигателите, или да го направи след вечерята.
	— Значи си израснал на луизианския бряг на реката. — Жената прекара пръст с яркорозов нокът по ръба на чашата и кристалът издаде тих звук. Той кимна. — Случвало ли ти се е да дойдеш тук и да се опиташ да ухажваш момиче от Мисисипи?
	Сойер отпи прекалено голяма глътка от виното и се закашля.
	Тери се изтегна назад и дългите й кръстосани крака докоснаха неговите.
	— Приемам това за „да“.
	Отвори уста да отрече, но в този момент някакъв червеникав отблясък до вратата привлече погледа му. Регън се провираше между масите и приближаваше неумолимо към тях. Все още не го бе забелязала.
	Остра болка скова челюстта му от неволно стиснатите зъби. Тя не беше сама. Андрю Таруотър-младши притискаше ръка към долния край на изящния й гръб и я следваше достатъчно близо, за да може да шепне в ухото й. Русата му коса блестеше под ярките лъчи на залязващото слънце. Изглеждаше като стара реклама на „Копертон“*. Същите красиви, сияещи усмивки.
	[* _Coppertone_ — американска марка слънцезащитен продукти, собственост на „Байер“. — Б.пр.]
	Сойер не можеше да определи дали неприязънта му към този мъж се дължеше на обидата на Кейд или на цялостното му лъскаво излъчване. Той беше златното момче на Мисисипи, което получаваше всичко наготово и без колебание се превърна в преуспяващ, много търсен адвокат. Нямаше представа, че се навърта около Регън, но му се струваше съвсем логично. След като Монро го изостави заради брат му, защо да не опита да хване най-добрата й приятелка? Регън също бе успяла жена, а на предизвикателната си червена рокля трябваше да сложи знак за опасност от пожар.
	Масите им се оказаха на пет-шест метра една от друга. Андрю се държеше точно като на среща, издърпа стола и се наведе да й каже нещо. Вероятно негодникът дори докосна ухото й с рибешките си устни. Смехът й се извиси над тихото бръмчене на разговорите и приятната музика на пианото и сякаш го сграбчи за вратовръзката и я стегна около врата му.
	Тери покри с длан ръката му, карайки го да осъзнае, че пръстите му неволно се опитват да пробият дупка в повърхността на масата.
	— Наред ли е всичко, Сойер? Изглеждаш зле.
	Регън избра точно този момент да се огледа наоколо. Остатъчната усмивка, изкривила устните й, след като Андрю прошепна някаква глупост в ухото й, премина в гневна тънка линия. Погледът й улови всичко, в това число ръката на Тери върху неговата. Той не помръдна. Нека си мисли, че се среща с друга жена. В крайна сметка тя не му спомена нито дума за това, че излиза с Таруотър.
	Две горещи като грях целувки все пак не означаваха, че не трябва да се виждат с другиго. В никакъв случай. Пътищата им се пресичаха толкова често единствено заради фестивалите. Просто допусна грешката да се размекне и да се отдаде на сантименталност, след като тя засади цветята в градината, и сега се чувстваше като глупак. Неприятно усещане присви стомаха му.
	Насили се да се усмихне, издърпа ръката си и я пъхна под крака си.
	— Не, добре съм.
	Тери му отвърна с половинчата усмивка, но го изгледа подозрително. Жената беше изключително наблюдателна, затова се налагаше да се стегне. За щастие, сервитьорът донесе храната и втората бутилка вино. Сойер си бе поръчал пържола, а Тери, решена да опита местната кухня, се спря на раци с гарнитура от варена царевица. Докато режеше месото, част от първичната му неудовлетвореност, която не искаше да си обясни, постепенно се уталожи.
	— Кажи ми нещо за местната икономика.
	Благодарен за разсейването, той й разказа за обикновените работници, лова на раци и рибната индустрия. Изгуби нишката на мисълта си на два пъти. Веднъж, когато Регън се наведе напред над ръцете си и изложи на показ горната извивка на гърдите си над острото деколте на роклята си, и после, след като познатият й смях привлече погледа му, за да я види как отмята назад глава, а трептящият пламък на свещта освети бледата кожа на шията й.
	Тери си възвърна вниманието му, като отмести чинията, в която беше останала само половината от гарнитурата. Той нямаше представа какво бе говорил, но се надяваше да е използвал завършени изречения.
	— Беше много вкусно, но не мога да хапна нищо повече.
	Тъй като през последните няколко минути само бодеше с вилицата печения картоф, Сойер също бутна своята настрана. Атмосферата се промени по някакъв неосезаем начин, който го накара да се съвземе. Това беше всичко.
	— Прегледах отново предложението ви и трябва да призная, че съм впечатлена.
	— Достатъчно, за да лицензирате проекта?
	— Нека да не избързваме, Сойер. — Жената се наведе напред и в дрезгавия й глас се прокраднаха сексуалните нотки, характерни за Катлийн Търнър*. — Искам да обсъдим някои промени. Както и уникалността на конструкцията.
	[* Американска актриса (р. 1954 г.), носителка на „Златен глобус“ за най-добра актриса за „Романс за камъка“ (1985) и „Честта на фамилията Прици“ (1986). — Б.пр.]
	— Претендирате за изключителни права върху проекта? — Той мислено отбеляза точка в тяхна полза. Това щеше да вдигне цената многократно.
	— Ние не искаме да лицензираме този двигател. Възнамеряваме да го откупим.
	Той не й каза веднага „не“, въпреки че точно такъв щеше да бъде окончателният му отговор.
	— Нашата компания не продава проектите си, а само ги патентова.
	— Досега. — Тери се облегна назад, отпи глътка от виното и му изпрати над ръба на чашата си поглед, който можеше да определи единствено като огнен. Стъпалото й се плъзна по глезена му. Той се отмести. — Всяко нещо си има цена.
	— Не, не всяко. — Искаше да й каже още нещо, но Регън привлече погледа му за милионен път тази вечер.
	Беше се изправила и подпряна с една ръка на масата, нагласяше високия червен ток, който на нея изглеждаше абсурдно секси. От леко разтвореното й деколте дори от разстояние се виждаше черна дантелена презрамка. Естествено, Андрю Таруотър се бе вторачил в нея с жадно, похотливо, просташко изражение на лицето. Само няколко сантиметра по-близо и би могъл да зарови нос в пазвата й.
	Впрочем кога Регън се бе сдобила с такъв бюст? Доколкото си спомняше, а можеше да си ги представи с най-дребните подробности, гърдите й бяха малки, но стегнати и надарени с най-красивите розови зърна. С една дума съвършени.
	Гласът на Тери се извиси въпросително, но думите прозвучаха изопачено и фалшиво. Обърна се към нея и измърмори нещо, което можеше да се тълкува едновременно като съгласие или отказ, с което окончателно я обърка.
	Надигна се от мястото си и хвърли салфетката си на масата.
	— Би ли ме извинила за момент? Няма да се бавя.
	— Разбира се — насмешливо повдигна вежди жената.
	Вероятно си мислеше, че трябва да обсъди нещо с Кейд и Ричард. И нямаше да сгреши много. Но точно в този момент мислите му бяха изцяло обсебени от поклащащите се бедра, които му се изплъзваха завинаги.


	В тоалетната Регън отметна косата си с треперещи пръсти и огледа внимателно отражението си в огледалото. Невъзможно й беше да се съсредоточи върху предложението на Андрю, докато през няколко маси Сойер седеше с най-красивата и изискана жена, която някога бе виждала.
	Не че имаше някакво значение с кого се среща той. Това не я интересуваше от десетина години. И със сигурност й беше безразлично, когато влезе в стаята в общежитието и завари гола жена в леглото му.
	Гневът и болката от предишното му предателство, утихнали в светлината на колебливото им партньорство и непозволената похот, стегнаха сърцето й като в окови. Сойер Форнет си оставаше все същият, но тя се беше променила. Вече нямаше нищо общо с влюбеното момиче, което го смяташе за по-различен от всички останали момчета. Специален. Заслужаващ доверие.
	Никога повече не допусна тази грешка. Нито един мъж не заслужаваше да страда заради него. Тогава защо засади онези цветя и го целуна… отново? Вероятно той вече чувстваше превъзходство над нея след сантименталната й постъпка. Дотук с приятелските жестове и определено — без повече целувки. Станалото вече два пъти нямаше да се случи за трети.
	Имаше нужда да се разсее, затова можеше дискретно да обсъди с Андрю избора на тапицерия, цветова гама и твърда дървесина. Обновяването на канторите на „Таруотър и Таруотър“ се очертаваше като голям проект, който можеше да използва за реклама, ако всичко тръгнеше добре.
	Пое си въздух, издиша, протегна напред шия, сложи ръка на изпъкналия си хълбок и се усмихна. Това нямаше да й спечели титлата „Мис Привлекателност“, но щеше да свърши работа. Чувствайки се по-малко разочарована, отвори вратата на тоалетната.
	Нечия длан се обви около китката й и я дръпна. Сойер Форнет я поведе по коридора. Изненадата я правеше покорна. Откъм кухнята се чуваха подвиквания с поредните поръчки и тропане на чинии. Той продължи надолу и зави зад ъгъла, където тясното фоайе свършваше в гардероба на чистачката. Очите му проблясваха, устата му беше изкривена в недоволна гримаса.
	— Какво, по дяволите…?
	— Ти защо…?
	Заговориха един през друг и млъкнаха едновременно.
	— Защо ме доведе тук? — Тя скръсти ръце пред гърдите си и след като не й отговори веднага, повтори като своенравна третокласничка: — Хмм? Хмм?
	— Според мен трябва да си наясно, че се разголваш пред целия проклет ресторант — изръмжа Сойер и размаха пръст пред бюста й.
	Тя неволно прикри с ръка острото деколте на плътно прилепналата рокля. Подплънките се бяха разместили, но когато се бе огледала в голямото огледало вкъщи, реши, че естествените й гърди не са комплимент за красивата дреха.
	— Не е вярно.
	— Носиш черен дантелен сутиен. Така ли е?
	Мили боже, той беше прав. И го е видял през четири маси. Задъха се и притисна пръсти към устата си. Дали деколтето й не беше причината за разсеяността на Андрю и необичайното му фамилиарно поведение?
	Отстъпи назад и се облегна на студената бетонова стена. Той я последва и стовари тежките си длани върху раменете й.
	— Ти сериозно ли излизаш с този глупак?
	— Излизам… — Вместо като въпрос, шокът я накара да произнесе думата като потвърждение.
	— О, по дяволите, Регън! Той е змия. Знаеш, че баща му защитава Сам Ландри. А и нямаше ли връзка с Монро за известно време? Какво стана с обета на момичетата?
	— Никога не е ходил с нея.
	— Даже и така да е, видях как те гледа и повярвай ми, не беше никак красиво.
	Изисканият, гладко говорещ, облечен в костюм Сойер сякаш беше подменен с грубоват прост работник. Опасността приближаваше. Тялото й реагира така, както най-малко й се искаше. Зърната й се втвърдиха под дантеления сутиен, а гърбът й се изви в дъга. Господи, нямаше никакъв контрол над първичния повик. Толкова унизително.
	— Какво лошо има в това, че ме е гледал? — Отбранителните нотки в гласа й нямаха нищо общо със смисъла на въпросите му, още по-малко можеха да прикрият физическия й отклик.
	— Този мъж май искаше да зарови лицето си… — Погледът му се плъзна надолу и се задържа. — … ей тук, и то пред всички посетители на ресторанта. Той те желае за десерт.
	— И какво? Това не означава, че фигурирам в менюто. — Направи кратка пауза за по-голям ефект. — Поне засега.
	Той удари с длан по стената.
	— Вие с Таруотър изчукахте ли се, след като не можа да получиш достатъчно от мен снощи?
	Въпреки че в много отношения въпросът му я обиждаше, вълна от задоволство се разля в кръвта й и се вля направо в сърцето й, карайки го да забие по-бързо.
	— Това не е твоя работа, нали? Впрочем вие с Круела де Вил май си прекарвате доста приятно. Ти… — Не можеше да се насили да изрече вулгарната дума. Мисълта за Сойер и онази жена заседна като трън в гърдите й. — Водиш ли я у вас?
	Сравнението с Круела де Вил беше дребнаво и невярно, с изключение на строго подстриганата й лъскава черна коса и огненото зловещо излъчване. Жената, която в момента го чакаше, вероятно беше чудесна. Но това по никакъв начин не намали желанието й да я изхвърли навън, когато видя пръстите й с яркорозови нокти върху ръката на Сойер. Но Регън имаше добра школовка. Във всеки случай като кмет си бе създала имиджа на хладнокръвна жена, умееща да владее емоциите си.
	Само няколко сантиметра ги деляха един от друг. Можеше да го притегли към себе си или да го остави да я притисне до стената, както беше направил в килера. Погледът му не се отделяше от нея, сякаш търсеше отговори. Емоционални пукнатини, плашещи със своята настойчивост, набраздиха маската, застинала върху лицето му. Безсилие, гняв, копнеж. Или пък тя просто проектираше собственото си изобилие от чувства върху него?
	Атмосферата около тях стана буреносна, наситена със знамения. Трясък на поднос с чинии зад ъгъла ги раздели като мълния. Той отстъпи назад, прекара пръсти през косата си и погледна часовника си. Изруга тихо към нея, отдалечи се и изчезна от погледа й за по-малко от две секунди.
	Уау! Не разбираше нито какво точно се случи, нито какво означаваше, ако изобщо имаше някакво значение. Без часовник или телефона си нямаше представа колко време беше изминало. Две минути? Час? Колко дълго бяха стояли един до друг, без да се докоснат?
	Заобиколи купчината разбити чинии и работниците в бяло, заети с разчистването им, и тръгна към залата, но погледът й бе прикован към Сойер, който се бе върнал на масата при своята дама. Не изглеждаше да усеща по същия начин пулса на остатъчната енергия от срещата им в коридора, защото цялото му внимание беше насочено към непознатата срещу него.
	Регън се присъедини към Андрю и скришом погледна телефона си. Дванайсет минути. Почувства се объркана, сякаш беше преминала през дълбока черна дупка и изплюта малко по-късно. Какво обсъждаха с младия Таруотър?
	— Извинявай. Срещнах някого, когото познавам.
	— Няма проблем. Знам, че вие, жените, обожавате да клюкарствате в тоалетните. Затова винаги ходите по две, нали?
	Регън отговори с едно неопределено „хмм“ на подигравателната му забележка и хищническата му усмивка. Дали трябваше да благодари на Сойер, че й отвори очите, или съдеше несправедливо Андрю?
	— И така, ще успея ли да те уговоря за бамбуковите настилки?
	— Струва ми се, че можеш да ме убедиш в каквото пожелаеш.
	Не, думите определено бяха изречени с тон, събуждащ неприлични помисли. Тя прекара пръст по устата си, обмисляйки следващия си ход. Мъжът сведе очи и облиза устни, сякаш наистина гледаше на нея като на десерт.
	Регън намести горната част на роклята си и погледът му се плъзна още по-надолу.
	— Андрю, беше ми много приятно да обсъдим от какво точно се нуждаеш. Имам предвид кантората ви, естествено. Относно подовите настилки, осветлението и всичко останало. — Говореше нервно и припряно и за да се успокои, си пое бавно въздух, преди да продължи: — Но денят беше дълъг, а аз имам още много работа по фестивала и кварталното празненство утре. Ще си разделим ли сметката?
	— Вече се погрижих за нея. — Той се изправи и тя го последва към изхода. Ръката му докосна гърба й малко по-ниско, отколкото позволяваше приличието. — Вечерта едва започва.
	Регън се препъна, без да знае какво да отговори. Дали неволно не го бе оставила с погрешно впечатление? Познаваха се още от началното училище. Не си помисли нищо подобно, когато я покани на вечеря да поговорят по работа.
	Хвърли през рамо последен поглед към Сойер, но той беше изцяло погълнат от непознатата жена. От другата й страна стоеше Андрю. Може би трябваше да преосмисли приятелските им отношения. Да погледне на него по друг начин сега, когато показа явен интерес към нея. Защо не?
	И двамата не бяха обвързани. Той изглеждаше привлекателен по някакъв лекомислен начин. Преуспял и влиятелен. Възхищаваше му се за това. Родителите му бяха катерещи се по социалната стълбица паразити, но същото можеше да се каже и за нейните. Дори само мисълта, че семейство Ловел можеше да се изравни със семейство Таруотър чрез брак, би изпратила майка й в болница от щастие. Но бързо щеше да се съвземе, за да се захване с подготовката на сватбата.
	Рискуваше да се изсмее на подобен абсурд. Въпреки че се прибра в Котънблум след колежа, тя свърна от познатия път, изпълнена с по-високи очаквания. Майка й беше поразена, когато се кандидатира за кмет и изпадна в ужас, след като спечели изборите.
	Малкият й червен фолксваген стоеше като плевел сред цветната градина от беемвета и мерцедеси. Той беше паркирал до нея и двамата застанаха между колите си.
	— Благодаря ти за вечерята, Андрю. Другата седмица ще се наложи да се отбия до кантората ти, за да взема някои мерки, преди да разработя няколко предложения. Ще поддържаме връзка — каза тя и протегна ръка.
	Той се поколеба, но плесна длан в нейната. Вместо да я разтърси, я притисна между своите.
	— Предполагам, не проявяваш интерес за едно среднощно питие у нас?
	Сойер излезе от клуба, прегърнал непознатата през раменете. Огромният му черен джип беше паркиран в края на редицата. Поведе жената към него и й помогна да се настани на пътническата седалка. По някаква причина малко… е, много й се доплака. От гърлото й се изтръгна нещо средно между сумтене и ридание.
	— Това „да“ ли означава? — стисна пръстите й Андрю.
	— Не тази вечер. Аз… съжалявам. — Гласът й беше нисък и дрезгав, но успя да се усмихне, както винаги. И част от нея наистина съжаляваше. Андрю беше лесният избор. Този, който щеше да направи щастливи всички, освен нея. Издърпа дланта си и пипнешком отвори вратата на фолксвагена. Вътре беше тъмно, но тихо и спокойно. Остави Андрю да стои подпрян на бронята на колата си с пъхнати в джобовете ръце и усмивката й угасна в нищото.
	Чувстваше се уморена да е постоянно на фронтовата линия. Изтощена да се преструва, че е щастлива, способна и самоуверена, когато дълбоко в себе си оставаше същото онова покрусено девойче, което беше, след като Сойер разби сърцето й.


>	Глава единадесета

	Сойер поведе Тери Лоуи през входната врата към все още топлата нощ. Сребристият мерцедес на Андрю се смесваше с останалите коли като хамелеон, но червеният „бръмбар“ на Регън се открояваше под осветлението на паркинга. Двамата стояха един до друг и ако не грешеше, се държаха за ръцете. Към неговата къща ли щяха да тръгнат, или към нейната? Агресия се промъкна в тялото му, напрягайки всичките му мускули.
	— Е, Сойер, не съм сигурна до какво точно споразумение стигнахме. — Гласът на Тери премина в кикот. Напълно очаквано, след като сама изпи почти цялата втора бутилка вино. Ричард би го посъветвал да я притисне сега, когато е уязвима. Но това не беше в стила му.
	— Ясно е само едно. Аз ще те закарам обратно до хотела.
	Предложи й ръката си, а тя пъхна длан под лакътя му и се облегна на него. След като й помогна да преодолее стъпенката, жената се отпусна върху пътническата седалка. Форсира двигателя и в гърления му рев разпозна собствените си животински пориви, които го движеха в момента.
	— Никога досега не съм се возила в такъв огромен джип.
	Сойер само изсумтя в отговор и пет минути по-късно наби спирачки пред хотела. Без да изключва мотора, изскочи навън и й подаде ръка. Тя се поколеба на стъпенката, подпряла ръце на раменете му за равновесие.
	— Обикновено не го правя… но не искаш ли да се качиш горе?
	Недвусмислена покана. Тери беше красива жена, сексапилна, уверена в себе си и с богат опит. Сексът вероятно щеше да е невероятен. Но дори да не беше професионалист до мозъка на костите си, не можеше да изцеди и капка желание към нея.
	— Не мисля, че е разумно да смесваме работата с удоволствието, още повече, когато не сме стигнали до някакво споразумение. — Успя да вмъкне някакво съжаление в гласа си той, въпреки че не изпитваше никакво.
	— Вероятно си прав. — Тери не звучеше съвсем убедена.
	Той я повдигна от стъпенката и я остави на земята на една ръка разстояние.
	— Ще се погрижа сутринта да те закарат до колата ти. Надявам се утре да намериш време да се отбиеш в работилницата. С Кейд ще обсъдим претенциите, които имате към проекта, а после ще уговорим условията, ако все още проявявате интерес.
	Трябваше да настоява за някакъв ангажимент от тяхна страна още в началото на вечерта, преди Тери да изпие такова количество алкохол, но беше прекалено разсеян. Въпреки това още нищо не беше изгубено, освен ако неочакваният му отказ не провали сделката.
	Жената се изкашля, скочи от стъпалото, мина, залитайки, през автоматичната врата и изчезна от погледа му. Сойер свали сакото си, нави ръкавите си до лактите, разхлаби вратовръзката си и установи, че му липсва работният гащеризон.
	Върна се зад волана, но не потегли. Брат му очакваше да му съобщи резултатите от срещата. Но в момента не беше настроен за разговори, а за битка. И сякаш за да се измъчи докрай, неочаквано се озова на улицата на Регън. Този път не се промъкна с угасени фарове, а бавно продължи напред.
	Мислено се подготви да види колата на Андрю, паркирана отвън, или да установи, че нейната я няма. Колкото повече приближаваше, толкова по-силно стискаше кормилото. Натисна спирачките достатъчно рязко, за да заключи предпазния си колан точно до бордюра пред къщата й. Малкият й „бръмбар“ и старият камион стояха на алеята. Никаква следа от мерцедеса на Таруотър. Това още не означаваше, че не беше вътре, въпреки че му струваше известни усилия да си представи как точно този мъж преглъща суетата си и се качва в скромния й фолксваген.
	Вратата на гаража зееше отворена. Дали тя знаеше? Ами ако непознатият от градината на майка й се навърта наоколо? Той можеше да открадне нещо или да извърши още по-ужасно престъпление. Най-лошото, което си помисли, го накара да вземе окончателно решение. Тази жена трябваше да е по-предпазлива. Да се грижи по-добре за себе си, по дяволите.
	Изключи двигателя. Докато приближаваше входната врата, възбудата му премина в ново измерение. Едва сдържаното недоволство и негодувание стигнаха точката на кипене.
	Почти се надяваше да завари Таруотър вътре, за да може да стовари юмрук в лицето му не за друго, а заради болезнения спомен за всички игриви погледи и мили усмивки, които му бе отправила. Вместо да натисне звънеца, заудря силно с длан по вратата. Регън Ловел заслужаваше малко шум.
	От другата страна веригата изтрака и вратата се отвори. Тя все още беше с плътно прилепналата червена рокля и високите сандали, а косата й се спускаше свободно върху раменете. Сойер не изчака покана, а се вмъкна вътре и затръшна вратата с тока на обувката си.
	Озоваха се лице в лице. Ако неочакваната му поява я учуди, успяваше да го замаскира с някакво вътрешно напрежение, което му беше трудно да определи, но изглеждаше по-сложно от гняв.
	— Таруотър вътре ли е? — попита той, въпреки че не виждаше никой друг. Представяше си Андрю, завързан като разперил криле орел и съвсем гол в леглото й.
	Тя се намръщи обидено и сложи ръце на кръста си, от което платът се опъна около гърдите й и острото деколте стана още по-дълбоко.
	— Това изобщо не е твоя работа, но не, не е тук.
	Задоволството смекчи донякъде гнева му, но на негово място бликнаха други чувства. Емоции, които не искаше да признае, още по-малко пък да анализира. С необяснимата безпомощност, провокирана постоянно от нея, беше лесно. Настоящото му състояние на лудост се дължеше единствено на Регън.
	— Проклетият ти гараж е широко отворен. Какво става, по дяволите?
	— Трябва да натоваря някои неща в камиона за утре, идиот такъв. Има си причина да го оставя така.
	— Опитваш се да ме убедиш, че ще мъкнеш багаж, облечена така? — Погледът му обходи тялото й от горе до долу. Изглеждаше по-секси, отколкото една жена имаше право да бъде. Начинът, по който дългите й крака надничаха през цепката на роклята, го тласкаше все по-близо до ръба.
	— Къде е новата ти приятелка? В джипа ли те чака?
	Отне му няколко секунди да се сети за кого, по дяволите, говори. Вместо да й отвърне, пристъпи към нея. С всяка негова крачка тя правеше една назад, докато се озова притисната към стената на коридора, а ярката светлина в антрето се приглуши от удължените им сенки.
	Подпря големите си длани над раменете й. Точно така приключи краткият им сблъсък в кънтри клуба. Тогава непреодолимото му желание да я целуне едва не го злепостави. Но сега нямаше нито непохватен кухненски персонал, нито чакащи клиенти, които да го прекъснат. Само малка част от съвестта му се противопоставяше, но уханието й, леко и сладникаво, и меките й приканващи устни заглушиха предупреждението.
	Регън вдигна ръце и той очакваше да го отблъсне, дори да го удари с коляно в слабините, но вместо това сграбчи вратовръзката му. Дали не искаше да го удуши? Дръпна го силно към себе си.
	Устните им се сляха и всичко наоколо застина и утихна. Копринената й кожа се плъзгаше под неговата, събуждайки смътни спомени за часовете, прекарани на задната седалка на стария пикап. Всичко тук и сега беше вълнуващо и ново, но споделената им история прогонваше необходимостта да вървят бавно.
	След като я беше наблюдавал отдалече години наред, докато животът им течеше паралелно от двете страни на реката, едновременно близо и на километри разстояние, през последните седмици пропастта се затвори. Съдбата отново пресече пътищата им и вече не можеше да избяга от нея. А и не искаше. Просто я желаеше. Винаги я бе желал.
	Чиста, първична нужда подтикна следващите му действия. Притисна тялото си към нея, разчитайки, че стената ще я принуди да се примири с превъзходството му. Улови лицето й между дланите си и задълбочи целувката, прониквайки с език в устата й. Тихият й стон отекна като ехо в него, докато тя обвиваше ръце около врата му.
	Усещането за езика й, преплетен с неговия, стегнатите й гърди и бедрата й, притискащи втвърдения му член, бяха едновременно облекчение и мъчение. Олюля се леко и тя обви крака около него, повдигайки колене на ханша му.
	Той докосна голата й кожа и забеляза, че цепката на роклята разкрива по-голямата част от бедрото й. Мазолите по дланта му потънаха в меката плът и той се отдръпна уплашен, че грубите му ръце могат да я отблъснат.
	Тя опря глава на стената с разтворени зачервени устни и затворени очи. Не изглеждаше отвратена, а напротив, изви гръб и притисна слабините си към твърдия му член. Роклята й умоляваше да бъде смъкната, а той беше отишъл прекалено далече, за да се бори с изкушението.
	Благодарен, че не го гледа и не може да види треперещите му пръсти, развърза връзката, придържаща двете половини на дрехата. Силно дръпна изпречила се на пътя му закопчалка, издърпвайки нишка в плата, но не обърна внимание.
	Регън отвори очи и вдигна глава с непознато, неразгадаемо изражение. От тъмните й очи струяха едновременно нужда, желание, съжаление и страх. Чудейки се дали не е забелязала нещо подобно върху неговото лице, той сведе поглед и веднага забрави тревогата.
	Гърдите й бяха високо повдигнати от най-изящното парче сатен и дантела, което беше виждал. Устата му работеше, неспособна на каквато и да било последователност. Бикините й от непрактично оскъдна дантела просто крещяха да бъдат смъкнати със зъби.
	Оказа се, че преди не е бил прав. _Това_ беше завършекът на търкалянето им в тревата зад къщата на майка й и целувките в килера и беседката. Или пък този сблъсък се е подготвял много, много отдавна. Като в заспал вулкан, горещите подземни потоци са чакали момента да изригнат. А фестивалите се оказаха сеизмичната промяна, предизвикала експлозията.
	Неговото оцеляване все още беше под въпрос.
	— Ще го направя. — Изрече думите с дрезгав, първобитен глас, сякаш бяха изминали светлинни години, откакто за последен път беше говорил.
	— Да — прошепна Регън със задъхано примирение и силно дръпна колана му с ръце. Господи, тя действаше точно толкова трескаво, колкото се чувстваше той.
	Отблъсна дланите й настрани и се зае с токата и ципа с далече по-малко финес и повече нетърпение. Смъкна панталона и бельото си до коленете си и отново се притисна към нея през фината дантела.
	Тя обви пръсти около втвърдения му член и погали с палец върха му. Бедрата му се стегнаха. Нямаше да може да издържи дори толкова, колкото първия път, когато бяха заедно. Красивият сутиен препречваше пътя му. Дръпна чашките надолу и нежната плът преля над плата.
	През стиснати зъби изпусна бавно и продължително събралия се в дробовете му въздух, опитвайки се да запази поне някакво подобие на контрол. Бюстът й беше съвършен. Оказа се, че в мечтите си напоследък не е бил справедлив. Доста по-пищен, отколкото си го спомняше, но със същите деликатни розови зърна. Тялото му копнееше да ги усети притиснати към неговите, но нямаше време. Трябваше да се задоволи само да ги докосва с ръце и устни.
	Обви с длан едната й гърда и я стисна леко, претегляйки тежестта й, а устните му се плъзнаха и засмукаха другата. Още един неволен гърлен стон го насърчи да продължи. Дразнеше я с език и леко хапеше зърното. Тя зарови пръсти в косата му, сви ги в юмруци и го дръпна към себе си, с което още повече увеличи възбудата му. Когато притвори устни и засмука нежната плът, Регън започна да се гърчи между него и стената, а сластните й стонове едновременно го подлудяваха и объркваха.
	Мъжът вдигна глава. Нямаше да го направи, освен ако не й дадеше ясно да разбере къде е мястото му. А то определено беше на неговия бряг на реката.
	— Това няма да промени нищо. Съгласна ли си?
	— Аз все още те мразя, Сойер Форнет. — С разголени гърди и подпухнали от целувките му устни, тя изстреля думите като окончателно изявление.
	Дори когато чувствата му бяха дълбоко наранени, възбудата му се устреми към нея. Пъхна пръст под дантелата, която я скриваше от него. Коленете му трепереха. Тя беше влажна. Приканващо влажна за него.
	Докато ръката му придържаше бикините й на една страна, тя улови члена му и го насочи към входа. Погледите им се срещнаха, сякаш привлечени от магнит. Влезе няколко сантиметра в нея. От гърлото й се изтръгна стон и погледът й се замъгли, както се надяваше той, от удоволствие. Много бавно, наслаждавайки се на приветстващо хлъзгавото й тяло, натисна силно, озовавайки се изцяло вътре.
	Плъзгаше се към място, където миналото нямаше значение, а предполагаемото му предателство и нейното безсърдечие преставаха да съществуват, заличени от единението им в едно. Тази заблуда беше опасна.
	Плъзна устни от слепоочието към челюстта й и с последен мощен тласък стигна до края, въпреки че му се искаше нежно и бавно да продължи да изучава дълбините й.
	— Аз също ще продължавам да те мразя — изпъшка той, без да престава да се движи.
	Вместо да го отблъсне, в отговор тя само го притегли още по-плътно към себе си. Повдигна бедрото й високо, докато се обви около кръста му, отваряйки я още повече за страстта си. Господи, искаше да погледне, да види как тялото й го поема, но знаеше, че подобна гледка ще е сигнал за настъпващия край.
	Впи устни в нейните и прошепна:
	— Толкова си стегната и сладка, бебчо. Хубаво ли ти е?
	— Не можеш да си представиш колко отдавна го желая. — Стонът й прозвуча като молба. — Направи така, че да продължи.
	Ясният смисъл на признанието й премина през него като спирала. Този момент на лудост можеше да им е последен. Изригването на вулкана, който после отново щеше да заспи.
	Искаше му се интимността им да се проточи през цялата нощ, но когато Регън се напрегна и застена в прегръдките му, а тласъците на тялото й се превърнаха в зов, на който не можеше да не се отзове, той се остави на течението. Макар да знаеше, че само ще задълбочи неразумната интимност между тях, отново я целуна, като обви език около нейния, отпивайки на малки глътки сладостта на устните й.
	Вторичният шок от оргазма го накара да се наведе към нея и единствено тялото й и стената му помагаха да се държи все още на краката си. Очевидно тя съвсем не бързаше да прекъсне физическата и емоционалната връзка, защото тръпнещите й бедра го притискаха здраво, а ноктите й продължаваха да се забиват в мускулите на гърба му.
	Но нищо не може да продължи вечно. Пукнатините пръснаха балона, който ги отделяше от реалността. Не знаеше със сигурност кой от двамата се раздвижи пръв, но тя го отблъсна с две ръце, свити в юмруци върху памучната му риза.
	— Това беше… беше… — Гласът й потрепери и Сойер предусети какво ще каже още преди думата да отекне в сърцето му.
	— Грешка. — Тонът му беше отчужден и хладен. Тази жена щеше да се опита да използва уязвимостта му в своя полза.
	Все пак в очите й проблесна нещо съвсем друго, преди да сведе лице към пода и решително да го отблъсне. Той плъзна ръце по бедрата й към коленете, преди да пусне крака й. Последна проява на слабост.
	Излезе от нея и внезапната загуба на топлината й му подейства като скок в река през януари. Опита, но не успя да се обърне, докато тя нагласи оскъдната дантела на бикините и покри все още втвърдените си зърна с предизвикателния сутиен. Едва когато загърна роклята около тялото си като роба, си даде сметка, че панталонът и боксерките му са смъкнати до коленете. Дръпна ги рязко нагоре и успя да вдигне ципа.
	Регън все още стоеше облегната на стената с допрени колене и разрошена коса, притиснала роклята си с ръце. Не изглеждаше като щастлива, задоволена жена и част от него пожела да пристъпи към нея, да я привлече в прегръдките си и да се увери, че я оставя усмихната.
	Но не го направи. Очевидно тя съжаляваше за случилото се и Сойер болезнено осъзна, че е бил единственият подстрекател. Той я последва от тоалетната на клуба, проследи я до къщата й, тичаше след нея като кученце, което има нужда да бъде погалено.
	Вдигна пръст и подхвана предишния безсмислен разговор:
	— Затвори гаража и включи алармата. Можеш да натовариш каквото ти трябва утре сутринта.
	Изскочи навън, без да е наясно с чувствата си. Малко преди да стигне до колата, рискува да погледне назад. През все още открехнатата врата забеляза, че Регън стоеше точно там, където я беше оставил. Спря и се обърна. Какви ги вършеше той? Нахлу в дома й, облада я до стената и избяга, сякаш вината беше изцяло нейна.
	Преди да успее да направи и крачка в която и да било посока, тя се раздвижи и затръшна вратата. Светлината угасна. Шумното спускане на гаражната ролетка го изтръгна от унеса. Измина останалото разстояние до джипа си и седна зад волана.
	Трябваше да се махне веднага. След паметната му авантюра нямаше да се учуди, ако тя се обади в полицията да съобщи, че обикаля около къщата й. Потегли и на автопилот се озова на другия бряг на реката.
	Истинската лудост се състоеше в това, че не усещаше тялото си заситено. Неочакваният секс само разпали апетита му. Под срама, съжалението и наранените чувства си я представяше гола в леглото. Разсъблечена единствено за него, за да прави с нея каквото пожелае. Цяла нощ.
	Никога не бяха преживявали подобно нещо през годините, когато бяха заедно. Тогава се радваха на няколко откраднати момента в пикапа, в лодката или направо на земята. Спря пред къщата си. Пикапът на Кейд беше паркиран под върбата. Удари няколко пъти главата си във волана, за да се отърси от мислите за Регън Ловел. Нямаше да има следващ път с нея.
	Телефонът му просветна с известие за пет гласови съобщения. Всичките от брат му. Не си направи труда да ги прослуша. Разхлаби вратовръзката си и влезе през страничната врата в кухнята. Точно както очакваше, Кейд седеше отпуснат на един стол с крака върху масата, сякаш беше негова, и прелистваше списание за лодки.
	Някога това беше семейната им маса. Сойер не можеше да обясни защо запази старата, издраскана мебел. Напуканото дърво пазеше хубави и лоши спомени. Родителите им, Кейд, Тали и самият той, притиснати един до друг за поредната вечеря. Смях, спорове около отказа им да ядат зеленчуци, но най-вече — любов. След като масата ги последва в караваната, пишеше на нея домашните си, а после ядяха оскъдната храна, която брат му улавяше или хващаше в капани, от време на време разнообразявана със сирене и макарони без етикет от хранителната банка*.
	[* Инициатива на банкера Джон ван Хенгел, възникнала в края на 60-те години на миналия век в САЩ, чиято цел е да се събират дарения на храни от магазини и производители и в т.нар. хранителни банки, откъдето да се разпределят между нуждаещи се хора, приюти и пр. През 1976 г. федералното правителство отпуска на банката на Джон ван Хенгел държавна субсидия, за да развива хранителни банки в цяла Америка. — Б.р.]
	Колкото и Кейд да се опитваше да крие от тях, Сойер научи за благотворителността по възможно най-трудния начин. Един от съучениците му, чиято майка работеше като доброволка в банката, злобно му се присмя в коридора. Той, разбира се, изтри презрителната усмивка от лицето на хлапака. Гордостта го накара да държи главата си изправена на път за вкъщи този ден. Немислимо беше семейство Форнет да преживява от подаяния.
	Докато приближаваше към разнебитената каравана, го обзеха съмнения. Незначителни детайли допълниха голямата истина. Сетивата му се бяха обострили и както очакваше, откри доказателства, смачкани и заровени на дъното на кофата за боклук.
	Същата вечер изчака Кейд, за да се скара с него, да хвърли уликите в лицето му и да му каже никога повече да не се връща в благотворителната трапезария. Но когато го видя да прекрачва прага, изтощеното му, изпито лице завърза езика му. Брат му бе напуснал училище и изглеждаше състарен поне с десет години. Същата нощ Сойер се превърна от егоистичен младеж в зрял мъж.
	Отиде до хладилника, извади две бири, подаде едната на Кейд и се присъедини към него до старата издраскана маса. Брат му остави списанието и отпи. Никой от двамата не заговори, преди да преполовят бутилките.
	— Моля те, кажи ми, че не си спал с нея — подхвана той.
	Сойер се стресна.
	— Но как…?
	Другият сведе чело към отвора на шишето и отвърна, без да го погледне:
	— Панталонът ти е разкопчан.
	— Виж, и двамата се съгласихме, че това беше грешка. Няма да се повтори повече. Кълна се. — Искаше му се обещанието да прозвучи поне малко по-убедително. Опита се да изцеди някакво угризение за онова, което беше направил с Регън. И не успя. Макар разумът да го осъждаше, тялото помнеше удоволствието. Всъщност съжаляваше единствено, че не разполагаше с повече време. Време да я разсъблече и да се наслади отново на всеки сантиметър от нежната й плът.
	— Няма значение. Развалил си цялата работа, като си я изчукал.
	Фестивала ли имаше предвид?
	— Не виждам как това, което се случи…
	— Мислех, че мога да ти имам доверие. Уверих Ричард, че на теб може да се разчита. — Зелените очи на Кейд проблеснаха яростно и Сойер разбра защо винаги играе лошото ченге по време на преговори.
	Брат му скочи от мястото си и закрачи нервно из стаята:
	— Дявол да го вземе! За сбогом можеш да целунеш съдружието. От всички глупави, детински неща, които можеше да извършиш, ти…
	— Чакай малко — вдигна ръка Сойер, след като постепенно всичко започна да му се изяснява. Не знаеше дали иска да се разсмее, или да помоли бог да го умъртви. — Не съм спал с Тери Лоуи. Въпреки че ми предложи. Впрочем вината е изцяло на Ричард, задето ми препоръча онова вино.
	Ако не беше сигурен какво ще последва, щеше да се позабавлява с обърканото изражение на брат си. Кейд се тръшна обратно на стола и го изгледа подозрително, преди да пресуши бирата си. Сойер чоплеше влажния етикет на своята.
	— Хайде да започнем отначало. Значи не си правил секс с мис Лоуи?
	— Точно така. Никаква размяна на ласки с невероятната мис Лоуи. А, да не забравя да ти благодаря, че ме предупреди. Очаквах да видя мистър Лоуи.
	— И аз не знаех, докато Ричард не ми позвъни тази вечер да попита как вървят нещата. Иначе щях да ти кажа. Подготви ли сделката?
	— Не съвсем. Тя предпочете да обсъдим някои модификации и заяви, че проявяват интерес към закупуване на технологията, а не към лицензирането й.
	— Това няма да стане.
	— Казах й го, но си мисля, че ще продължи да ни пробутва предложението си.
	Кейд се намръщи:
	— Не бих я уважавал, ако не се опита. Искрено се надявам, че си разбрал погрешно сигналите й.
	— Не съм. Отказах й доста учтиво, а и тя беше прекалено пияна в онзи момент, за да се обиди. Утре ще дойде в работилницата, а ние трябва да направим всичко възможно да не се чувства неудобно заради това.
	— Можем да го използваме в наша полза. Предполагам, няма да иска да протака прекалено дълго преговорите с мъж, който я е отхвърлил.
	— Брутален си, брат ми. — Сойер стана, остави в мивката наполовина празната си бутилка и се протегна престорено. — Е, вече е късно, а аз съм сигурен, че Монро с нетърпение очаква да се прибереш.
	— Не си въобразявай, че ще се измъкнеш толкова лесно. Щом не си бил с прекрасната мис Лоуи, от кое легло си се измъкнал?
	— От никое — призна истината без каквото и да било угризение.
	Кейд се опита да се добере до фактите с настойчивия си поглед. Това вероятно щеше да свърши работа с всеки друг, но зад вечната си усмивка Сойер беше точно толкова твърд, колкото и брат му.
	Накрая обърна глава и се изправи, този път по-спокойно.
	— Всъщност Монро _наистина_ ме чака. Но аз ще разбера. — Прокрадналото се в гласа му любопитство смекчи заплашителните думи.
	— Ти си същият клюкар като дамите от „Юрганени пчели“. Виж, това няма нищо общо с „Форнет дизайн“, така че недей да ровиш. Моля те.
	— Е, добре. По кое време да очаквам появата на мис Лоуи?
	— Не знам точно. Наетата й кола остана пред клуба. Ще й се обадя сутринта. Може да й предложа да я закарам. Ще я разведа из града и ще се преструвам, че нищо не се е случило.
	— Може пък да мине. — Кейд излезе навън и Сойер го последва до предната част на къщата. — Изпрати ми съобщение, когато тръгнеш към работилницата утре. Монро обича в събота да се излежава до късно, а после заедно да правим палачинки.
	— Дявол да го вземе, ти май си станал мъж под чехъл, а? — Насили се да говори с презрение, каквото съвсем не изпитваше. Всъщност да се търкаля с красива жена в кревата, а после да готви с нея му звучеше невероятно. Видение на красавица с руса коса с ягодов оттенък в прегръдките му го прониза в сърцето, карайки го да пропусне един удар. Той решително изхвърли мисълта от съзнанието си.
	Кейд вдигна към него среден пръст и седна зад волана на стария пикап на баща им. Двигателят се закашля и забръмча, но се наложи да го форсира два пъти, преди да потегли по алеята.
	Сойер остана навън дълго след като задните светлини се изгубиха в мрака. Дотогава, докато скрит в клоните бухал се обади гърлено, а дебнещ опосум или миеща мечка се шмугна в храсталака. Той вече не беше човек, а един от тях. Като в красив сън нощта хвърляше приказни сенки, а луната се издигаше бавно над стройните дървета.
	Когато принуди Кейд да се прибере в Котънблум, за да се възстанови след инцидента с падането от скалата, не бе предвидил житейските промени, до които ще доведе завръщането му у дома. Старият семеен пикап, върнат отново към живот от брат му, напълни кладенеца на оптимизма и надеждата, пресъхнал през последните няколко години.
	Отначало му беше болно да гледа брат си зад волана, на мястото на баща им, и дори се скара с него по този повод, вероятно защото Кейд успя да довърши нещо, до което той не можеше да се насили дори да се докосне.
	Но по-големият вдъхна нов живот не само на старата кола, но и на самия Сойер. Да работи рамо до рамо като равен с него във „Форнет дизайн“ беше вдъхновяващо. Упоритият труд като директор в завода за автомобилни части беше изсмукал всичкото щастие от живота му, но не намери в себе си сили да напусне Котънблум, както направи Кейд преди много години.
	Купчината ръждясал метал се бе превърнала в нещо повече от паметник на родителите им. Стана символ на всичко, което беше изгубил, включително и брат си, за доста дълъг период. И Регън. Голяма част от спомените му за нея бяха гравирани върху кожата и ръждата.
	Но пикапът се бе върнал към живота. Какво означаваше това за него и Регън?


>	Глава дванадесета

	На следващата сутрин Регън се измъкна от леглото със замъглен поглед и все още в бельото от предишната вечер. Обикновено успяваше да сдържи сълзите си. Тъй като от ранна възраст участваше в конкурсите за живи картини, тя се бе научила да прикрива разочарованието и наранените си чувства с усмивка. Не се издаваше, когато чуваше да съобщават друго име за победител, докато хиляди очи следяха реакцията й.
	Но предишната вечер сякаш се разпадна на части. Веднага щом захлопна входната врата, потъна в лепкава сълзлива локва. Насили се да заключи гаража, за да е сигурна, че той няма да се върне и да я види в момент на слабост. Предполагаше, че жената, с която бе вечерял, го чака някъде. Може би дори седи в колата, докато той я притискаше до стената, разтърсвайки нейния свят.
	Идиот. Думата се повтаряше отново и отново. Хвърли се върху леглото, зарови лице във възглавницата и даде воля на чувствата си. По някое време на нощта роклята и обувките й се озоваха на пода, последвани от бикините, все още влажни от Сойер.
	Вдигна бельото и го скри на дъното на коша за пране, сякаш се страхуваше, че майка й може да го прерови, както често правеше, докато Регън учеше в гимназията. Слава богу, че беше на хапчета. Нито един от двамата дори не се сети да вземе някакви предпазни мерки.
	Душът въведе някакво подобие на ред в мислите й. Както каза той, техният импулсивен „стенен“ секс беше грешка. Въпреки че не би го нарекла точно така, изпитваше благодарност към него, задето запълни празнината в съзнанието й с най-подходящата дума. Защото онова, което си мислеше тя, беше много, много неприлично.
	Той беше невероятен — едър, стегнат, страстен и доминиращ. Не си спомняше нищо такова от трескавите им интимни моменти в пикапа на баща му. Тогава повече се притесняваха да не ги хванат, което си имаше своето особено очарование. Но снощи беше съвсем различно. Изумително. Но грешка. Определено грешка. Еднократна, незабравима грешка.
	Работният й график я принуди да се върне към нормалното си състояние, което Сойер бе разбил на парченца. Издърпа от гардероба чифт тъмни дънки, памучна блуза и ниски равни обувки. Този ден щеше да се срещне с една от „дамите на Котънблум, които обядват в дома си“, за да обсъждат разположението на мебелите и пребоядисването на стените. Въпреки че я очакваше досадна и уморителна работа, трябваше да изглежда професионално. Останалата част от следобеда и вечерта щеше да посвети на организацията на кварталното празненство. Суха репетиция за фестивала.
	Натовари няколко неща от гаража в покрития камион и потегли към града. Сутринта мина бързо, независимо колко често мислите й се връщаха към Сойер. Накрая, след като местиха тежки предмети напред, назад и после пак напред, жената остана доволна и дори купи някои от предложените й вещи. Наистина, подобни занимания й се струваха скучни и я задържаха за дълго извън студиото, но след като клиентите се запознаеха с нейното виждане за цветовете на стените или интериора на къщите си, продажбата ставаше неизбежна.
	Може би не променяше света, но със сигурност го правеше по-добро място. Майка й непрекъснато й бе повтаряла, че призванието й е да го украсява. Разбира се, тя имаше предвид да се превърне в изящен аксесоар за някой амбициозен мъж. Ако двете нямаха еднакъв цвят на косата, Регън щеше да се запита дали не е осиновена.
	Върна се в студиото преди обяд и се зае да проверява телефона си, превъртайки множество пропуснати обаждания, гласови и текстови съобщения за предстоящото на следващата вечер квартално празненство. Но нито едно от Сойер. Самотата се загнезди в гърдите й, задълба я отвътре, размъти съзнанието й.
	Какъв й беше проблемът? Живееше пълноценно. Вярно, без мъж, но след краха със Сойер никога повече не пожела да изложи сърцето си на подобен риск. Впрочем сексът не беше нежен и чувствен, а белязан от гняв и неудовлетворение. Не можеше да очаква след такъв акт да последва обаждане.
	Отърси се мислено от унинието и се върна към списъка с предстоящи задачи. Струнният квартет потвърждаваше участието си, а също магазинът за сладолед и пекарната на Котънблум. Освен сладоледа и тестените изделия, гимназията осигуряваше количка за лимонада и машина за пуканки. Така, хранейки хората, те щяха да съберат пари за проектите си.
	Поне се надяваше, че ще привлече по-голямата част от съгражданите си. Разлепи рекламни флаери из целия град, дори около университета, макар лятното училище да предполагаше, че общежитията са тихи и празни. Детинският страх, че никой няма да се появи на празненството, я караше да крачи нервно, докато уточняваше последните детайли.
	Камбанките на входната врата иззвъняха и Наш Хоторн влезе в малкия й офис. Точно в този момент по телефона директорът на „Връзки с обществеността“ я информираше за хода на подготовката. Тя направи гримаса и вдигна пръст с едно предупредително „шшшшт“. Мъжът притихна и огледа стаята.
	Очевидно всичко вървеше добре, с малки спънки, затова благодари на служителя си, преди да прекъсне връзката.
	— Какво има, Наш? Да не си търсиш нови възглавници?
	Той остави настрана възглавницата с щампирани флорални мотиви, отбягвайки погледа й.
	— Не точно.
	— Какво не е наред?
	Мъжът се намръщи и я изгледа над рамката на очилата си.
	— Помислих си, че заслужаваш да те предупредя.
	— За какво? — Устните й изтръпнаха, сякаш ги бе държала прекалено дълго притиснати към бучка лед.
	— Тази вечер Сойер прави импровизирано квартално празненство на другата страна на реката.
	— Не е възможно.
	— Напротив — сериозно каза Наш.
	И тя му повярва. Не беше в природата му да създава проблеми или да драматизира.
	Освен че единодушно определиха секса като грешка, двамата си размениха обещания, кръстосвайки пръсти. Предателството измести самотата. Ето защо никога повече нямаше да повярва на мъж. Никога.
	— Как разбра?
	Той отново я погледна, този път развеселен.
	— От Тали, разбира се.
	Наш беше преминал към тъмната страна заедно с Монро, забърквайки се със семейство Форнет от Котънблум, Луизиана. Регън също се бе поддала, като отиде там и си купи тениска.
	— Ако това е някакво утешение, не мисля, че копае зад гърба ти — додаде той.
	Тя изсумтя презрително.
	— По-скоро е свързано със сделката, която се опитват да сключат. Кейд е решил, че тя заслужава прословутото луизианско гостоприемство.
	— Тя?
	— Някаква важна дама от най-голямата корабна компания на Източния бряг.
	Дали Сойер не бе поканил на вино и вечеря именно тази лодкарка? Срещата им определено не изглеждаше делова. Не беше убягнало от погледа й как непознатата плъзна крак по глезена му. _Съсредоточи се._ Трябваше да се фокусира върху належащите проблеми, които не включваха какво и с кого прави Сойер… освен с нея.
	— А Тали знае ли, че си дошъл да предупредиш врага? — Вече нямаше как да е сигурна доколко можеше да се доверява на Наш и Монро.
	— Всъщност, да. Чувства се малко гузна.
	Изненадана, Регън го изгледа изпитателно. Той не сведе очи. Тали я ненавиждаше. Дълбоко, ако хвърляните през годините смразяващи погледи можеха да бъдат някакъв показател. Още преди Регън да скъса с брат й. Отнасяше се към нея със същото презрение, каквото майка й изпитваше към Сойер. И след това безнаказано можеше да измъчва малки кученца, имайки предвид злобата, която Тали хранеше към нея.
	— Тя ме мрази.
	— Не е вярно.
	— Поне преди беше така.
	Наш пръв прекъсна взаимното проучване, като заобиколи изложените възглавници, прекарвайки пръст по различните материи.
	— Винаги си била добра към мен в училище. С Монро не бяхте като другите. Не знам дати някога съм ви благодарил, че не се отнасяхте с мен като с неудачник.
	Именно приятелката й беше тази, която я убеди да вземат момчето от Луизиана под крилото си. По онова време мотивите на Монро й се струваха неясни. По-късно разбра, че Наш се явява нещо като заместник на Кейд. След като не можеше да помогне на него, щеше да направи всичко възможно да защити друг несретник от отсрещния бряг на реката. И точно защото имаше зад гърба си Монро, винаги можеше да разчита и на Наш.
	Всъщност с къдравата си коса, обсипано с лунички лице и безумните си възгледи самата тя често се чувстваше като изгнаник между почти еднаквите, прилично сресани и безупречно възпитани момичета в Котънблум. Дори Монро не бе изневерила на гените си. Тя можеше да мине за реклама на детето, представляващо южняшката женска общност, състояща се от русокоси, синеоки красавици като нея.
	Но Регън се научи да се прикрива зад заучени, отработени усмивки и фалшива самоувереност. Позволяваше си да бъде себе си единствено в присъствието на Монро и Сойер.
	Приближи се към Наш до купчината възглавници. Погледите и на двамата бяха сведени към изобилието от десени.
	— Благодаря ти, че ми даваше да преписвам домашните по математика — каза тихо и го сръга в хълбока. — Неудачник.
	Той се засмя.
	— Мога ли да направя нещо?
	— Предполагам, не искаш да приложиш бойните си умения и да пребиеш Сойер заради мен?
	— Е, това няма как да стане.
	— И аз така си помислих — повдигна рамене тя и му се усмихна. — Освен това вече е много късно да се предприеме каквото и да било по въпроса. Аз ще си върша моята работа, а той да си гледа неговата. Така поне ще добием представа кой ще има превъзходство на фестивала.
	Наш спря по средата на пътеката към вратата.
	— Обзалагам се, че и от двете страни на реката ще бъде страхотно.
	Регън вирна брадичка към него и се насили да се усмихне. Веднага щом изчезна от погледа й, затвори студиото по-рано от обикновено и пусна щорите.
	Колебливите моменти на хармония между тях бяха безвъзвратно отминали след случилото се предишната вечер и разбити на парчета от подлия начин, по който се опитваше да провали първото й квартално празненство. Гореща вълна премина по тялото й. Съвсем скоро щеше да е прекалено заета да мисли, но за миг си позволи да се отдаде на наранените си чувства и прокле Сойер Форнет.


	Сойер разтърка слепоочията си. Това импровизирано парти беше ужасно лоша идея, но Кейд го предложи, преди той да успее да направи нещо друго, освен да отвори уста, за да протестира. Тери Лоуи изглеждаше поласкана и развълнувана, че организират празник в нейна чест. Преговорите преминаха добре и брат му искаше още същата вечер да изпрати на Ричард сканиран подписания договор.
	Кейд го удари по гърба, усилвайки пулсирането в главата му.
	— Защо си толкова мрачен? Това е още една възможност да заковеш Регън Ловел.
	Сойер се намръщи. Единствен той от всички хора на света можеше да схване иронията в избора на думи. И слава богу. След неспокойната нощ, изпълнена със сънища, в които „заковаваше“ Регън отново и отново, през целия ден се чувстваше угнетен и изтощен.
	— Но защо квартално празненство? Няма ли да е достатъчно да я заведем в ресторанта на Руфъс, щом толкова иска да се запознае с местните вкусове?
	— Виж, хора като мис Лоуи обичат да се забавляват. Да бъдат впечатлявани. Ние може да нямаме изисканите заведения и атракции на големите градове, но това, което имаме в изобилие, е очарованието. Можем да й предложим уникално преживяване. Парти с шампанско в музей на изкуствата е нещо обичайно за такива жени. Но едно събиране на открито с жива музика и голямо парче от сладникавото южняшко гостоприемство? Ще има да разказва преживяванията си поне година.
	Сойер отметна глава назад и се загледа в белите плочки на тавана.
	— Да не искаш да ми кажеш, че ще правим този панаир с демонстрация на местните обичаи всеки път, когато някой янки пристигне за преговори?
	— Неее. Само за големите акули. Видя броя на нулите в договора, нали? Хайде да празнуваме. — Кейд припряно напусна стаята за почивка.
	Независимо каква щеше да бъде печалбата от сделката, Сойер нямаше желание да се весели. Беше обещал на Регън да не пречи на първия й опит за квартално празненство. На няколко места в града видя малките красиви флаери, рекламиращи струнния квартет и безплатния сладолед. Струваше му се изискано и мило като самата нея.
	Главата на Кейд се показа през открехнатата врата:
	— Камионът с бирата пристигна, нали?
	Господ да му е на помощ.
	— Да.
	— Ще привлечем всички жени и мъже над двайсет и една години към нашата страна. — Брат му вдигна свита в юмрук ръка и изчезна.
	Малкото самоуважение, останало му, след като излезе от дома й предишната вечер, се просмука в бетона под ботушите му. Кейд беше прав. Те щяха да отмъкнат по-голямата част от хората на Регън. Бирата беше неустоима примамка в горещата августовска нощ. Чувстваше се като червей. Не, като червей, изпълзял навън от калта.
	Нямаше какво друго да направи, освен да проведе няколко разговора. Всички познаваха добре инструкциите. Цистерната с бира беше съвсем нова и Уейн Бери имаше някои опасения относно прекаляване с алкохола и каране в пияно състояние, но след като Сойер спомена процента от продажбите, който ще бъде насочен към полицейското управление, шерифът реши, че силите на реда са в състояние да се справят.
	Стигна до брега на реката точно когато чичо му и другите музиканти от оркестъра настройваха инструментите си. Тери Лоуи стоеше до Монро и Кейд с бира в ръка и се усмихваше.
	— А, Сойер, всичко това е толкова мило. Изглежда, тук ще се съберат хора и от двете части на града.
	Той цял ден избягваше дори да поглежда към моста, но сега го направи. Регън беше украсила беседката в червено и синьо, а върху тревата имаше няколко реда столове. Тънките струни на виолончелото се поклащаха от лекия бриз.
	— Там ще раздават сладолед. Не е за изпускане — каза бавно.
	Върхът на обувката на брат му го срита незабелязано в глезена. Зеленият му поглед го прониза гневно.
	— Ние пък имаме бира.
	— Така е. — Сойер насочи вниманието си към Тери, дарявайки я с широка усмивка: — Обикновено дамите от църковното настоятелство предлагат орехови сладки, но този път ще останат на заден план. Чух, че на другия бряг пекарната на Котънблум ще продава пайове и торти на парче, а от гимназията ще раздават лимонада.
	— Ние имаме бира — ядосано повтори Кейд.
	Сойер отвърна със смях на намръщеното изражение на брат си, отстъпи назад и разпери ръце:
	— А сега, моля да ме извините, но като енорийски настоятел на Котънблум имам задължения, към които трябва да се върна.
	Смеси се с тълпата и забеляза дъските за царевични игри*, подредени специално за децата, и щанда за лимонада за хората, за които се знаеше, че са заклети трезвеници. Още преди чичо му и бендът да засвирят първата мелодия, по моста се образуваха постоянни потоци и в двете посоки. Самотните и младежите бързаха към Луизиана, докато семействата и по-възрастните предпочитаха да се забавляват в Мисисипи.
	[* Игра, при която участниците се редуват да хвърлят торбички с царевица на повдигната платформа с дупка в далечния край. Победител е този, който пръв достигне 21 попадения. — Б.пр.]
	Час по-късно, когато оркестърът се оттегли на кратка почивка, Кейд откри брат си на брега да пие бира от пластмасова чаша.
	— Знам какво правиш.
	Сойер се стресна, но запази мълчание.
	— Уговаряш хората да отиват там. Наистина ли се чувстваш виновен?
	Да. Изключително виновен. Не само защото не й позвъни, нито й изпрати съобщение този ден, въпреки че на няколко пъти вземаше телефона си точно с такова намерение, но и защото наруши временното сътрудничество, за което се бяха договорили.
	Слава богу, брат му дори не предполагаше, че Регън все още има власт над него. Защото повече не можеше да го отрича. От началото на лятото множество „ако“ и „какво би станало“ дълбаеха съзнанието му все по-дълбоко и по-често.
	Поривът да изрови минатото беше неустоим. Искаше да й обясни, да изясни положението. Може би се бяха отдалечили достатъчно, за да се съгласи най-после да го изслуша. Но дали снощното му поведение и днешното фиаско правеха възможно някакво съвместно бъдеще?
	Бъдеще. Това ли искаше? Бъдеще с нея? Колкото по-често се срещаха, толкова по-силно горчивата истина стягаше сърцето му. Тя му липсваше. Чувстваше отсъствието й през всичките изминали десет години. Обидата и ненавистта, с които запълваше празнината, се размиха през лятото, оставяйки болка, която започна да изпитва едва сега.
	— Днес постъпихме изключително подло — каза накрая. — Тя планира това празненство от седмици.
	— Заслужава си го, задето се опита да ти отмъкне Деня на труда. А и за всичко останало.
	— От списанието настояха да проведем фестивалите през един и същи уикенд. Регън иска да помогне на своята част на града, както аз на нашата. Не можем да й се сърдим. — Допи бирата и разтри тила си. — Много добре знаеш, че раздялата ни не беше изцяло по нейна вина.
	— Поне така изглеждаше тогава. — Кейд скръсти ръце пред гърдите си и се загледа в реката. — Майка й я убеди да те остави.
	— Вярно е. И аз бях бесен. — Болката да я чуе да му казва, че имат нужда да си отдъхнат един от друг и да опознаят живота, преди да се обвържат завинаги, все още кънтеше в него. Той смачка чашата с юмрук. — Онази вечер няколко момчета от студентското братство ме изведоха навън. Пих много. Прекалено много. Просто се изключих.
	— Уау. Наистина разумно. — Кейд не изглеждаше развеселен. Самият той премина от детството към зрелостта за една-единствена ужасна нощ.
	— После става още по-интересно. Или по-зле. На следващата сутрин Регън дойде да се сдобрим, струва ми се. Доколкото си спомням, когато се събудих, я видях да стои до леглото ми. Само че аз не бях сам. Момчетата решили, че това, което може да ме разведри, е друго момиче.
	Кейд разтърка с ръка брадата си и се намръщи.
	— Страхотни приятели си имал.
	— Бях все още пиян, с непознато голо момиче до мен, а Регън изглеждаше така, сякаш искаше да убие и двама ни. Дори не успях да й обясня, че нищо не се е случило, защото нямах нито един проклет спомен от нощта.
	— Горката Регън. — Брат му откъсна очи от реката и го погледна. За първи път в гласа му се прокрадна съчувствие, докато говореше за нея.
	— Тя избяга. Последвах я, но както ти казах, все още не бях изтрезнял от предишната вечер. Не бях в състояние да карам.
	— Поне не си постъпил глупаво като приятелите ти. В крайна сметка беше ли го направил?
	— Кое?
	— Беше ли спал с онова момиче?
	— Оказа се, че така съм се отрязал, та нищо не се е получило. Което само усилва унижението.
	— Каза ли това на Регън?
	— Опитвах поне стотина пъти. Но тя отказваше да ме изслуша. Изхвърли ме от живота и сърцето си. Дори бях готов да поискам подписана декларация от онова момиче, ако имах някаква надежда, че тя ще ми повярва.
	— Значи сте се разделили заради едно недоразумение?
	— Само ако беше толкова просто. Още от самото начало всичко вървеше против нас. Родителите й ме мразеха, ти смяташе, че ме използва. — Кейд се опита да възрази, но Сойер вдигна ръка. — Сега знам, че се опитваше да ме предпазиш. Както винаги. Никой не може да разбере онова, което преживяхме заедно. Но аз предадох доверието й, а след като то изчезна, вече не бихме могли да понесем всичко останало.
	— Чисто технически, в онзи момент си бил свободен.
	Сойер се изсмя безрадостно.
	— Това извинение се е изтъркало още преди векове. Дори не опитах да го използвам.
	Брат му въздъхна и прекара ръка през косата си.
	— Не мога да повярвам, че го казвам, но сега, когато вече сте зрели хора и с равни обществени позиции, би могъл да направиш още един опит. Очевидно все още имаш чувства към нея.
	Да чуе собственото си безумно желание, облечено в думи от брат му, подейства като допълнителна доза адреналин.
	— Мислиш ли? Аз…
	— Господи! По дяволите! — Кейд обърна към него широко отворените си зелени очи. — Бил си с _нея_ снощи.
	— Не казвай на Монро — заби пръст в гърдите му Сойер.
	Другият вдигна ръце, опитвайки да си придаде невинно изражение, но той подозираше, че довечера двамата с Регън ще бъдат горещата тема за разговор в леглото им.
	— Уау, значи _наистина_ я прецака с тази малка шумна веселба тази вечер, а?
	— _Аз?_ Това беше изцяло твоя идея, страхливо копеле. — Сойер го удари по рамото, но брат му избухна в смях.
	— Кълна се, ако се бях досетил или ако ти ми беше казал снощи… Слушай, иди при нея и й се извини. Хвърли цялата вина върху мен. Заслужавам си го.
	— Абсолютно. — Но не можа да се въздържи и отвърна на усмивката. Радваше се, че Кейд се бе върнал у дома.
	— Ще затворя цистерната с бира по твое нареждане след следващите изпълнения. Предполагам, тогава тълпата бързо ще се разотиде. После ще се заема с почистването.
	— Благодаря ти. — Плеснаха си ръцете и се удариха един друг по раменете. По средата на моста Сойер се обърна. Кейд стоеше на брега с ръце в джобовете, с почти бащинско изражение на лицето. Беше едновременно болезнено и окуражаващо. Реката сякаш шепнеше за минало разкаяние и той тръгна към възстановената беседка, за да избяга от носталгията.


>	Глава тринадесета

	От постоянната любезна усмивка Регън усещаше болка в лицето си, но очевидно всичко вървеше учудващо добре, въпреки опита за саботаж от страна на Сойер. Всъщност много семейства от Луизиана бяха прекосили реката, за да се насладят на здравословните удоволствия. Децата играеха на гоненица, като се стараеха да не се накапят със сладолед, а възрастните, насядали по столовете, разговаряха и се смееха на фона на тихата музика.
	Разбира се, заради Сойер изгуби част от самотните хора и по-младите двойки, но масовото пренасочване, от което се страхуваше, така и не се случи. Всъщност посетителите се оказаха повече, отколкото очакваше. _Заради_ кварталното празненство на Луизиана, а не въпреки него.
	Слепоочията й запулсираха в дивашки ритъм и по лицето й се разля топлина, въпреки че по гръбнака й преминаха тръпки. Притисна се до тухлената стена на първия ред магазини близо до „Юрганени пчели“, разтри бузите си и усмивката й се върна. Да се насилва да изглежда щастлива и въодушевена беше трудна работа. Изблиците смях и шумът от многобройните разговори й носеха удовлетворение и я ласкаеха. Недостатъчно, за да заличат последните изживени унижения или да облекчат главоболието, но помагаха и за двете.
	О, господи! Сойер си проправяше път през тълпата, сякаш кметът беше той, а не тя, ръкуваше се и се шегуваше с познатите си. Беше ли в правомощията й да го отпрати? Звучеше по-скоро средновековно, отколкото съвременно, но можеше да потърси вратичка в закона. И като стана дума за удовлетворение…
	В мига, в който погледът му я откри, някаква смесица от гняв, срам и нещо неопределено, но магнетично, премина по тялото й. Не беше сигурна дали иска да се втурне към него, или да избяга. Борбените инстинкти надделяха и тя пое по тясната алея зад магазините.
	Беше достатъчно широка за пикап с нормални размери и бе отделена от близкия паркинг с висока тухлена стена, върху която цъфтяха чаени рози. Част от проекта й за облагородяване на града. Само че сега съжаляваше за избора си. Сладникавият аромат караше стомаха й да се свива неприятно.
	Разтърка рамене, усещайки кожата си почти болезнена на допир, и приклекна, чувствайки слабост и раздразнение от прилива на адреналин. Сойер се появи иззад ъгъла и спря. Наоколо беше тъмно, а осветлението на паркинга се прокрадваше оскъдно през гъстите храсти, оставяйки я в дълбока сянка. Може би няма да я забележи и ще подмине.
	Погледът му я откри веднага. Но разбира се, нямаше как да избяга от свръхестественото зрение на Форнет. Пристъпи към нея предпазливо, сякаш се страхуваше да не я уплаши.
	— Какво се е случило?
	— Нищо. — Лъжа. По челото й изби пот, въпреки че кожата й настръхна от поривите на хладния вятър. Седна на земята и протегна крака напред. Ръцете й трепереха, докато придърпваше надолу полата си. Искаше той да си тръгне, за да може да продължи играта с фалшивите усмивки и да закрие кварталното парти. Едва тогава щеше да се хвърли в леглото и да се наспи. Меките чаршафи я примамваха като песен на сирени.
	Мъжът клекна до нея. Погледът й проследи опънатия шев на дънките. Имаше хубави крака. Мускулести, покрити с косми. Мъжествени. Поне такива бяха някога, тъй като предишната вечер нямаше възможност да ги огледа.
	— Снощи дори не видях краката ти, Сойер. — Думите заобиколиха мозъка, излизайки през устата и влизайки директно в ушите. Тя притисна ръка към устните си, преди да са изрекли нещо още по-неприлично.
	— Това може да се поправи. — Изненада, но и шеговити нотки бълбукаха в гласа му, въпреки че в тъмнината не можеше да види очите му. — Мислех, че ще си ми много по-сърдита.
	— Наистина съм бясна. — Опита се да изцеди някакво възмущение, но изискваното усилие се оказа прекалено непосилно. Зад похотливата си възбуда мозъкът й искаше да подхване лекция за обществените задължения и тежестта на обещанията. Но вместо това измърмори: — Не ми се обади, нито ми изпрати съобщение днес. Знам, че беше грешка, но…
	Замълча, преди да признае, че чувствата й са наранени. Що за неудачница би споделила подобно нещо с мъж, който нахлу в къщата й и я облада до стената? Жалка нещастница.
	— Трябваше. Щях да го направя.
	— Впрочем вземам противозачатъчни. Благодаря ти за загрижеността. — Гневът й даде сила да се надигне от земята. Замайването изкриви възприятията й. Залитна и се вкопчи в най-близката опора. Твърдите мускули на ръката му се стегнаха под пръстите й.
	— Съжалявам, Регън. Аз наистина… Исусе, изглеждаш ужасно!
	— Страхотен начин да се извиниш. — Тя прекара език по пресъхналите си устни, но се страхуваше да го пусне. Единствено рамото му и стената я държаха изправена. Изглежда, законът за гравитацията я предаваше.
	— Кога яде за последен път?
	— Изпих чаша студено кафе и изядох пакет чипс за обяд. Имах много работа. — Да не би да нахлуваше студен фронт? И последният остатък от топлината на деня се разсея, оставяйки я трепереща. — Ще ида да си взема малко пуканки, бисквити или нещо друго. Ще се оправя. — Насили се да отпусне хватката си, но преди да се отблъсне от стената, той застана пред нея, прибра косата зад ушите й и я докосна по челото.
	— Ти гориш.
	— Благодаря ти, но ако изобщо някога реша да ти дам още един шанс, няма да е до стена. Особено тухлена. — Приглушеният му смях я накара да отблъсне ръката, която галеше лицето и тила й. — Престани!
	— Исках да кажа, че имаш треска, момиче. Не че не си гореща във всяко отношение.
	Тя докосна челото си с опакото на ръката, но не можа да различи топлината от студа.
	— Ще те заведа у вас и ще те сложа да си легнеш.
	— Не. Мога да се обадя на Монро, на майка ми или на някого другиго. — Трябваше да го отблъсне и да се добере до колата си. Имаше нужда само от лекарство и здрав сън.
	— Нека да ти помогна, скъпа. — Гласът му беше нисък и груб. — Позволи ми да се погрижа за теб.
	Изтощението я повали внезапно. Нямаше сили дори да спори. По алеята отекнаха нечии гласове. Сойер й направи знак да мълчи, въпреки че тя не говореше. Артикулираното на думите изискваше твърде много усилия. Ръката му се обви около рамото й, а тя се облегна на широките му гърди и потърка лице в тениската му. Топлината му я обгърна, а ударите на сърцето му я успокоиха до състояние между будуване и сън.
	Той се напрегна, но не каза нищо. Гласовете бяха все още прекалено далече, за да доловят за какво си говорят. Регън примигна и отвори очи. Фаровете на стария пикап осветяваха Делмар Форнет и мис Марта. Защо Сойер не повика чичо си?
	Притисна се още по-плътно към него и клепачите й натежаха. Сойер ще се справи с всичко. Ще се погрижи за нея. Опасна мисъл, но не я беше грижа. Думите се носеха наоколо, но сякаш бяха изречени на чужд език, защото не можеше да схване смисъла им. Но това нямаше значение, тъй като той говореше по телефона, а не на нея.
	Измина известно време. Неговата топлина й помагаше да овладее треперенето на тялото си. Ярка светлина се заби в съзнанието й. Присви очи. Колата все повече се приближаваше. Той я вдигна на ръце и тя усети опората на мека кожена седалка, не толкова удобна като собственото й легло, но определено за предпочитане пред тухлената стена.
	Регън отвори очи. Сойер и брат му стояха до отворената врата от страната на шофьора. Кейд изглеждаше сериозно притеснен. Може би се дължеше на игра на сенките. Той никога не я бе харесвал, дори когато нещата между нея и Сойер вървяха гладко.
	Сойер седна зад волана и затвори вратата. Излезе на заден от алеята, оставяйки Кейд осветен от фаровете, и от силната светлина главата й се замая. Тя затвори очи.
	Когато отново ги отвори, двамата стояха пред входа на къщата й, а той пак я държеше на ръце.
	— Регън. Регън, миличка, трябва ми ключ. У теб ли е?
	Тя порови в джоба си и му подаде връзката. Мъжът успя да отключи и да отвори, без да я пуска на земята.
	— А охранителната система? Какъв код да въведа?
	Регън махна неопределено с ръка, без да вдигне глава от рамото му.
	— Не е включена.
	— Какво да правя с теб? — В гласа му се прокрадна раздразнение, но беше мек и почти нежен. Треската й, изглежда, се засилваше. — Спалнята ти на горния етаж ли е, или на долния?
	— Долу.
	Без да включи осветлението, той се отправи към основната спалня. Стаята имаше чудесен изглед към градината и реката. През отворените завеси лунната светлина се отразяваше върху завивката в бяло и кремаво.
	Остави я седнала на ръба на леглото. Разхвърляйки възглавници през рамо, измърмори нещо за голи птици и задушаване. След като освободи достатъчно пространство, отстъпи назад и сложи ръце на кръста си. Лунните лъчи осветяваха тялото му, но оставяха лицето му в дълбока сянка.
	Във въздуха между тях увисна неизречен и останал без отговор въпрос. Накрая отиде до скрина и започна да отваря и затваря чекмеджетата, преди да се върне със стара тениска с логото на футболния отбор на колежа, която тя обличаше само когато вършеше домакинска работа.
	— Искаш ли аз да…? — Подаде й дрехата с колебание и нерешителност, съвсем чужди за обичайното му поведение.
	— Обърни се. — Гласът й наподобяваше скърцане, сякаш бяха изминали дни, откакто го е използвала за последно. Той се подчини. За нея нямаше значение, че вече беше виждал най-красивите части от тялото й, тъй като тази вечер се чувстваше по-уязвима от предишната.
	За скования й мозък и тромавите й пръсти копчетата на ризата бяха като дребни части на пъзел. След като я смени с тениската, разкопча сутиена и го измъкна през единия ръкав. После легна назад и смъкна дънките. Те се приземиха до ботушите му и той се отмести, сякаш се готвеше да се обърне.
	— Още не. — Отдръпна се назад и се пъхна под завивката. Между мекотата на старата тениска и топлината на одеялото изпусна тиха въздишка на облекчение.
	Сойер прие звука като знак, наведе се над нея и сложи длан на челото й.
	— Къде държиш лекарствата?
	— В кухнята.
	Той изчезна, а Регън затвори очи и се отпусна. Матракът се огъна и нещо мокро докосна ръката й.
	— Седни и изпий това.
	Не беше в състояние да спори, затова преглътна покорно хапчетата, сгуши се в гнездото си и след няколко минути заспа.


	Сойер дълго стоя, загледан в нея. Половин час по-късно неспокойното й мятане и тихото й хлипане престанаха. Докосна лицето й и тя трепна от допира, протягайки напред устни. Какво или кой присъстваше в съня й и я караше да се усмихва толкова мило? Нередно ли беше да се надява, че е той?
	Тя все още имаше температура, но треската беше овладяна. По дяволите, наистина го изплаши. Работеше прекалено много и почти не се хранеше. Нищо чудно, че рухна. Бюджетът, организацията на градското празненство и фестивала, неустановеният все още подпалвач и заплашителните писма й бяха дошли в повече. Не му се искаше да включи и себе си в списъка, но вероятно не й бе помогнал в разрешаването на проблемите.
	_Вземам противозачатъчни. Благодаря за загрижеността._ Думите й опънаха в душата му още една нишка на угризение. Дори не се сети да я пази предишната вечер. Искаше само да влезе в нея, независимо дали беше правилно, или не.
	Обеща си, ако има възможност, да изкупи вината си пред нея. Гледаше на това като на ново начало, дори да не беше на сто процента уверен, че тя ще оцени усилията му, щом се почувства по-добре.
	Върна се до вратата, огледа контролната кутия на охранителната система и поклати глава. Как можеше да е сигурен за безопасността й, когато беше толкова независима и непокорна?
	Обзеха го и други тревоги. Извади телефона и натисна името на брат си.
	— Наред ли е всичко? — попита Кейд вместо поздрав.
	— Тя е в леглото и треската, изглежда, премина.
	— Добре. Монро искаше да дойде, но й казах, че ти ще се справиш. Добре ли направих?
	Сойер погледна към спалнята и се настани върху една от отрупаните с възглавници кушетки.
	— Да. Слушай, докато чаках да докараш пикапа, се случи нещо. Не знам как да го тълкувам.
	— Казвай.
	— Чичо Делмар и мис Марта се появиха зад магазина й. Той излезе оттам с туба с бензин. — Разказа му накратко какво бе видяла Регън в деня, когато са правили повторна оценка на имота на старата дама.
	От другата страна на линията се чу сумтене, после настъпи тишина.
	— Смяташ, че подпалвачът е чичо? — обади се накрая Кейд.
	— Не можах да чуя какво си говорят. — Отново мълчание след опита му да избегне прекия отговор.
	— Да допуснем, че един и същи човек или хора са виновни за палежа на беседката и срязаните кошове за раци. Наистина ли мислиш, че чичо Дел би отнел прехраната на приятелите и съседите си?
	— Не знам. — Чичо им не беше особено придирчив каква работа ще свърши, стига това да му носи пари. И все пак… — Даже не съм сигурен дали мис Марта е замесена. Всичко може да се окаже съвсем невинно.
	— Но?
	— Имам лошо предчувствие, това е.
	— А ти убеден ли си, че чувствата ти към Регън не замъгляват здравия ти разум?
	Той се поколеба. Първата му реакция беше да отхвърли предположението, че изпитва каквото и да било към тази жена, но имайки предвид предишното му признание, а и след като брат му стана свидетел на желанието му да се погрижи за нея, беше излишно да отрича.
	— Може и така да е.
	— Остава ни да направим само едно.
	— Какво?
	Кейд отново изсумтя в слушалката:
	— Да попитаме чичо Дел какво, по дяволите, става. Нещо против да отидем за риба утре?
	Сойер отново погледна към тъмната спалня.
	— Ако Регън е по-добре.
	— Ще изпратя Монро сутринта. — Брат му прекъсна връзката.
	— Мамка му — изръмжа той, без да е сигурен дали е гневен заради своеволието на Кейд, или на собственото си жалко желание да седи до леглото й, докато тя оздравее.
	Безпокойството не му позволи да остане на кушетката. Вместо това тръгна да обикаля дома й, търсейки улики, които да му помогнат да разбере сегашната Регън Ловел. Взе една снимка от полицата на камината.
	В рамката все още стоеше фалшивата рекламна снимка. Щастливо семейство, забавляващо се на пикник. Странно. На другия край имаше фотография на Регън и Монро от годините им в колежа, ако се съдеше по прическите и униформените суитчъри. В средата бяха поставени красиво аранжирани свещи, а до тях нещо плоско, покрито с бяла марля. Повдигна леко плата.
	Тръпка премина по тялото му, когато откри парче дърво. Беше изрязала горната част и загладила ръбовете, оставяйки в средата посланието отпреди десет години. Може би планираше някакъв вуду ритуал, преди да го хвърли в огъня. Погледна надолу към вградената газова камина.
	Още го пазеше. На полицата. Пое дълбоко въздух, все още стиснал познатото парче дърво от миналото им, и излезе през плъзгащите се остъклени врати на просторната веранда. Саксии с цветни петунии и мушката висяха на различна височина из цялото пространство. Нейното едва доловимо, но елегантно докосване му ставаше все по-познато. Нищо чудно, че беше толкова търсен интериорен дизайнер.
	Облегна се на парапета и се загледа към реката. Въпреки че не можеше да я види или чуе, водният поток беше точно толкова реален, колкото кръвта, течаща във вените му. Още цветя бяха засадени в лехи покрай тухлените стени на къщата.
	С изключение на едно място до френския прозорец, водещ към спалнята. Празно петно с разровена почва и нищо друго. Беше измъкнала собствените си цветя, за да ги даде на него. Не знаеше как да тълкува това, но нещо подобно на надежда проблесна някъде около сърцето му.


>	Глава четиринадесета

	На следващата сутрин, докато Монро чакаше Регън да се събуди за следващата доза лекарства, Сойер спря до старата тревясала алея пред къщата на чичо си. Колата на Тали беше паркирана до пикапа на Кейд.
	Докато заобикаляше разнебитената постройка, сестра му показа глава от вратата.
	— Ей, ела тук за минутка.
	И веднага изчезна навътре. Гласовете на Кейд и Делмар се чуваха откъм реката. Какво ли й бе разказал брат им? Те двамата бяха страна на една и съща монета, недоверчиви и предпазливи по природа. Неприязънта й към Регън бе достигнала епични размери след раздялата им.
	Изкачи разкривените стълби и откри сестра си в тясната кухня.
	— Какво има?
	Тали засмука вътрешната страна на бузата си.
	— Открих нещо, когато миналия месец ме изпрати да видя какво прави чичо. Помниш ли?
	— Да, разбира се.
	Тя отвори долното чекмедже на шкафа и извади пачка пари.
	— О, по дяволите. — Сойер прегледа набързо банкнотите. Поне петстотин долара, може би дори повече.
	— Трябваше да ти кажа по-рано, но… — Тя повдигна рамене.
	Сойер я разбра. Те нямаха друго семейство, освен Делмар. Макар да не беше най-надеждният настойник, той ги обичаше. В това никой никога не се усъмни.
	Подаде й парите.
	— Върни ги обратно. Кейд знае ли?
	Тали поклати глава.
	— Когато пристигнах, те вече бяха на реката. По-добре иди при тях. Чакат те.
	Сойер прекара ръка през лицето си. Беше дремал на пресекулки, докато будуваше до леглото на Регън. Събуди я веднъж, за да й даде лекарство, но през останалото време тя спа непробудно. Със сигурност бе по-добре от него.
	Двамата със сестра му слязоха от верандата.
	— Как е Регън? — Съчувствието в гласа й го изненада.
	— Нямам представа. Още спеше, когато си тръгнах. Защо питаш? — Въпреки че въпросът прозвуча грубо, в него имаше повече любопитство, отколкото обвинение.
	— Отнасяше се много добре към Наш в училище. — Изтри обувките си в камъните и сведе очи. — Не че съм й простила онова, което ти причини.
	— Не съм нейна жертва. Аз също я нараних. Може би дори по-жестоко. — За първи път открито призна истината. Да играе онеправданата страна му се струваше по-лесно, отколкото да осъзнае собствената си слабост и глупост, но това донесе само страдания.
	Тя изсумтя:
	— Знаеш, че понякога миналото е точно това. Минало. Единствено бъдещето има значение.
	Брат й я прегърна през раменете и я притегли към себе си.
	— Кога моята вечно облечена в черно тросната сестра стана такъв оптимист?
	Усмивката, която му отправи, беше ведра и сияеща от радост, каквато не бе виждал от много време.
	— Откакто Наш се появи в живота ми.
	Измъкна се от прегръдката му и се отправи към колата си. Той й махна за довиждане и ритна един камък, желаейки едновременно да отложи и да се изправи срещу Дел. Пъхна ръце в джобовете на дънките си и отиде да се присъедини към Кейд и чичо си до реката.
	— А, ето го и него. Как е Регън?
	— По-добре, струва ми се — отвърна кратко с незададен въпрос в гласа. Брат му леко поклати глава. Лодката ги очакваше натоварена и тримата се спуснаха по течението.
	Кейд спря на мястото, където реката се разширяваше, и чичо им започна да наглася въдиците. Сойер усети, че го обзема страх.
	— Чичо Дел, трябва да поговорим за нещо с теб.
	Мъжът вдигна глава, като продължаваше да закача жив червей на кукичката.
	— Изглеждаш ужасно, момчето ми. Не си се разболял и ти, нали?
	Начинът, по който стомахът му пълзеше към гърлото, го караше да се чуди дали няма да падне зад борда.
	— Не. Мисля, че не. Слушай, снощи те видях с мис Марта. На задната алея.
	— Не правихме нищо. — Отбранителните му нотки само засилиха натиска.
	— Тя ти даде туба с бензин.
	— Аха. Всъщност керосин. — Раменете на чичо му се присвиха напред и гласът му си върна обичайното непринудено звучене. — Каза, че умирисал склада й. Ще ми свърши работа за отоплението на къщата през зимата. — Хвърли стръвта във водата и започна да си тананика някаква мелодия.
	Двамата братя се спогледаха.
	— Видях те в Мисисипи миналата нощ. Недалеч от квартала на Регън. Какво търсеше там? — попита Сойер.
	— А _ти_ какво си търсил там? — развеселен върна въпроса чичо му. — Всеки път, когато се озовеш в едно и също въздушно пространство с Регън Ловел, не можеш да откъснеш очи от нея.
	Кейд се засмя от задната част на лодката, но от начина, по който веднага насочи вниманието си към двигателя, стана ясно, че от него не може да се очаква помощ в навигацията на разговора към дълбоките води.
	— Как ще обясниш пачката пари в чекмеджето в кухнята ти?
	Старият човек изруга и нагласи надолу яката на избелялата си дънкова риза.
	— Какво става, по дяволите? — Сойер се наведе напред и подпря лакти върху коленете си.
	— Делмар Форнет — разнесе се между тях гласът на Кейд като на ядосан учител. Дел се намръщи. — Обеща ми да използваш сумата, за да оправиш кладенеца. Положението със сярата става все по-сериозно. Не казвам, че ще те убие, но всеки се сеща за Луцифер, щом влезеш в стаята.
	Брат му се обърна към него.
	— Я почакай. Ти си му дал онези пари?
	Извитите към небето очи на Кейд бяха красноречив отговор.
	— А керосинът?
	— Помислих си, че мис Марта ми прави услуга — отвърна Дел и дръпна кордата нагоре.
	— И защо се промъкваш в Котънблум, Мисисипи, късно през нощта? — попита Кейд.
	— Ухажвам мис Леора. Не е държавна тайна. Ако не искаме да ни се случи нещо неприятно на лунна светлина, трябва да си плащаме данъците. — Зад иначе шеговитата усмивка чичо им очевидно говореше сериозно. — Животът е кратък, момчета. Пропилях твърде много години, мислейки, че не съм достатъчно добър за моята Леора. Не повтаряйте моите грешки. — След като насочи безценната мъдрост към Сойер, Дел нагласи стръвта и отново подхвана прекъснатата мелодия.
	Сойер се опита да се отърси от представата за чичо си като за вечен неудачник и безотговорен човек и че на емблемата на изисканото общество не се случва нищо лошо.
	— Значи, за да изясним нещата докрай, ти нямаш нищо общо със саботираното на фестивалите?
	— Не, и съм много разочарован и от двама ви, задето изобщо сте допуснали, че мога да се занимавам с нещо толкова безполезно и подло.
	Извиненията им бяха прекъснати, когато Делмар улови риба, която извадиха с общи усилия, оставяйки настрана тревогите около фестивала и любовния си живот. Разговорът се завъртя около риболова, лова и предстоящия футболен сезон.
	Щом слънцето достигна зенита си, тримата се отправиха обратно. Дел се втурна към къщата, за да сложи улова в лед, а Сойер остана да помогне на Кейд да завърже лодката, след което двамата тръгнаха доста по-предпазливо.
	— Слава богу, че чичо не е замесен — тихо подхвърли той.
	— Колко сериозни според теб са нещата между него и мис Леора?
	— Достатъчно, за да започнем да я наричаме _леля_ — изгледа отстрани Кейд и се засмя.
	— Винаги съм имал впечатлението, че семейство Форнет стои доста ниско в очите й.
	— Те са били сгодени. Нещата са се объркали през войната и оттогава тя мрази и него, и нас заради това. А не защото бяхме луизиански блатни плъхове.
	— Бяхме? — Кейд посочи с жест последователно себе си и Сойер. Двамата бяха покрити с кал и рибени люспи и миришеха на речна тиня. Но върху лицето му се появи усмивка.
	Проявата на чувство за хумор и сарказъм беше най-голямата промяна, настъпила у Кейд, след като се прибра у дома. Това ги връщаше назад, към живота отпреди смъртта на родителите им. Преди борбата за оцеляване и отговорността да се стоварят върху плещите му. Едва сега Сойер разбираше и оценяваше усилията, които бе положил брат му, за да не му позволи да тръгне по неговия път.
	Обви ръка около раменете му точно както направи с Тали преди малко.
	— Доста дълго време нещата бяха трудни, но се справихме, нали? Благодарение на теб.
	— Не, не е заради мен. Вие също работихте упорито.
	— Но не колкото теб — настоя Сойер и отново го притисна силно.
	Сякаш осенени от една и съща мисъл, те спряха до редицата борове и погледнаха към предишното си убежище.
	— Иска ми се да докарам един багер и да зария в земята това проклето нещо — процеди Кейд.
	Караваната никога не бе притеснявала Сойер така, както преследваше Кейд и Тали. Просто място, където да спят, да учат, да се хранят и дори понякога да се смеят. В сърцето и сънищата му неговият дом с люлка в задния двор се намираше на тиха уличка и майка му, която го посрещаше с домашно приготвени бисквити след училите.
	— Зариването му няма да помогне. То е само купчина метал и дърво. Не е въплъщение на злото. И не пази лошите ни преживявания. Впрочем аз имам много хубави спомени от това място.
	— Какви например?
	— Ами, като онази вечер, когато ни свърши керосинът и трябваше да се сгушим един в друг, за да се стоплим.
	— И какво му е хубавото на този спомен? Беше такъв студ, че не можахме да заспим.
	— Знам — усмихна се Сойер. — Стояхме будни цяла нощ, говорихме си, играхме на думи и се смяхме. Не помниш ли?
	— Точно така — отвърна Кейд и се засмя тихо. — И когато американската катерица се освободи от примката.
	— Никога няма да забравя как Тали скачаше върху леглото, размяташе ракетата за тенис и крещеше като Банши*. — Смехът на Сойер заглъхна в тишината на следобеда и той повтори шепнешком казаното от сестра им по-рано през деня: — Единствено бъдещето има значение.
	[* В ирландската легенда женски дух, чийто плач предупреждава за смърт в къщата. — Б.пр.]
	Кейд го тупна по рамото и се обърна с гръб към караваната:
	— Ще се видим утре на работа, брат ми.
	С думите на Тали, въртящи се в главата му отново и отново, Сойер се отби вкъщи, за да се изкъпе и преоблече, преди да отиде в магазина за продукти за зеленчукова супа. Спря до бордюра пред къщата на Регън, изключи двигателя, но не помръдна. Джипът на Монро беше изчезнал.
	Ако единствено бъдещето има значение, трябва да се заеме с него, да извади главата си от пясъка и да признае собствената си вина за раздялата им. Намествайки торбата с хранителни продукти на хълбока си, той почука. И зачака. Заслони с длани очите си и надникна през стъклото. Може би го беше видяла и не искаше да му отвори. Или пък лежеше в безсъзнание някъде и се нуждаеше от помощ. Изпробва бравата. Отключено. Разбира се. Тази жена нямаше никакъв инстинкт за самосъхранение. Вмъкна се вътре, но единственият звук, който се чуваше, беше шумоленето на амбалажната хартия в ръцете му.
	— Регън? Добре ли си?
	Нищо. Продължи на пръсти към вътрешността на къщата, като пътьом остави торбата върху гранитния плот в кухнята. Имаше видимост към коридора и площадката на втория етаж. Никъде не я виждаше да лежи в безпомощно състояние. Вратата на спалнята й беше леко открехната. Приближи се безшумно като дебнещ ловец и надникна, очаквайки да я свари да спи в леглото.
	Завивките бяха разхвърляни, а възглавниците все още лежаха разхвърляни на пода. Шумът дойде от дясната му страна. Обърна се рязко точно в момента, в който вратата на банята се отвори и оттам се появи съвсем голата Регън.
	Погледите им се срещнаха. За един момент, който му се стори цяла вечност, той остана неподвижен, поглъщайки я с очи — от мократа вълниста коса, покрай красивите гърди, тънката талия и изящната извивка на ханша, надолу по бедрата и цялата безкрайна дължина на краката до босите стъпала.
	Ужасеният й вик и опитът й да издърпа чаршафа, за да се прикрие, го изтръгнаха от унеса и го накараха да изсумти и да се опита да изрече, заеквайки, някакво подобие на извинение. Завивката едва успяваше да скрие гърдите й и мястото, където краката й се съединяваха, повишавайки сексуалния фактор на сто по скалата от едно до десет.
	— За бога, излез веднага!
	Сойер се завъртя на пети и се върна в кухнята. Затвори очи, но продължаваше да вижда тялото й. Голото й изваяно тяло. Спомените му и бързото съвкупление предишната нощ се оказаха несправедливи към нея. Тя само беше узряла с годините.
	След не повече от трийсет секунди Регън се появи от стаята си в къси панталони и тениска с логото на колежа.
	— Как влезе? — попита с остър от изненада и страх глас.
	— Вратата ти беше отворена. Ако алармената система работеше, това нямаше да се случи.
	— Да, сигурно. Приемам, че и за това съм виновна аз.
	Обвинението беше завоалирано, но премина като електрически ток право през сърцето му.
	— Не исках да те изплаша. Просто се притеснявах.
	— За мен? — Подозрението изкриви лицето и тона й.
	— Имаше треска и едва не припадна снощи. — Той издаде част от раздразнението си, като се облегна на гранитния плот и кръстоса ръцете и глезените си.
	— А, за това. Е, сега се чувствам чудесно. Треската отмина. Главоболието също. Няма нужда да оставаш.
	Въпреки че наистина изглеждаше по-добре от предишната вечер, кожата й бе изгубила здравия си цвят, а погледът й се рееше унесен. Сойер не помръдна.
	— Какво има в торбата?
	— Арсеник — троснато отвърна той.
	Тъмните й очи се стрелнаха към него. Прокрадналата се помежду им враждебност изгуби силата си от тихия й смях. Регън се приближи към него, движейки се бавно и спокойно.
	— Няма да ме отровиш. По-скоро би ме хвърлил, ритаща и крещяща, в блато, пълно с алигатори.
	Мъжът изсумтя презрително:
	— За да изпълзиш няколко седмици по-късно, обута в ботуши от крокодилска кожа. Ти винаги оцеляваш.
	Този път тя се разсмя с глас, вече съвсем близо, и леко докосна ръката му, докато надничаше в хартиената торба.
	— Пиле, бульон и зеленчуци. Супа ли ще правя?
	Сойер дръпна чантата обратно към себе си.
	— Не. _Аз_ ще я правя. Отивай да лягаш.
	— Но…
	— Слушай, жено, не ми пречи! И без това вече се чувствам достатъчно зле.
	— Защо така?
	По много причини, които не можеше да й признае. Във всеки случай още не.
	— Мисля, че „светците“* играят контролен мач преди сезона.
	[* Жаргонно наименование на популярен бейзболен отбор. — Б.пр.]
	Погледът й го изучаваше внимателно, но той устоя.
	— Опасявам се, че аз си падам по „каубоите“* — каза тя с престорено съжаление и се отпусна на канапето.
	[* Жаргонно наименование на популярен бейзболен отбор. — Б.пр.]
	Той си пое шумно въздух:
	— Значи искаш все пак, малко или много, да наблегна на арсеника?
	Смехът й отекна зад облегалката на дивана, а той се усмихна, свали висящата на метална кука тенджера и извади нож и дъска за рязане.
	Докато от телевизора се носеха звуците на ча-ча-ча, въздухът се изпълни с аромата на пилешка супа с фиде. Сойер я остави да къкри на котлона. Завита с одеяло, Регън се бе изтегнала на дългата част на Г-образното канапе. Той притисна опакото на ръката си към студеното й чело. И побърза да се настани на късата страна, преди да успее да възрази или да го отблъсне.
	— Диагнозата, докторе?
	— Ще живееш.
	Продължиха да гледат играта в приятно мълчание. Кракът й се показа изпод завивката близо до бедрото му.
	— Как е стъпалото ти? Заздравя ли?
	Без да обмисли предварително действията си и да й даде възможност да се отдръпне, притегли крака й в скута си. Огледа внимателно мястото, откъдето бе извадил забития трън, което все още личеше, но вече едва забележимо. Този ден ноктите й бяха лакирани в тъмнозелено.
	Притисна палци към белега и започна да разтрива меката възглавничка. Регън се обърна по гръб и от гърлото й се изтръгна подобен на мъркане звук. Погледна я, но тя лежеше със затворени очи, вдигнала ръце над главата си.
	Повтори движението, без да откъсва очи от лицето й. Въздишка, последвана от лека усмивка. Удоволствието й беше очевидно, затова продължи, плъзгайки длани нагоре и надолу между краката й. Тихите възбуждащи стонове го подлудяваха. Какъв ли звук щеше да издаде, ако получи достъп до цялото й тяло?
	Мислите му се върнаха назад към момента, в който я видя да излиза от банята. Видението го насърчи и без да престава да я наблюдава, премести ръцете си към стройните й бедра, повличайки одеялото нагоре. Бяха гладки и нежни. Ръката й инстинктивно закри затворените очи, дишането й се ускори, въздухът излизаше със свистене между разтворените й устни.
	Наведе се да целуне коляното й, докато пръстите му галеха деликатната кожа отдолу. По лицето й изби червенина. Настройвайки се от реакцията на тялото й, той се приближи и коленете й се разтвориха, сякаш двамата бяха партньори в танц.
	Сойер дръпна одеялото и го захвърли на пода, като в същото време се настани между краката й, подпирайки се с ръце от двете страни на главата й.
	— Регън — прошепна той. — Може ли да те целуна? — След последния път чувстваше нужда да я попита, тъй като не искаше просто да влезе в нея.
	Ресниците й се повдигнаха и изпод тях го погледнаха очи, толкова замаяни, колкото в нощта, преди да я повали треската.
	— Да.
	Устните им се докоснаха в нежна ласка. Неутолимият копнеж по тази жена кипеше някъде в подсъзнанието му, потискан от желанието да се грижи за нея, но когато езикът й облиза долната му устна, той се отдаде на първичните си инстинкти, впи жадно уста в нейната, приковавайки я с тежестта си към възглавниците.
	Стройните й крака се обвиха около кръста му и той се притисна леко към слабините й. Езиците им се боричкаха настъпателно и в същото време игриво. Едната й ръка се вмъкна под тениската му и погали кожата му, изтръгвайки дрезгав стон от гърдите му.
	Сойер се отмести, за да плъзне ръка от коляното към ханша й, пъхайки пръсти под късите панталони до дантеления ръб на бикините. Плътно загърнатата й риза показваше само тясна ивица от корема й. Разтвори я нетърпеливо, разголвайки стегнатите, съвършени гърди.
	Гледаше я като тийнейджър, сблъскващ се за първи път с женската тайнственост. Предишната нощ беше полудял. Сега щеше да действа бавно, да се наслаждава, да проучва, да оценява.
	Обхвана с ръка едната й гърда и мислено прокле мазолите по дланта си. Изглежда, тя нямаше нищо против грубата му кожа, защото изви гръб в дъга. Тежестта и пълнотата отново привлякоха устните му. Втвърденото малко зърно молеше за внимание. Прекара пръст по него, преди да го подразни с език.
	Регън прекара пръсти през разрошената му коса и притисна ханша си към слабините му. Възбудата прегря тялото му. Стисна силно гърдите й и се отмести така, че да може да съблече и захвърли ризата й.
	Останала почти гола, тя се вкопчи в китката му. Мъжът се взираше в другото зърно, обзет от желание да му отдаде същото уважение, както на първото.
	— Спри.
	Единствената прошепната дума го накара да замре. Внезапно объркване постепенно изтласка отчаяното желание от лицето й. Той чакаше следващия й ход.
	Тя пусна ръката му и прикри гърдите си. Приятелската закачка неусетно бе преминала в чувствена ласка, която се превърна в пълноценна любовна игра. Кожата й изпръхна и стана свръхчувствителна на местата, където се бе търкала в памучната риза или в дънките му. Дали треската се връщаше, или това беше просто страст?
	Трябваше да го отблъсне, но се чувстваше добре под тежестта му. Не, повече от добре, чувстваше се невероятно. Крайно време беше да престане да се върти и люлее под него. Тялото и съзнанието й бяха стигнали до състояние на треска, оставяща я уязвима физически и емоционално. Той се взираше в нея, сякаш предусещаше осъдителна присъда — очаквана и все пак съкрушителна.
	— Какво правиш? — Гласът й прозвуча суров и дрезгав.
	Сойер наклони глава, опитвайки се да внесе шеговит нюанс в напрегнатата атмосфера.
	— Целувам те. Не искаш ли?
	Тялото й отчаяно го желаеше. То не се интересуваше дали той ще я обладае отново и ще си тръгне. Но останалата част от нея се вълнуваше. Прекалено много.
	— Исках да кажа, какво правим _ние_, Сойер? Ако си тук, за да изживееш един оргазъм и да изчезнеш, по-добре си тръгвай. Нямам нужда от чукане.
	— Кълна се, че не дойдох с намерението да… получа оргазъм. — Въпреки че изражението му остана сериозно, в тона му се прокраднаха закачливи нотки.
	В нея се надигна гняв, който потуши изпепеляващото желание. Тя раздвижи бедрата си под него.
	— Махни се от мен.
	Той се изправи, а Регън приседна на канапето, използвайки една от възглавниците, за да прикрие гърдите си.
	— Нямам представа какво правим, но съм сигурен, че не искам нещата да продължават както досега.
	Жената побърза да угаси искрата надежда в думите му:
	— И двамата знаем до какво ще доведе това, а то никак не е добро.
	— Може би миналото не е толкова важно, колкото бъдещето.
	Господи, как й се искаше да се уповава на това. Да повярва, че могат да заличат всичко и да започнат отначало. Но дори миналото да нямаше значение, винаги хвърляше сянка върху всяко бъдещо решение. Именно така се учеха хората. Старите грешки не биваше да се повтарят.
	— Аз ти нямам доверие, Сойер. — Тя сведе поглед към ръба на възглавницата, докато истината за отминалото време изплува отново. — И искам да си тръгнеш.
	В настъпилата напрегната тишина главата му клюмна унило. Той въздъхна тежко и се изправи.
	— Ти беше болна и трябва да ти се извиня, че се възползвах от това. Отивам си. Но искам някога с теб да обсъдим проблема с доверието.
	Регън остана на кушетката. Сам беше влязъл, значи сам можеше и да излезе.
	— Супата е готова. Наслади й се и си почини добре — отекна гласът му от фоайето. Миг по-късно вратата се затръшна.
	Тя нямаше сили дори да заплаче. Отпусна се отново на дивана, зави се с одеялото и заспа.


>	Глава петнадесета

	Регън се възстанови напълно до вторник, когато трябваше да бъде гласуван бюджетът. Мистър Нийли представи резултатите от повторната оценка. Въпреки че мис Марта присъстваше и се въртеше на мястото си, не се осмели да възрази. Като се имаше предвид, че бе най-облагодетелствана от всички останали собственици на малък бизнес, нямаше право да се оплаква. Незначителните промени в данъчните приходи вече бяха отразени в бюджета, който бе приет със седем срещу четири гласа.
	След като основният й проблем бе решен, можеше да продължи нататък с последните приготовления около фестивала. Повечето от доставчиците бяха местни, но останалите, живеещи и работещи извън града, очакваха значително авансово заплащане. Организационният комитет се събираше следващия следобед и списъкът й трябваше да е готов.
	Но зад облекчението и безбройните задачи, въртящи се в главата й, се криеше разочарование. Погледна към страничния френски прозорец най-малко за десети път. Сойер го нямаше. Регън отвори вратата и излезе в прохладния мраморен коридор. Беше пуст точно както трябваше да бъде.
	Още щом зави зад ъгъла, я посрещна истинска какофония от гласове. Участниците в срещата бяха напуснали задушната стая, за да поговорят и да поклюкарстват във вътрешния двор.
	Двуметровото тяло на бивш защитник, а понастоящем заместник-шериф Престън си пробиваше път през тълпата. Погледите им се срещнаха и той й направи с два пръста знак да се приближи. Тръгна към изхода, без да погледне през рамо, за да се увери, че го следва.
	Хората препречваха пътеката, която беше проправил, затова тя заобиколи по края, раздавайки усмивки и поздрави, но без да спира. Заместникът не я чакаше отвън, но видя червените и сини светлини на крайслера му, очертаващи ярки кръгове.
	Той седеше на шофьорската седалка с протегнати напред крака и говореше по телефона. Регън се завъртя на токовете си и вдигна очи към небето, но тази вечер тъмни облаци скриваха звездите.
	— Тя е тук, при мен. — Полицаят привлече цялото й внимание. Не вдигна глава, само погледна часовника си и продължи: — Ще дойдем в десет. — Прекъсна връзката и пусна телефона в калъфа, закачен на колана му.
	— Какво става? — Стомахът й се сви и се търкулна надолу като камък, ритнат по склона на безкраен хълм.
	— Студиото ви е разбито.
	Ръката й инстинктивно се стрелна към гърлото.
	— Не е подпалено, нали?
	— Не. Само претърсено. Трябва да установите дали нещо липсва.
	— Разбира се. — Запрепъва се към колата си като в унес. Въпреки че палежът на беседката и срязването на кошовете причиниха доста щети, нито едното не бе насочено директно към нея, а към фестивалите като цяло. Дори мъжът зад къщата на майка й беше дошъл заради доматите.
	Но това вече изглеждаше лично. Ателието беше нейното препитание. Измина разстоянието на автопилот, използвайки времето да се подготви, преди да влезе. Назъбена дупка с размера на чаена чинийка зееше на предния прозорец. Бризът развяваше напред-назад спуснатите щори. Вратата беше отворена и светлината се процеждаше навън.
	Паркира пред черно-кафяв ван. Помисли си да се прибере вкъщи и да се пъхне под завивките. Заместник Престън почука на страничното стъкло, карайки я да подскочи стреснато. Кимна с глава към студиото и излезе.
	Тя изключи двигателя и го последва с треперещи глезени върху високите токове. В главата й се въртяха всички възможности и проблеми. Колко големи бяха пораженията? Дали застраховката й щеше да ги покрие? Колко време щеше да отнеме на хората от охранителната фирма да свържат алармената система в дома й? Дали беше човекът от градината? А Сойер знаеше ли вече?
	Счупени стъкла хрущяха под подметките й. Пое си дълбоко въздух и влезе в студиото. Всичко беше разхвърляно. Бели пера покриваха пода в плътен слой, ситни пухчета летяха във въздуха като сняг.
	— Моля ви да не пипате нищо — обади се заместникът.
	Погледът й обходи стаята, съставяйки опис по памет. Изглежда, мострите на възглавници бяха поели удара. Обходи помещението в кръг. Навсякъде цареше тишина. Пъхна глава през вратата на офиса. Някаква жена с работни дрехи и ръкавици прелистваше каталозите на задната маса. „Отмени фестивала, иначе…“ беше написано на стената с червен спрей. Иронията не й убягна, въпреки че посланието съдържаше заплаха за нея, каквато липсваше след опасния й набег с боя срещу стената на Сойер през юни.
	Вграденият в стената сейф изглеждаше непокътнат. Не че имаше какво толкова да се открадне от него. Обикновено в събота сутринта внасяше в банката всички налични пари. Чекмеджетата на шкафа висяха отворени, на пода се търкаляха разхвърляни папки. Бутилката с уиски не се виждаше никъде. А беше почти пълна.
	— Може ли да отворите касата? Да проверите съдържанието? — чу се зад рамото й гласът на заместник Престън.
	Регън клекна и отключи секретната брава. Всичко изглеждаше точно както си го спомняше, но за всеки случай извади малка кутия и преброи банкнотите.
	— Нищо не липсва. Изглежда, повечето щети са незначителни. Възглавниците създават голямата бъркотия, но те са най-евтиното нещо в ателието. Къде е столът, с който е разбил стъклото?
	— Защо решихте, че е мъж? — подозрително попита полицаят.
	Тя го изгледа отстрани:
	— Предполагам, че е използвал дъбовото кресло от витрината. То е доста тежко. Нито една жена не би могла да го вдигне, освен това нали не сте забравили непознатия от градината на майка ми, за когото ви съобщих? Подобно съвпадение е доста странно, не мислите ли?
	Полицаят изсумтя, но не изрази мнение.
	— Намерихме фотьойла на тротоара и го изместихме. Освен щетите, нещо откраднато?
	Ако признаеше, че единствената липсваща вещ е почти пълна бутилка „Джак“, без съмнение щеше да създаде история, за която да се говори с години.
	— Най-важните неща са все още тук.
	Престън я поведе към вратата.
	— Ще ни е нужно малко време да приключим с огледа. Не е необходимо да оставате. Утре можете да се свържете със застрахователя си и да започнете да разчиствате.
	Обзе я неприятното чувство, че заместник-шерифът иска да я отпрати, затова побърза да излезе. Щом се озова на тротоара, той подпря ръце на рамката на вратата, препречвайки пътя й обратно.
	— Нямам нищо общо с това. Вие бяхте на приемането на бюджета тази вечер точно както и аз.
	— Вярно. — Единствената дума беше придружена с рязко кимване.
	— Тогава…
	— Не знаем кога точно се е случило това. Не ви обвинявам в нищо, мис Ловел, но трябва да остана безпристрастен и да ограничавам до минимум присъствието на хора извън полицията до приключване на разследването.
	Може и да не я обвиняваше, но и не я смяташе за съвсем невинна.
	— Очаквам утре сутринта да ми съобщите какво сте открили.
	— Ще изпратя доклада си на шериф Томасън и той ще ви държи в течение. — Мъжът отстъпи назад и затръшна вратата. Преди Регън да успее да направи десетина крачки, пантите отново изскърцаха. — Мис Ловел, защо не преспите в къщата на родителите си тази нощ?
	Тя погледна през рамо, но не отговори. В този момент най-малко от всичко имаше нужда от среща с майка си. Тя беше магнит за драмите и кралица на клюките. Още преди слънцето да изгрее, всички щяха да знаят, че из Котънблум броди сериен убиец и преследва дъщеря й. Възбудата щеше да изтласка на заден план тревогата. А след това за пореден път трябваше да изслуша колко неподходяща за нея е ролята й на кмет на града.
	Единствено инат от най-чиста проба я бе възпирал досега да се обади на охранителната компания. Не искаше да доставя удоволствие на Сойер с признанието, че се е оказал прав. А трябваше да го послуша. Последствията можеха да са непредвидими.
	Мина покрай къщата си, но не забеляза нищо подозрително. Прозорците на родителите й не светеха. Минаваше десет. Те бяха в леглата си и гледаха телевизия или дори вече спяха. Сви в пресечката и спря на алеята, но остана в колата със заключени врати.
	Колкото повече изчакваше, толкова по-задушно ставаше в купето и по-силно я обземаше параноята. Така се чувстваше след един филм на ужасите, в който всяко нещо сякаш носеше зловещо предсказание. Но този път се случваше в реалния живот.
	Извади телефона от чантата си и позвъни на Монро. Отговори й гласова поща. Вероятно двамата с Кейд бяха заети в момента. Прегледа списъка с телефонни номера. Предимно клиенти и държавни служители. Никой, на когото да се довери да я предпази от страшилището.
	Можеше да се обади на Сойер. Разумът й изброи няколко причини да не го прави. Но дълбоката истина беше, че единствено на него можеше да се довери, макар и… да не му вярваше. Техният конфликт нямаше никакъв смисъл.
	Пръстът й върху името му потрепери. Заслуша се в първия сигнал. Какво си въобразяваше, като отваряше тази врата? По-страшна опасност — непознатият злодей дебнеше зад нея. Още един сигнал. Трябваше да затвори.
	— Регън. Какво се е случило? — попита рязко той.
	— Защо непременно трябва да се е случило нещо? — опита да се пошегува, но смехът й заглъхна, когато се загледа в храста до ъгъла на къщата си. Той се клатеше, но не от вятъра. Ръката й стисна здраво волана. Трябваше веднага да отиде при родителите си. Със страничните ефекти щеше да се справи сутринта.
	— Защото ми звъниш в десет вечерта в делничен ден. Да не би бюджетът да не е минал?
	— О, не, приехме го — отвърна му разсеяно, тъй като листата отсреща се раздвижиха още по-силно. От горните клони излетя птица, последвана секунда по-късно от черния котарак на съседите. — По дяволите! — Думите й се изплъзнаха, преди мозъкът й да осмисли безобидността на случката. Е, може би нещата не стояха точно така за птичката.
	— Къде си? Веднага ми кажи какво става! — Ако не грешеше, от телефона се носеше паника, почти равна на нейната.
	— В колата, на алеята пред къщата ми. Добре съм. Беше просто котка. — Отпусна се на седалката, леко замаяна от прилива на адреналин.
	— Да не си посмяла да мръднеш! — Линията прекъсна с двойно пиукане.
	Вероятно трябваше да се чувства жалка и слаба, задето се криеше тук. Но не изпитваше нищо подобно. Облекчението разхлаби пръстите й и притискайки чантата към гърдите си, тя зачака. Минаха осем минути. Напрегна се от приближаващи от другия край на улицата фарове, но при вида на джипа му в гърдите й се разля топлина.
	Най-после се осмели да излезе навън. Колата спря наполовина върху бордюра и той тичешком заобиколи предницата. Сграбчи я над лактите, огледа цялото й тяло от горе до долу и успокоен срещна погледа й.
	— Изплаши ме — каза шепнешком. — Какво стана?
	Погледът й направи разходка, подобна на неговата. Същото долнище на пижама, което бе носил в нощта, когато го обвини в опит да унищожи доматите на майка й, висеше около бедрата му. Нагоре — само една обикновена бяла тениска. Дори не бе губил време да се обуе и босите му крака бяха мокри от росната трева.
	Регън стисна чантата още по-силно, въпреки че й се искаше да се хвърли в прегръдките му. Той дойде, защото тя имаше нужда от него. Буца от емоции, пулсиращи в същия ритъм като сърцето й, заседна в гърлото й.
	— Студиото ми е разбито тази вечер.
	— Обир?
	— Вандализъм. И предупредителен надпис с червен спрей на стената на офиса ми. _Отмени фестивала, иначе…_
	— Хайде да влезем вътре. — Сойер обви ръка около раменете й и тя изпита истинска наслада от тежестта му и усещането за сигурност.
	Отключи вратата и я отвори широко. Той погледна все още безполезния контролен панел на алармената система, после отново нея, но си спести коментара. Докато обикаляше къщата, включи осветлението, провери спалнята и дори горния етаж. Но сега, когато се намираше в собствения си дом с него, безпокойството й се изпари. Никой не бе влизал тук.
	Тя отиде до хладилника, извади две бири, отвори ги и му подаде едната, когато се върна при нея.
	— Всичко изглежда наред. А сега ми разкажи подробно какво се случи.
	Регън се подчини и едва в този момент осъзна колко малко информация получи от заместник-шерифа.
	— Честна дума, мисля, че той ме подозира.
	Сойер изкриви лице в гримаса над ръба на бутилката, преди да отпие няколко глътки. Адамовата му ябълка се раздвижи усилено и Регън допря ледената бира до бузата си. Той остави своята на кухненския плот и погледът й се отмести към устните му.
	Споменът за усещането на устните му върху нейните и галещи гърдите й я накара да си повее с ръка. Защо този мъж я привличаше както мухоловката комара?
	— След като вече съм си у дома, всичко ще бъде наред — обади се тя.
	— Значи досега седеше в колата и чакаше да се появи някой, който просто да те заведе до вратата? — Той се облегна на плота и кръстоса краката си в глезените. — Майка ти живее през четири къщи.
	— Знаеш каква е.
	— Аха. Знам. — Макар в тона й ведно с раздразнението да се прокраднаха шеговити нотки, в неговия се долавяше само горчивина.
	Регън сведе очи и започна да къса етикета на бутилката. Налегналите я угризения се оказаха толкова силни, колкото и неочаквани. Язвителността и предразсъдъците на майка й бяха отровили връзката им. В тежките дни след раздялата отчаяно се нуждаеше от съвет, а тя й предложи утеха и нов път напред, който налагаше да изхвърли Сойер от живота си. Тогава това й се струваше единственото разумно решение.
	— Звъннах на Монро, но след като тя не вдигна телефона… — Как да обясни чувствата си с думи, без да се разкрие пред него? Събитията от тази вечер ги бяха оставили наранени и незащитени. Насили се да се усмихне, загледана някъде над рамото му: — Само вие двамата не бихте ми се присмели, че се уплаших толкова.
	— Имаш ли пистолет?
	— Не. — Усмивката й угасна.
	— Ще спя на дивана.
	— Не е нужно. Наистина — слабо възрази Регън. Разбира се, че иска той да остане.
	Той се усмихна, но не насмешливо и многозначително, а със своята мила, вдъхваща доверие усмивка, която я накара да измърмори някаква благодарност.
	Регън се прибра в спалнята и започна да рови в чекмеджето с пижами. Изборът й включваше комплект от копринен плюш, все още с етикетите. Прекалено предизвикателен. Мека мрежеста тениска. Твърде неугледна. Красиво, но много удобно горнище с карирани къси панталони. Идеалният избор.
	Докато вършеше обичайните неща преди лягане, с всичките си сетива усещаше присъствието му в къщата. Грабна нова четка за зъби, едно одеяло и възглавница от леглото си.
	Той лежеше на дивана с широко разтворени колене и ръце над главата и гледаше спортен канал с максимално намален звук. Очевидно му беше удобно и спокойно.
	— Донесох ти някои неща. — Тя остави всичко върху най-близката възглавница и се загледа в телевизора, без да обръща никакво внимание на програмата. Всяко нервно окончание в нея бе насочено към Сойер. — Ако искаш, можеш да използваш една от стаите на горния етаж…
	— На дивана ми е добре — отклони предложението той и посегна към четката за зъби. — Освен това не искам да съм прекалено далече. За всеки случай.
	— Виж, наистина съм ти много благодарна, че дойде. Беше страхотен във всяко отношение, още повече като се има предвид… — каза тя тихо и неуверено.
	— Като се има предвид какво?
	— Ами, нашето минало. Не може да се каже, че през последните няколко години бяхме приятели. А тази фестивална надпревара още повече влоши нещата.
	Мъжът удари четката за зъби в дланта си.
	— Да, отношенията ни бяха странни, но аз никога не съм преставал да се притеснявам за теб, Регън. Дори когато не исках. — Последните думи изрече шепнешком.
	Очите им се срещнаха. Обидата и неприязънта, отглеждани с години, някак се бяха променили през изминалите няколко седмици. Или може би сложната гама от емоции върху лицето му, която се предаваше и на нея, винаги е била там. Омразата е лесна. Онова, което покълваше между тях, не беше.
	Започна да отстъпва назад стъпка по стъпка, докато гърбът й се удари в касата на вратата на спалнята. И подхвърли, чувствайки се едновременно подла и страхлива:
	— Лека нощ. — После затръшна вратата. Физическа бариера, но жалък заместител на емоционалната, която бавно се вдигаше с всеки изминал ден.
	Притвори клепачи и се насили да си спомни защо се бяха разделили завинаги. Образът на сънения разрошен Сойер, легнал гол до грубовата брюнетка с размазана спирала, се бе запечатал трайно в съзнанието й.
	Горещи сълзи опариха очите й, сякаш се бе случило вчера, а не преди десет години. Можеше ли настоящето да компенсира миналото? Способна ли бе да му прости? Да прости на себе си? Сама завъртя колелото на последвалите ужасни събития. Заспа с хиляди „ако“, блуждаещи в главата й. Безпокойството я измъчваше през цялата нощ, докато в съня си изживяваше едно съвсем различно бъдеше.
	Силен трясък я накара да приседне в леглото стреснато, придърпвайки завивката до брадата си. Сойер връхлетя в стаята и я завари да хлипа тихо от страх.
	— Добре ли си? Какво беше това? — Зората се прокрадваше през наполовина спуснатите щори, подчертавайки голите му гърди и смъкнатото долнище на пижамата.
	Регън измърмори нещо неразбираемо под носа си. Той отиде до френския прозорец, водещ към вътрешния двор, и дръпна рязко завесите.
	Оранжевата светлина на изгрева следваше контурите на тялото му. В отговор в корема й лумна пламък. Отметна завивката и почти протегна ръце към него. По дяволите миналото и бъдещето. Искаше онова, което им оставаше — тънкия резен между деня и нощта.
	— Птица. Горкото създание е счупило врата си, преследвайки слънцето в прозореца ти. — Сойер спусна отново завесите и моментът отлетя заедно със светлината. Ако не внимаваше, можеше да свърши като птичето. Отпусна се отново върху възглавниците. Той се приближи, изтегна се върху одеялото и пъхна ръце под главата си. — Доста спокойна нощ, като изключим заблудените птици.
	— Аха. Предполагам. Оказа се, че все пак нямам нужда от теб. — Надяваше се да отдаде грубостта в гласа й на това, че все още не се е събудила съвсем. — По-добре си тръгвай. Майка ми става много рано, за да разходи кучетата.
	Мъжът се размърда, подпря се на лакът и я погледна.
	— И ти се притесняваш какво ще каже? А аз си мислех, че си пораснала, Регън.
	— Така е. — Тя се надигна леко и се оказа лице в лице с него. — Но тук доброто име все още значи нещо.
	— Не и за мен. Дойдох снощи, защото ти ми се обади. Имаше нужда от мен. Освен това не съм те докосвал с мръсните си лапи на блатен плъх, нали? — Горчивината в гласа му накара стомаха й да се свие.
	— Аз не се срамувам… Никога не съм се срамувала от теб, Сойер.
	— Тогава защо не ме покани на абитуриентския си бал?
	Челюстта й увисна, но успя само да поклати леко глава. Въпросът беше толкова неочакван, че можеше да му каже само истината.
	— Ти се опитваше да криеш от мен, но аз знаех.
	— Какво си знаела?
	Регън преглътна с усилие.
	— Знаех колко си беден.
	Той застина.
	— Съмнявам се.
	— Веднъж отидох до вас.
	— Къде у нас? — Тонът му беше колеблив и в същото време проучващ.
	Никога не бяха ходили нито в нейната къща, нито в неговата. Техните места бяха задната седалка на пикапа на брат му, лодката, която откарваше високо срещу течението на реката, и мекият мъх под дърветата на брега. Кратки отрязъци от време на неутрална територия между различното им битие. Нямаше съмнение, че той не беше желан в дома й, а и сам й даде ясно да разбере, че неговият е извън границите на отношенията им.
	— Караваната в гората.
	— Кога?
	— На рождения ти ден. — Тя кръстоса крака и се обърна да го погледне. — Исках да те изненадам.
	Сойер се обърна по гръб.
	— Но, предполагам, че изненаданата си била ти.
	— И да, и не.
	— Как да разбирам това?
	Още светлина се прокрадна в стаята, а яркото слънце обещаваше поредния горещ ден. Но също така освети отбранителното изражение на лицето му.
	— Хората обичат да говорят. Особено след като стана ясно, че сме заедно. Чух различни неща от момичетата, които държаха да ме уведомят, че брат ти е бракониер, а семейството ти получава храна и дрехи от църковния благотворителен фонд.
	— А ти повярва ли им?
	Неудобството му потвърждаваше подозренията й, затова му изповяда своята истина:
	— За мен нямаше значение дали е вярно или не. Това не се отрази на чувствата ми към теб.
	Дълбоките бръчки около очите му се отпуснаха, когато се обърна да я погледне.
	— И все пак нещо ги е променило, иначе нямаше да се разделим. Майка ти ли беше причината?
	Собственият й срам изпълзя от едно грозно място в нея, от което се опитваше да се отрече. Може би бе дошло времето да се пречисти от отровата.
	— Да — прошепна тя. Изкашля се пресилено и продължи: — Още преди да замина за университета, успя да събуди у мен някои съмнения. А след като бяхме толкова далече един от друг… Бях още млада, а тя все пак ми е майка. Надявах се да е разбрала, че си достатъчно добър за мен. За бога, ти учеше за инженер…
	— Но реши да реализираш нейните планове за теб и скъса с мен. — Примирението и разочарованието му само подхранваха срама й.
	— Тя беше много убедителна. Накара ме да се чувствам разумна и зряла. Кратка раздяла, за да опознаем живота, да видим дали няма да срещнем нещо друго, а ако се върнем отново заедно, ще ни приеме на сто процента.
	— Наистина, много мъдро от нейна страна. Първо ни скара, а след това се погрижи да се озовем толкова далече един от друг, че никога да не успеем да намерим обратния път.
	— Да, освен че за по-малко от двайсет и четири часа осъзнах, че да си разумен и амбициозен не би трябвало да боли толкова. Опитах се да намеря начин да се върна при теб. — Под срама й се надигна гняв. Към майка й, към Сойер, към самата нея. Комбинацията беше могъща и опустошителна.
	— Регън, миличка… — Той я докосна по коляното, но тя се отдръпна, присви крака и ги обгърна с ръце. Беше напът да се разпадне и никакво суперлепило нямаше да може да я слепи отново.
	— Звънях ти непрекъснато. След като никой не отговори, тръгнах още преди изгрева. Но ти много скоро си бе намерил нещо друго. — Изпита желание да скочи и да се разкрещи, както тенджера под налягане изпуска парата.
	— Има нещо, което много пъти исках да ти кажа, но ти не беше в състояние, не можеше да ме изслушаш. Онази сутрин, когато ме намери…
	Думите му преминаха във въздишка и в очакваната тишина се разнесоха силно почукване и три кратки иззвънявания на входния звънец. Лай на кучета отекна из цялата стая.
	Регън измърмори ругатня, която би накарала половината дами от Църквата на Христа в Котънблум да ахнат, а останалите да прикрият усмивките си. Скочи от леглото, знаейки, че е безсмислено да се крие от майка си. След още трийсетина секунди забавяне тя щеше да заобиколи къщата и да започне да наднича през прозорците й.
	Запрепъва се към антрето, превъртя ключалките и отвори вратата.
	— Какво?
	След разходката по пътеката на спомените със Сойер видът на майка й, гримирана, със съвършена прическа и елегантни високи токчета, полагаща неимоверни усилия да попречи на двата померана да увият поводите около глезените й, отключи дълго потисканото негодувание.
	Майка й протегна шия с набръчкана увиснала кожа, която единствена издаваше възрастта й.
	— Какво прави този джип отпред?
	Дъщерята погледна театрално над рамото й.
	— Ами, изглежда просто си стои там.
	— Много добре знаеш какво имам предвид. Къде е той?
	Тя подпря ръка на касата на вратата и се насили да се усмихне, но усмивката наподобяваше по-скоро гримаса:
	— Оставих го в спалнята.
	Кучетата напираха да влязат в къщата. По принцип обичаше животните, но разглезените японски кутрета на майка й бяха повече, отколкото можеше да понесе. Мари седна и продължи да лае, а Дони се загледа в нея, вдигна крак и се изпика до самия праг. Не би се изненадала да открие, че майка й има телепатична връзка с малките терористи.
	— Чудесни маниери, ти, дребен…
	— Регън. Стана случайно. Трябва да разбереш, че ситуацията ги превъзбуди.
	— Тях пък какво ги засяга? Хайде да не се караме тук. Ти си тази, която създава напрежение, но ми позволи да ти напомня, че съм голяма жена и ако искам, мога да поканя целия Бръснарски квартет на Котънблум да пренощува вкъщи.
	— Този глупав разговор никога не е уместен, млада госпожице. — Порицанието на майка й все още имаше силата да пробие фасадата на възрастта и да докосне неувереното дете под нея.
	Сойер избра точно този момент да се появи по долнище от пижама и тениска. Регън почти пожела да бе останал гол до кръста само за да изпита удоволствието да види шока върху лицето на майка си.
	— Е, най-добре да тръгвам. Трябва да се изкъпя, преди да отида на работа. Благодаря за четката за зъби.
	Когато Регън посегна да я вземе, той улови ръката й и притисна устни към нейните за бърза целувка с дъх на мента. Беше мило и чувствено и веднага ускори пулса й.
	Устата му се плъзна от бузата към ухото й.
	— Ще продължим този разговор по-късно.
	Най-после я пусна. Усмивката, която отправи към майка й, беше сладка като „Дикси Кристълс“*.
	[* _Dixie Crystals_ — известна марка захарни и сладкарски изделия, основана през 1843 г. — Б.пр.]
	— Мисис Ловел, радвам се да ви видя. А сега ме извинете. — Кимна с глава и се отправи към колата си с толкова достойнство и самоувереност, колкото можеше да събере един бос мъж, облечен в долнище от пижама.
	Двете жени мълчаха, докато той изчезна в джипа. Ревът на двигателя предизвика още по-мощен лай, а Мари се облекчи върху изтривалката пред вратата.
	— Мамо, сега се прибирай и отведи тези невъзпитани кучета със себе си.
	— Искам да знам какво става тук.
	— Много жалко. — Опита да затвори вратата, но с неочаквана сила майка й я подпря с крак.
	— Сойер Форнет разби сърцето ти. Не помниш ли? Беше съкрушена. Едва не напусна училище.
	— О, да — отвърна меко тя. — Помня също как ме убеждаваше да скъсам с него още от самото начало. Истината е, че нямам представа какви точно са отношенията ни със Сойер, но това, което става, ще се случи и без твоята намеса. Ясно ли ти е?
	Майка й се намръщи, но Регън не изчака онова, което без съмнение щеше да бъде отрицателен отговор. Затръшна вратата пред лицето й. _Когато една врата се затваря, някъде се отваря друга._ Старата мъдрост, кой знае защо, изплува в съзнанието й.
	Взе препарати и парцали и почисти около входната врата, а изтривалката изхвърли в боклука. Сойер искаше да поговорят по-късно. Е, няма да му откаже. Ще го изслуша, а после ще остави сърцето си да отговори. Точно сега обаче имаше много по-неотложни проблеми от него и майка си. Прехвърли мислено списъка със задачи. Трябваше да се отбие в полицията и в застрахователната компания, а после да задоволи любопитството на градските сеирджии, които със сигурност щяха да задават въпроси. Накрая да се обади на охранителната фирма, за да свържат най-после алармената система.
	И все пак, въпреки всички неща, които се въртяха в главата й, прекара пръст по устните си. Самият факт, че целувката за довиждане нямаше сексуален подтекст, отвори кратер в гърдите й. Какво означаваше това? Щеше ли да я целуне, ако майка й не стоеше там? Да, вярваше, че по-скоро би го направил. Тази целувка беше декларация пред тях двете. Сойер Форнет излезе, за да направи изявление.


>	Глава шестнадесета

	Освен разбитата витрина, останалите щети в студиото се оказаха незначителни. Купи боя, за да заличи надписа с червен спрей, оставен в офиса й от вандалите. Напълни три торби с боклук, но перата и пълнежът за възглавниците сякаш постоянно се възпроизвеждаха. Сигурно щеше да намира остатъци и през следващите седмици. С изключение на няколкото счупени декоративни украшения, нищо ценно не беше изчезнало. Изглеждаше като работа на човек, който е искал да я изнуди и сплаши, а не да я обере. Честно казано, не можеше да прецени кой сценарий е по-притеснителен.
	Монро се появи до вратата, размахвайки хартиена торба и с две напитки в ръце.
	— Можеш ли да си позволиш една обедна почивка? Имам четирийсет и пет минути до следващия клиент.
	— Да, естествено.
	Настаниха се в тесния офис, където над главите им надвисна заплашителният надпис. Мълчаливо дъвчеха сандвичите със салата и пиле и отпиваха от студения чай.
	— Каква ирония, не мислиш ли? — посочи с бутилката към червените букви Регън.
	— Преднамерена или случайна?
	— Известно е, че аз нашарих стената на Сойер. Стоя така двайсет и четири часа, за да я видят всички, преди да я пребоядисам.
	— Някой, на когото не му харесва, че си падаш по него? Или пък който иска неговият фестивал да спечели, а твоят да се провали?
	— Ако приемем, че е същият човек, който сряза кошовете за раци и направи това… — тя махна с ръка към стаята и отпи от чая — тогава, изглежда, не иска нито един от фестивалите да успее.
	На входната врата отново се почука. Регън избърса устата си със салфетка и отиде да отвори. Мис Марта стоеше на тротоара, загледана в разбитата витрина. Поне можеше да се увери, че не тя е автор на погрома. Завъртя ключа и се насили да се усмихне. Последното нещо, което искаше да дискутира в момента, бяха данъчните оценки, но произшествието щеше да разтревожи останалите собственици на малък бизнес, а нейно задължение беше да ги успокои.
	— Здравейте, мис Марта. Можете да влезете, ако искате.
	Възрастната дама прекрачи прага с широко отворени, шарещи наоколо очи.
	— Мили боже! Има ли сериозни щети?
	— Нищо скъпо, с изключение на витрината, естествено. Предимно клане на възглавници. — Смехът й, изглежда, изненада посетителката.
	— Очаквах да те видя по-разстроена. Не знам какво бих направила аз, ако заваря магазина си в този вид.
	Регън хвърли още една шепа пух в кошчето за боклук.
	— Не мисля, че има от какво да се притеснявате, освен ако не сте решили да се кандидатирате за кмет на следващите избори.
	Мис Марта прошумоля с плата, който държеше.
	— Какво имаш предвид?
	— Това по-скоро е насочено лично към мен. — Заведе я в офиса си и махна с театрален жест към надписа.
	— Господи. — Жената се загледа в заплашителното послание. Лицето й пребледня и тя се олюля на краката си.
	Монро скочи на крака.
	— Ето, защо не седнете, мис Марта? Изглежда, малко ви прилоша.
	Възрастната дама й отправи слаба усмивка и потупа ръката й.
	— Благодаря ти, скъпа.
	Регън потъна в стола зад бюрото.
	Мис Марта отново насочи вниманието си към стената.
	— Страх ли те е? — попита накрая.
	Като се има предвид, че изчака в колата си, докато Сойер провери къщата й за неканен посетител, очевидно, че беше уплашена, но със сигурност нямаше намерение да го признае точно пред тази жена, а дори и пред приятелката си. С мис Марта все още имаха разногласия около данъчните оценки, а нещо в поведението й постоянно я държеше нащрек.
	— Всъщност, не. Взела съм предпазни мерки и който и да стои зад инцидента, ще бъде хванат съвсем скоро. Полицията огледа цялото студио, взе пръстови отпечатъци и откри косми, които да анализира. — Половинчатата лъжа дойде от гледането на прекалено много криминални драми и тя се напрегна в очакване на реакцията на мис Марта.
	— Надявам се никой друг от нас да не се превърне в мишена заради твоя фестивал.
	Регън се отпусна на стола. Тази жена се интересуваше единствено как произшествието ще се отрази на „Юрганени пчели“. Егоистично, но разбираемо.
	— Ще повторя пак, че няма от какво да се притеснявате, но ако това ще ви успокои, шериф Бери и началник Томасън обещаха да подсилят патрулите.
	Цветът се върна върху лицето на мис Марта. Тя се изправи и измърмори нещо за довиждане. На прага на офиса се обърна и подхвърли:
	— Едва не забравих. Направих ти нова възглавница. Знам, че няма да замени… — Махна неопределено с ръка.
	Регън взе плата, който й подаде, и го разгъна върху бюрото. Представляваше мозайка от сини, зелени и червени парчета. Вината, че бе заподозряна старата дама в нещо нередно, се бореше с топлото чувство, че е част от общност, в която хората се грижат един за друг.
	— Чудесна е, мис Марта. Много благодаря. — Заобиколи бюрото и я прегърна. Не беше най-нежната и задушевна ласка, но поставяше някакво начало. — Надявам се, след като фестивалът приключи, да се уверите, че е бил единствено от полза за вас и за града.
	Жената се отдръпна рязко.
	— А ако се окаже катастрофа?
	— Тогава няма да хабим сили за друг следващата година. Обещавам.
	— Много съжалявам за случилото се. Наистина.
	— То едва ли е по ваша вина. Всички сме потърпевши. — Регън я последва до вратата. Мис Марта кимна, но не срещна погледа й на излизане.
	Наблюдаваше я, докато зави по Ривър стрийт. Монро застана до нея на вратата.
	— Това беше доста странно.
	— Така ли? На мен ми приличаше на предложение за сключване на мирно споразумение.
	— Веднъж четох една книга за серийни убийци. Знаеш ли, че изпитват удоволствие да се връщат на местопрестъплението? Още повече, ако полицията е наблизо.
	Регън взе калъфката от бюрото и използва изхвърления в кошчето за боклук пух, за да я напълни.
	— Да не би да сравняваш мис Марта със сериен убиец? — Въпреки че не беше точно по нейния вкус, възглавницата се получи неочаквано свежа и приятна.
	— Знам само, че вибрациите, които излъчва, са доста странни.
	— Просто се притеснява за магазина си. Той е нейният живот.
	— Именно. А ти се намеси в него.
	Регън притисна възглавницата към гърдите си. Монро говореше изключително сериозно. Около сините й очи се образуваха ситни бръчки. Подозренията ги завладяха отново.
	— Тя не би могла да се вмъкне тук и да вдигне онова кресло. То тежи цял тон.
	Лицето на приятелката й се отпусна, но остана все така смръщено.
	— Права си. Сигурно е бил човекът, когото си видяла в градината на майка ти.
	— Определено.
	Разнесе се ново почукване, последвано от колеблив глас:
	— Регън, миличка, тук ли си?
	Мис Леора и мис Ефи стояха пред вратата и се оглеждаха. Мис Ефи обви ръце около раменете й.
	— Много съжаляваме за това, което се е случило.
	— Не е по ваша вина — повтори същите думи, които каза и на мис Марта.
	— Не, но това е нашият град и е отвратително, че може да стане нещо подобно. Полицията подозира ли някого? Нещо откраднато ли е? — попита мис Леора.
	— Не, не споменаха нищо. А вие, дами, няма от какво да се притеснявате. Котънблум е напълно безопасно място. Тази атака не е случайна. Някой просто не иска фестивалът да се проведе.
	— Защо казваш това, скъпа? — Мис Ефи наклони глава и я изгледа остро.
	Регън ги заведе в офиса, където Монро дояждаше сандвича си, и махна с ръка към стената. Двете жени извикаха от ужас. Тя се поколеба, после заобиколи бюрото и извади двете писма.
	— Получих и това — каза и подаде по едно на всяка, следейки внимателно реакциите им.
	Мис Леора ахна и си пое въздух с усилие, докато мис Ефи измърмори нещо не съвсем подходящо за дама.
	— Значи има и второ?
	Регън не обърна внимание на укорителния тон на Монро и не отговори. Двете възрастни жени си размениха многозначителни погледи и нещо неизречено мина между тях.
	— Подобно поведение е неприемливо. — Въпреки треперещия си глас, мис Леора излъчваше осезаема сила. Не беше жена, която някой може да приеме несериозно.
	Двете се отправиха към вратата и тя спря с ръка върху дръжката:
	— Съобщи ми, ако смяташ, че мога да ги помогна с нещо за фестивала, Регън. Ще спечелим тази награда.
	До този момент дамите от юрганения кръг не бяха предложили значителното си влияние на нито един от фестивалите. Неочакваната подкрепа вдъхна нова увереност на Регън.
	— Непременно. Много благодаря.
	Жените се отправиха към кафенето на отсрещната страна на улицата, приближили глави една към друга. Монро я потупа по рамото и размаха двете писма пред лицето й:
	— Кога получи второто?
	— Веднага след събранието за бюджета.
	— Показа ли ги на полицията снощи?
	— Не. За тях знае само Сойер.
	— Какво, по дяволите, става с вас двамата?
	— Нищо. — Регън се изкашля и се съсредоточи върху няколко топки пух, пъхнали се под старинен скрин.
	— О, я стига, моля ти се! Той звъни на Кейд, изпаднал в паника, защото ти имаш треска. Прекарва цялата нощ при теб. А на сутринта, когато буквално го избутах през входната врата, имаше вид на наритано кученце.
	— Не мога да си представя Сойер да изпадне в паника за каквото и да било. — Регън се изправи, но не събра кураж да срещне погледа на най-добрата си приятелка. — Показах му писмата само защото той е толкова заинтересован да открие кой стои зад непрекъснатите саботажи, колкото и аз. Това е всичко.
	Може би наистина беше всичко. Нямаше как да знае, докато двамата не довършат разговора си. Най-после се осмели да вдигне глава. Сините очи на Монро пресякоха лъжите й. Или поне половинчатите истини.
	— Разбирам по-добре от всеки друг какво означава да изградиш около себе си защитна стена от страх да не те наранят. Просто помни, че да живееш означава да разголиш сърцето си, за да го защитава някой друг. — Стисна ръката на Регън и я остави сама.
	Преди някой друг доброжелателен приятел, собственик на бизнес или клюкар да се отбие, Регън затвори ателието и превъртя ключа в подменената ключалка, въпреки че дупката във витрината беше обезопасена само с парче брезент. Дори след всичко, което се случи, не допускаше, че нещо може да бъде откраднато. По улицата бавно мина полицейска кола и някой отвътре й махна с ръка. Началник Томасън спазваше обещанието си да увеличи патрулиращите екипи.
	Не беше в настроение да работи в студиото или по организацията на фестивала. Можеше да мисли само за Сойер. Опасността нещо да се превърне в център на живота ти се състои в това, че когато то се саморазруши, всичко останало рухва. И все пак думите на Монро отекнаха в съзнанието й. Можеше ли да му довери да пази нещо, което веднъж беше разбил?


	Съмненията кръжаха, неувереността го връщаше обратно в тийнейджърските му години. От доста време не се бе чувствал нервен и развълнуван заради жена. От връзката си с Регън насам, в интерес на истината.
	Преди да даде възможност на съмненията да го обсебят, той се насочи към реката. Опитваше се да не мисли прекалено напред в бъдещето. Каквото и да покълваше между тях, трябваше да го подхранва. Всяка буря можеше да го прекърши.
	Беше свикнал да ходи доста по-нагоре по течението, над фермата на родителите й, но допусна, че наближава познатото място. Забеляза полегатия бряг и насочи лодката към него. Миналото изглеждаше едновременно близко и като съвсем различен живот. Скочи на земята и видя в далечината смътните очертания на къщата й.
	Прекара ръце по късите панталони, преди да извади телефона си. Навлече си неприятности, задето не се обади след горещата им среща до стената в дома й. Грешка, която повече нямаше да повтори. Докосна с пръст номера й.
	Тя отговори след четвъртия сигнал с неувереното:
	— Здравей.
	— Здрасти. Само проверявам. Как си?
	— Добре. Много добре.
	Сойер разтърка тила си и се загледа към къщата.
	— Вкъщи ли си?
	— Да. Трудно е да свърша нещо, когато половината град се извървя да огледа щетите. А ти?
	— Навън. Съвсем наблизо всъщност.
	— Вероятно искаш да се отбиеш? — Свенливо колебание смекчи гласа й. — Можем да нахвърлим няколко теории за онзи, който се опитва да провали фестивалите.
	Той се облегна на дънера на огромния дъб.
	— Вече съм почти до вас.
	Последва кратка пауза, преди да се обади отново:
	— Не виждам колата ти.
	— Да се срещнем до реката. Ще те чакам под _онова_ дърво.
	Мълчанието се проточи и той едва чу прошепнатия отговор, преди връзката да прекъсне:
	— Добре.
	Нямаше представа колко ще му се наложи да чака. Или дали тя няма да промени решението си и да му позвъни. А може би просто щеше да го остави да стои там. Но изминаха само пет минути. Някакво движение привлече вниманието му и го накара да се изправи и да пристъпи напред.
	Тя се приближаваше почти тичешком към него, с разпусната коса, проблясваща от жаркото следобедно слънце. Сърцето му се опита да изскочи от гърдите и да извърши ритуално самоубийство. А може би това беше жертвоприношение пред боговете на съдбата. Истината внезапно изригна в него.
	Той все още обичаше Регън Ловел.
	Любов, която винаги бе съществувала, но приглушена под слоеве от усложнения и болка. Философите твърдяха, че истината прави човека свободен, но Сойер се опасяваше, че точно тази може да го погуби.
	Жената забави ход на няколко крачки от него. Беше с лятна рокля без ръкави. Бяла, с щампирани червени цветя, най-вероятно макове. Боса, понесла джапанките си в ръка. Усмивката й съперничеше на слънцето.
	— Изненада ме с това обаждане — каза тя и застана до него под сянката. — Още повече с поканата до реката. Предполагам… — замълча и се наведе над водата.
	— Дойдох с лодка. — Гласът му прозвуча така, сякаш минаваше през мелница. — Какво ще кажеш да се повозим заради доброто старо време?
	— Защо не?
	Регън нахлузи джапанките и той й помогна да се спусне от брега към лодката. Понесоха се в стар, познат ритъм. Тя седна на носа и пъхна полата на роклята под бедрата си, после извърна глава леко настрани.
	Сойер отблъсна катера от брега, скочи вътре, преди краката му да подгизнат, и включи мотора. Сравнително тихият двигател беше една от първите разработки на Кейд. След като потеглиха, остави реката да свърши по-голямата част от работата. Косата й се развяваше пред лицето, а вятърът разваляше магията, която бе направила, за да изправи естествените вълни.
	Регън събра немирните кичури с пръсти и ги нави на тила си. Ръцете й бяха гъвкави, загорели и грациозни. Гърдите й повдигаха горната част на роклята. Изви гръб и наведе брадичка, подчертавайки дългата си шия. Всяко нейно движение го съблазняваше като танц с чувствена хореография.
	Сойер заобиколи участъка от реката, който разполовяваше центъра на Котънблум. Беше плитък и прекалено изложен на показ. Нямаше представа пред колко публика тя искаше да разкрие онова, което ставаше между тях. Всъщност по време на връзката им той нито веднъж не я покани на заведение или на кино.
	Трудно беше да оправдае такъв лукс, докато семейството му се бореше да осигури храна за масата и дрехи на гърбовете им. А Регън, изглежда, нямаше нищо против. Или пък тайният характер на взаимоотношенията им я устройваше напълно. Искаше да държи родителите си, и особено майка си, в неведение колкото е възможно по-дълго.
	Преминаха в Луизиана и навлязоха в тясната част на реката. Дърветата се свеждаха ниско, преплитайки клоните си. След яркото слънце сенките изглеждаха още по-дълбоки. Той изключи мотора и остави лодката да се носи по водата. Течението я блъсна отзад и бавно я завъртя в кръг.
	— Красиво е тук. Бях забравила — прошепна Регън с благоговение.
	— Не смятам, че си имала много причини да се возиш по реката, след като… — Не искаше да говори за болката от раздялата им. Все още не. — Спомням си как татко и чичо Дел ни водеха с Кейд за риба. Не можехме да стоим тихо. По онова време се чувствахме по-скоро като най-добри приятели, отколкото братя.
	Сега, когато се движеха съвсем бавно, тя се обърна към него и му отправи искрена усмивка. Винаги бе мразил фалшивите й заучени гримаси.
	— Обзалагам се, че нищо не сте хващали.
	— Татко ни връщаше на брега, предупреждаваше ни да се пазим от крокодили и ни оставяше. — Споменът го накара да се засмее, въпреки че Регън се задъха от ужас.
	— Сойер, но това е безотговорно!
	— Не. С Кейд много се забавлявахме. Тръгвахме да търсим страшните влечуги, но откривахме само няколко гущера. Когато се връщаха да ни вземат след няколко часа, носеха цял живарник, пълен с риба.
	— Не мога да си го представя… Моите дни бяха разчетени до минута.
	Водовъртежът изтласка лодката до едно паднало дърво и тя почти спря, полюшвайки се леко на повърхността.
	— Изненадан съм, че изобщо имаше време за мен. Всъщност изумен съм как успяваше да ме вместиш в графика си. — Най-после имаше възможност да я попита нещо, което много го занимаваше през годините: — Защо го правеше?
	Регън си пое дълбоко въздух. Когато бяха деца, никога не говореха за дълбочината на чувствата си и не обсъждаха защо правят нещо или не го правят. Любовта й към него беше факт, а не нещо, за което да отделя време, за да анализира. И тогава, след това… омразата се оказа също толкова истинска. А после, вече пораснала, осъзна колко чиста и детинска е била обичта им.
	— Ако не знаеш, ти беше много сладък. И определено правеше силно впечатление още от първия път.
	— А, това ли било? — Изглеждаше разочарован, дори малко засегнат.
	Колко откровена искаше да бъде, след като не знаеше накъде са се запътили?
	— В началото да флиртувам с теб беше забавно и ме караше да се чувствам бунтарка. Още тогава знаех, че майка ми ще е против. — Топлият поглед на тъмните му очи я замая и тя продължи, без да подбира думите: — Ти си първият, който наистина ме видя.
	— В какъв смисъл?
	— Ами, в мен тя търсеше себе си. Или по-скоро онова, което е искала да стане. Живите картини, приемите, мажоретките. Постоянният натиск да изглеждаш по правилния начин, да постъпваш както трябва, да се срещаш с подходящото момче. В началото всичко беше чудесно. Обичам да печеля. Вниманието ме ласкаеше. — Тя повдигна рамене. — Приятно е да чуваш от външни, безпристрастни съдии, че си красива. Но аз винаги се чувствах като грозната доведена сестра на Пепеляшка, която се опитва да напъха крака си в стъклената пантофка.
	Той се усмихна, докато тънък лъч слънчева светлина накара косата му да заблести.
	— Повярвай ми, ти не си грозната доведена сестра в тази приказка.
	— Но дълбоко в себе си се чувствах точно така. Ти ми помогна да погледна към света извън егоистичния си малък кръг. Внезапно да осъзная, че намирането на най-подходящата рокля за следващата картина не е толкова важно, колкото да се уверя, че си добре. Исках да те направя щастлив.
	Сойер се загледа във върховете на дърветата и измърмори нещо неразбираемо, преди отново да я погледне в очите.
	— Ела тук.
	Разделяха ги само няколко крачки. Не можеше да устои на заповедническия тон и настойчивостта в гласа му. Изправи се и без да обръща внимание на лекото поклащане на лодката, се притисна към него. Той я прегърна и я настани в скута си така, че краката й увиснаха от страничния борд и се потопиха във водата.
	— Значи не си ходила с мен само за да дразниш майка ти? — попита тихо.
	— Това беше един от положителните странични ефекти — опита да се пошегува Регън. Ако се съдеше по последните им среши, майка й не беше нито простила, нито забравила. Връзката със Сойер превърна сърдечните отношения между майка и дъщеря в бойно поле. А неговото предателство отреди победата на противниковата страна.
	Майка й прикриваше постоянното натякване под маската на градивна критика. Всъщност все още продължаваше да го прави. Именно Сойер и вярата му в нея й дадоха сили да се изправи и да отстоява своето. След като той си отиде, изгуби воля за борба и се установи в Котънблум със заключено сърце и доста по-скромни мечти.
	— За нас нещата никога не са били лесни, нали? — подхвърли накрая.
	— Животът е жесток, Регън. Не си ли го разбрала досега? Ако искаш нещо, трябва да се потрудиш, за да го получиш.
	Поучителният му тон я постави в защитна позиция и внезапно я напрегна.
	— Знам какво значи да работиш упорито, много благодаря. Но не си ли се питал дали не сме били обречени още от самото начало? Искам да кажа… Шекспир е знаел как ще завърши историята на Ромео и Жулиета още преди да започне да я пише, нали така?
	— Предопределението е просто бягане от отговорност.
	— Какво имаш предвид? — Плъзна ръце от врата към гърдите му и усети как напрежението в тялото й нараства.
	— И двамата имаме вина. Ти скъса с мен…
	— Това беше…
	— Не, не беше просто кратка почивка, а окончателна раздяла. Не се оправдавай. Нарани ме толкова дълбоко, че не знаех дали ще го преживея. — Болката в гласа му отразяваше нейната собствена. — Искаш ли да знаеш какво се случи онази нощ?
	Искаше ли наистина? Не по този начин. Не и докато е в прегръдките му насред реката. Мястото, което пазеше само най-хубавите спомени с него. Когато се раздвижи, за да се отдръпне, той само я притисна още по-силно към себе си.
	— Нищо не се случи — каза рязко.
	Тя застина, преставайки да се съпротивлява на прегръдката.
	— Какво?!
	— Онази вечер приятелите ми ме измъкнаха навън, за да ме развеселят. Напих се почти до безсъзнание. Не си спомням нищо, докато на следващата сутрин ти не връхлетя в стаята.
	— Не съм се заблуждавала. Знам какво видях. — Болката отпреди десет години се появи отново.
	— Не съм правил секс с онова момиче. Физически беше невъзможно.
	— Откъде знаеш? Току-що сам каза, че не помниш нищо.
	— Като оставим настрани факта, че алкохолът прави мъжа неспособен, по-късно успях да я открия и я попитах направо. Мога да ти се закълна, че ако бях трезвен, нямаше да я пусна в стаята, още по-малко — в леглото си.
	— Защо? — Искаше й се да му повярва с отчаяние, което я изненада.
	Той разхлаби прегръдката, но ръцете й останаха обвити около раменете му. Много нежно приглади косата й назад и пъхна непокорен кичур зад ухото.
	— Ти си първата ми любов. Беше нещо специално и свято, което не бих захвърлил само за една нощ.
	— Въпреки че аз… скъсах с теб? И разбих сърцето ти? — За първи път Регън поемаше върху себе си част от вината за раздялата им.
	— Да, въпреки това. Няма как да престана да те обичам за едно денонощие.
	— Тогава защо не…? — Тя преглътна сълзите, парещи гърлото й. — Ти се опита да ми кажеш.
	— Толкова много пъти. Без да споменавам, че майка ти постоянно ме отпращаше, а ти не вдигаше телефона… А после ми каза, че никога не си ме обичала и в живота ти има друг. Направо побеснях. Изглеждаше така, сякаш всичко, което си мислех, че сме споделяли, за теб е нямало никакво значение. Изхвърли ме от сърцето си с такава лекота…
	— Излъгах те.
	— Моля?
	— Нямаше друг. Дори не излизах с никого много, _много_ дълго време.
	Сойер отметна глава назад и затвори очи.
	Наивността им, а не съдбата ги бе обрекла.
	— Едва не напуснах университета. — Безрадостният й смях отново привлече вниманието му към лицето й. — Чувствах се съкрушена. Монро преживяваше своите разочарования. Дори майка ми се притесни сериозно. Съвсем близо бях до решението да се прибера у дома и да се прехвърля в колежа в Котънблум.
	— Затова ли не завърши политология и се установи във Вашингтон?
	— Отчасти.
	— А каква е другата причина?
	— След като вече нямах теб… мечтите ми започнаха да ми се струват глупави. Прекалено грандиозни.
	— Това пак майка ти ли ти го внуши?
	— Мама не ме разбираше. Нито пък Монро. Тя имаше намерение да се върне в града още преди да замине. Корените й се оказаха прекалено дълбоки и това й харесваше.
	— Но ти винаги си искала да се махнеш оттук.
	— Мислех, че си ме излъгал… — Сойер се опита да възрази, но тя продължи: — За мен беше така, независимо дали се е случило наистина или не. Увереността ми беше разклатена и вече се страхувах да поемам рискове. В крайна сметка се спрях на нещо безопасно и удобно. Нещо, което майка ми одобри.
	— Декорация?
	— Интериорен дизайн, ако обичаш. И съм изключително добра в работата си, което ме направи отново щастлива. Политическите науки не ми се удаваха много.
	— Щеше да си също толкова добра и на някой важен пост във Вашингтон. А да си кмет на Котънблум удовлетворява ли те?
	— Е, не е ООН, но мисля, че направих доста неща.
	Той се засмя:
	— Бих казал, че някои от героите тук представляват по-голямо предизвикателство от всичко, с което се занимават в ООН.
	— Аз обичам този град. Никога не съм съжалявала. — Това беше вярно. Харесваше й да познава съседите си, да живее сред стари приятели, на които можеше да се обади, когато се нуждаеше от помощ, и да вижда безспорните подобрения, които правеше.
	Настъпи мълчание, но по-голямата част от напрежението се беше разсеяла. Сложи глава на рамото му и остави краката си да докосват студената вода. Той улови ръката й и пръстите им се преплетоха. Но Регън му дължеше още нещо.
	— Съжалявам, Сойер.
	— За какво?
	— За това, че те изхвърлих от живота си. И не ти дадох още един шанс.
	— И аз съжалявам, че не бях по-упорит в опитите си да те накарам да ме изслушаш. И двамата бяхме млади и неопитни.
	— Да — усмихна се тя. — Но ти се оказа по-глупав от мен.
	— О, така ли? — Стисна пръстите й и я погъделичка с другата ръка. Жената изпищя и се разтресе от смях в скута му. Той я отмести на съседната седалка. — Е, достатъчно. Имаме един саботьор и трябва да го открием.
	Регън успя да потисне напиращия смях до лека усмивка. Той включи мотора и насочи лодката към средата на реката, а после нагоре по течението. Вятърът правеше разговора невъзможен. Отношенията им се бяха раздвижили. Пътят беше разчистен от баластрата на миналото. Как и какво означаваше това, беше все още неясно.
	При приближаването до брега Сойер намали скоростта. Усещане за дежавю паралелно с чувството за ново начало нарушаваха равновесието в съзнанието на Регън. Не заговориха отново, преди да спрат под стария дъб.
	— Имаш ли някакви планове за довечера?
	На среща ли я канеше?
	— Нямам. Не. Никакви. — Колко ли отчаяно прозвучаха думите й?
	— Имам идея къде да потърсим нашия мистериозен човек.
	— Ясно. Разбира се. — Значи, никаква среща. Мисия.
	— Облечи нещо по-удобно. Ще мина да те взема към девет.
	— Лодка или пикап?
	Закачлива усмивка заигра на устните му:
	— Ще започнем с кола.
	Тя излезе от сянката под слънчевата светлина и рязката промяна я заслепи като светкавица на фотоапарат.
	— До довечера. — Устните му докоснаха бузата й и той си тръгна.
	Щеше ли да изпълни обещанието, което долови в гласа му?
	Наблюдаваше го как се спуска към брега и завива зад първата извивка на реката, усещайки миналото едновременно близко и на един живот разстояние.


>	Глава седемнадесета

	— Това не е добра идея.
	— Не и с тези обувки. Казах ти да облечеш нещо по-просто — подразни я Сойер, докато колата се друсаше и подскачаше по коловозите.
	— Обух къси панталони — опита да се защити тя. В крайна сметка трябваше да отиде с колата си до къщата му и да я остави там. Иначе щеше да се преоблече, след като той избухна в смях, когато я посрещна.
	— Но ги комбинира с високи токове и копринена риза. Нещо не се покрива с представата ми за обикновено облекло.
	— Е, нямам туристически ботуши. — Тя прекара острия връх на сандала си по ръба на пода. — Откъде да знам, че под „нещо непретенциозно“ имаш предвид огън и буре с бира насред блатата. Не излизам често извън града. — Избра високи обувки с мисълта за него и не остана разочарована от начина, по който разгорещеният му поглед се плъзна по цялата дължина на краката й.
	— Аз пък си спомням друго. Скачаше в лодката ми при всяка удала ти се възможност.
	Регън прочисти гърлото си, но зад това нямаше топлина.
	— Идвах с теб на реката не защото ми харесваше да бъда изядена жива от насекомите и да се мокря с мръсната вода, а защото ти беше там, глупчо.
	— Обожавам, когато едновременно си мила и хаплива с мен. — Той покри ръката й, подпряна до контролното табло, със своята. Воланът се завъртя надясно и ги насочи към обраслия с храсти бряг, преди да го улови отново.
	Светлината се процеждаше между дърветата. Стомахът й се свиваше неприятно, въпреки че колата престана да се друса по издълбаните коловози и се движеше гладко по равното поле. Там сигурно щяха да са събрани хора от Луизиана. Някак си не можеше да си представи дамите от групата на неделното училище или на младшата лига на Котънблум, Мисисипи, да пият бира от червени пластмасови чаши в средата на нищото. Дали изобщо щеше да срещне някой познат?
	Сойер спря до паркиран между няколко пикапа джип и отвори вратата. Тя сграбчи ръката му.
	— Каква ще бъде нашата история?
	Той се обърна към нея с единия си крак върху стъпенката:
	— Какво имаш предвид?
	— Ами, нали се сещаш, ако някой ни попита какво правим тук заедно.
	Усмивката му се изкриви и гъстите му вежди се свъсиха.
	— А ти какво искаш да обясним на хората?
	— Със сигурност не можем да им кажем, че издирваме човека, който е нахлул в студиото ми, опитал се е да унищожи доматите на мама и вероятно е нарязал кошовете за раци. Предполагам, по-скоро ще повярват на универсалното оправдание, че просто се разхождаме наоколо…
	— Разбира се. Разхождаме се наоколо. Звучи убедително. — Вече й подаваше ръка да слезе от колата. Много любезно.
	А може би наистина правеха точно това. Размотаваха се из полето.
	— Защото сме стари познати, нали така? Няма нищо странно в това, че сме излезли сред природата. — Загледа се в изражението му и откри в него ирония. Нервите взеха контрола върху устата й: — Най-добрата ми приятелка и брат ти на практика живеят заедно. Естествено е пътищата ни да се пресекат някъде. Да не забравяме и фестивалите.
	Той се обърна към нея, докато все още бяха скрити между два пикапа:
	— Нервна ли си или какво?
	— Вероятно. — На твърда земя поне можеше да се движи нормално на високите си токове. — Изглеждам нелепо.
	— О, я стига. Ти ще си най-прекрасното нещо тук. — Комплиментът се изтърколи от езика му със смущаваща лекота. Стояха достатъчно близо, за да усети топлината на тялото му. Носеше дънки и обикновена черна тениска. С по-дълга коса и набола брада изглеждаше груб и суров. Никой не би се осмелил да я засегне, докато беше до нея.
	— Няма да си тръгнеш и да ме оставиш да се оправям сама, нали?
	— Хората тук не хапят. Кейд ще доведе Монро, а и чичо Дел ще дойде. Сигурен съм, че ще срещнеш много познати. — Излезе под трептящата светлина на огъня, хвана ръката й и повече не я пусна. — Мислиш ли, че ще разпознаеш човека, когото си забелязала до къщата на майка ти, ако го срещнеш отново?
	Мисията. Трябваше да се съсредоточи върху нея, а не да се наслаждава на приятното усещане от ръката му върху своята и начина, по който пръстите му галеха нейните, докато вървяха един до друг.
	— Лицето му беше скрито под качулката. Може би ако го видя да се движи, ще успея да го различа. Нищо, което би имало тежест в съда.
	— Така е. Но все пак се оглеждай наоколо, ясно?
	Тя кимна. Редицата от хора, застанали на края на полето, се раздели, за да им направи път. Сойер получи няколко добронамерени потупвания по рамото и пусна ръката й, за да се ръкува с някои от съгражданите си. Върху лицето на Регън се появи дежурната любезна усмивка. Повечето от присъстващите или й кимаха учтиво, или изобщо не й обръщаха внимание.
	И все пак нямаше как да не чуе разнеслия се зад гърба й шепот. Може би обсъждаха сушата или се възхищаваха на звездите, но тя беше съвсем сигурна, че основната причина за вълнението бяха те двамата.
	Делмар седеше на дървен стол на няколко крачки встрани и свиреше на китара. Сойер пъхна банкнота от двайсет долара в буркан, пълен с пари, завъртя чепа на бурето и напълни две чаши с бира. Подаде й едната и тя изпи половината на един дъх. Хладната течност й вдъхна малко кураж.
	Сойер я отведе настрани от огъня, притискайки огромната си длан към гърба й. Двамата с чичо му се прегърнаха тромаво, докато тя се препъваше на високите си токове. С Дел не си бяха разменили повече от две думи, откакто го нае да довърши беседката с единствената цел да ядоса племенника му. Съдружието им приключи доста зрелищно, но чувството за вина от постъпката й ставаше все по-натрапчиво.
	— Здрасти, госпожице кмет — подхвърли старецът и придружи думите си с игрив акорд. — Много си красива тази вечер.
	Нищо в очите и поведението му не провокира угризенията й, но тя пристъпи към него и сложи ръка върху рамото му.
	— Делмар, съжалявам за случилото се с беседката през юни. Не трябваше да ти предлагам работата само за да натрия носа на Сойер.
	Мъжът се усмихна широко и погледът му заблестя от доброто настроение, което се предаде и на племенника му.
	— Хайде сега, искаш да ме принудиш да ти се извиня за онези зайци, които пуснах в задния двор на майка ти, нали?
	Тя се разсмя.
	— Е, значи сме квит.
	— Май не си успял да убедиш мис Леора да дойде с теб, а? — подразни го Сойер.
	— Неее. Леора е прекалено изтънчена за такива събития. Впрочем за нея това е нощта на моста. — Той дръпна една струна и додаде: — Но много ми липсва. — Нестройните акорди влязоха в ритъм и се превърнаха в завладяваща тъжна мелодия.
	Регън отстъпи назад и се блъсна в гърдите на Сойер. Той обви ръце около раменете й и я прегърна. Тя затвори очи и зарови лице в извивката на врата му. Линейното време престана да съществува. Музиката я докосна дълбоко и я накара да закопнее по нещо, което не можеше да назове, но се чудеше дали не е скрито в мъжа, чиито длани я галеха в момента.
	— Ето ви и вас. — Гласът на Монро я стресна и Регън отвори очи. Размърда се в прегръдката му и той я пусна, за да поговори с Кейд, докато приятелката й я издърпа малко встрани от Делмар и мъжете.
	— Радвам се, че дойде — каза искрено Регън. — Опасявах се, че с Кейд ще се запилеете някъде и ще ме оставите сама.
	— За нищо на света не бихме пропуснали най-големия катаклизъм в историята от двете страни на реката.
	— Какво искаш да кажеш?
	— Хората са настръхнали.
	— Настръхнали?
	— Ние с Кейд вече знаехме за вас двамата, но да видят колко уютно се чувстваш в прегръдките му, за тях е голям шок — повдигна вежди Монро.
	Регън изтри потта от челото си и допи остатъка от бирата.
	— Нямах представа, че става въпрос за организирано събитие. Накара ме да повярвам, че тази вечер ще търсим човека, когото видях в градината на майка ми, а не ме кани на среща.
	— О, моля те. Вие двамата сте родени един за друг. Също като Ромео и Жулиета.
	— Те и двамата умират. Това не е любовна история.
	— Добре, неподходящ пример. Какво ще кажеш за _Хубава жена_… но не, тя беше проститутка. _Тетрадката?_ Чакай, тя май полудяваше накрая, нали? Както и да е, вие двамата ще напишете своя собствен роман. Като мен и Кейд.
	— Вашата връзка беше предопределена не от звездите, а от съдбата. Вие сте трогателно очарователни.
	Монро погледна към братята Форнет.
	— Няма да споря.
	Регън се загледа в пламъка, хипнотизирана от огнените езици. Малка част от нея искаше да сподели с най-близката й приятелка всичко, което Сойер й призна в реката. Но по-голямата предпочиташе да запази техния следобед само за себе си, за да го преживява отново и отново и да размишлява върху него в тъмнината на нощта.
	— Да кажем, че между нас наистина се случва нещо. Но какво ще стане, ако се разочаровам отново?
	— Защо реши, че ще свърши зле? Или че ще свърши изобщо?
	— Просто предположение. Неизбежно е.
	— Дай му шанс. Вместо да си търсиш оправдания да не му вярваш, намери причини да му се довериш. — Монро пристъпи от крак на крак, после също се загледа в огъня. — Притесняваш ли се какво ще каже майка ти?
	— Всъщност, не. — Много неубедителен отговор. Беше прекарала по-голямата част от младостта си, следвайки път, начертан от майка й. Връзката със Сойер бе успяла да разхлаби веригата, но не и да я скъса.
	Монро присви очи и наклони глава, сякаш съмненията на приятелката й се прожектираха като на филмова лента.
	— Трябва да слушаш сърцето си. Недей да търсиш одобрение от мен, от родителите си или от града. — Тя стисна силно ръката й.
	— Но мога да разчитам на теб, каквото и да се случи. Приятелките преди… Е, ти знаеш.
	Регън удари ханша си в нейния и двете се разсмяха. После се върнаха при мъжете. Сякаш беше най-естественото нещо на света, Сойер я прегърна през талията, а Кейд обви ръка около раменете на Монро, без да престават да обсъждат доставчиците на болтове.
	— Не ви ли стигат служебните разговори в сервиза? — възмути се Монро и сръга приятеля си с лакът.
	— Извинявайте. Всъщност трябва да поговоря набързо с чичо Дел за неговия двигател. — Кейд й отправи глуповата усмивка, преди да се отдалечи. Тя тръгна след него, намигайки на останалите през рамо.
	Сойер застана зад Регън, обгърна гърдите й с ръка и плъзна устни към ухото й. По тялото й премина трепет. Тя облегна глава на рамото му и затвори очи.
	— Време е да се разходим из тълпата. — Шепотът му я стресна. Без да помръдне, обърна леко лице към него и го погледна. Разговорите и смехът се усилваха и заглъхваха, поглъщайки тихите мелодии на Делмар. — Искам да огледаш внимателно всички мъже. Знам, че не си видяла лицето му, но установи, че не е бил Джеръми само от начина, по който се движи.
	— Непринудено общуване?
	— Точно така. — Преплете пръстите си с нейните и я поведе към края на полето, където мастилената тъмнина изсмукваше оранжевата светлина на огъня. Обиколиха бавно целия терен. Мъжете и жените се бяха разлели на групи и разговаряха оживено. Дългите подвижни сенки затрудняваха задачата им.
	— Виждаш ли някой познат?
	— Не мога да посоча никого с пръст. Съжалявам.
	— Няма нищо. Това беше изстрел на сляпо. — Въпреки утешителните думи, в гласа му се прокрадна разочарование и то я засегна по-дълбоко, отколкото би трябвало.
	— Много е тъмно, а и всички стоят на едно място. Освен това, както сам каза, не съм виждала лицето му.
	— Регън, всичко е наред. Честно казано, не съм и очаквал да го открием. Искаш ли още една бира?
	— Всъщност, не.
	Под свъсените му вежди очите му останаха загадка, докато се загледа в нея за момент.
	— Връщам се веднага. Нямаш нищо против, нали?
	Без да изчака отговора й, се отдалечи и се изгуби сред тълпата около бурето с пиво. Тя разтърка ръцете си с длани не толкова от студ, колкото от неудобство. Някакъв мъж се приближаваше към нея откъм намиращия се от лявата й страна паркинг, претъпкан с пикапи и джипове.
	Хийт Парсънс. В училище чувствата й към него се колебаеха между неприязънта и страха. Той се подиграваше на косата, луничките и слабите й като пръчки крака, докато в четвърти клас не му разби носа в училищния автобус. Очите му бавно се пълнеха със сълзи, докато се взираха един в друг, разтърсени от последвалия шок. Той я притисна силно към прозореца и погледът му обещаваше отмъщение. Малко след това Наш се премести от Луизиана в Мисисипи, за да живее при леля си, и се записа в техния клас. Той се оказа олицетворение на типичната жертва и лесна плячка за деца като Хийт. Колкото и егоистично да беше, тя се зарадва, че някой друг стана обект на гнева и злобата му.
	Регън се приближи към най-близката група от хора и проточи врат. Кейд, Монро и Сойер не се виждаха никъде. Вече само на няколко крачки разстояние, Хийт трепна, когато я забеляза, и тръгна към нея.
	Устните й се изкривиха в усмивка въпреки неприятните спомени. След гимназията пътищата им се пресичаха рядко, макар да живееха в един и същи град.
	— Регън Ловел? Какво, по дяволите, правиш тук?
	— Дойдох с един приятел.
	— Монро и Кейд Форнет са доста близки напоследък. Те къде са?
	— Някъде наоколо. Какво става с теб? — На помощ й дойде вкорененият навик да води любезни разговори.
	— Извадих лош късмет. Наложи ми се да се върна към корените си.
	— Много съжалявам да го чуя. — Никакви следи от побоя, нанесен му от Наш преди няколко седмици. Макар да подозираше, че егото му все още е наранено.
	— Да бе, сигурно. — Мъжът изплю струя тютюнев сок от лявата им страна.
	Настъпи напрегнато мълчание, но той не си тръгна.
	— Радвам се да те видя след толкова време. Сигурно скоро ще се срещнем пак. — Едва потисна порива да го отпрати с ръце.
	— Чух, че са разбили студиото ти. Полицията има ли някаква идея кой го е направил?
	Учтивата й усмивка замръзна, а нервите й предупредително се опънаха.
	— Не съм сигурна. Взеха пръстови отпечатъци.
	— Готов съм да се обзаложа, че няма да го открият.
	— Защо мислиш така?
	— Съмнявам се, че е бил толкова глупав да не носи ръкавици. — Той отлепи с език парченце тютюн, залепнало на долната му устна.
	Идеята, която проблесна за миг, можеше да я изпрати направо във ФБР. Наблюдаваше го изпод спуснатите си клепачи и изрече лъжата с лекотата на опитен следовател:
	— Не знам. Допуснал е правописна грешка в посланието, което ми е оставил, затова предполагам, че е доста глупав.
	— Какво? — От прекомерно отбранителния му тон думата прозвуча рязко и кратко. Регън не забеляза напрежението, стегнало раменете му, докато не ги отпусна и започна да отстъпва назад.
	— Е, както и да е. Надявам се, че ще го открият.
	— Аха. Обзалагам се, че точно това искаш — каза тя, имитирайки предишния му сарказъм, но съвсем тихо и вече зад гърба му.
	Въпреки че нямаше как да е сигурна, че именно той е мъжът от градината на майка й, ръстът и походката му го включиха в краткия й списък.
	Сойер се измъкна усмихнат от тълпата. Този път не трябваше да се насилва да му отговори. Тревогата и напрежението, които Хийт предизвика у нея, се разтопиха под погледа, обгръщащ тялото й.
	— Готова ли си да се поразходим?
	— Звучи добре. — Наистина. Може би някой ден щеше да седи спокойно до него край огъня, но сега несигурността в отношенията им все още съществуваше. Макар да знаеха много неща един за друг, двамата се бяха променили и новата динамика се луташе между тях в търсене на някакво равновесие.
	Без да пуска ръката й, той я поведе покрай редицата паркирани пикапи и джипове към гората. Колкото по-навътре навлизаха, толкова по-мека ставаше почвата и острите й токчета потъваха в нея.
	— Обувките ми… — Облегна се на близкия бор и ги събу. — Ако настъпя още една шишарка, ще ти се наложи на връщане да ме носиш на ръце.
	— Какво ще кажеш да го направя още сега? — Сойер се наведе и я вдигна като в люлка. Регън извика и обви ръце около врата му. Той се разсмя. — Впрочем няма да се връщаме.
	Тя се отдръпна и го погледна, но в тъмнината не можеше да види изражението му.
	— Я чакай малко. Аз не съм нудистка, за да го направя в присъствието на цялата тази тълпа тук, между дърветата.
	Мъжът рязко спря.
	— Щеше ли да се съгласиш, ако бяхме сами?
	След няколко „хмм“ и „исках да кажа“ тя най-после се спря на „може би“.
	Той отново тръгна, като се опитваше да я предпази от клоните, и измърмори:
	— Е, ще трябва да го запомня.
	— Ще се нараниш.
	Сойер изръмжа презрително.
	— Ти си съвсем лека.
	Макар да не беше никак дребна, тя оцени комплимента.
	— Имах предвид, като ме носиш из гората в такава тъмнина. Рискуваш да се блъснем в някое дърво или да се озовем в реката.
	— Аз имам особено зрение, ако си спомняш. Освен това мога да намеря реката и със затворени очи.
	— Като се ориентираш по какво? По шума на водата? — Тя се напрегна, но успя да чуе само смеха и разговорите около огъня и нежното свистене на вятъра.
	— По него и по странното усещане. — Неохотата в гласа му я заинтригува.
	— Усещане?
	— Не се смей, но за мен реката е олицетворение на вечността. Тя е… жива. — Носталгичната нотка в гласа му не я изненада. В крайна сметка това беше мъжът, който засади лехи с цветя за починалата си майка.
	Всичко в гърдите й сякаш пееше. Със сърце в гърлото, тя го целуна по бузата и обви плътно ръце около врата му.
	— Стигнахме.
	Плисканото на водата заглушаваше писъците на цикадите и шума от тълпата. Регън почти нищо не виждаше, но беше сигурна, че той се спуска в сухото дере. Вкопчи се в него по-силно.
	— Недей да се притесняваш толкова. Вярваш ми, нали? — попита Сойер.
	Превъзходството, което в тъмнината имаше над нея, означаваше, че с изключение на въпросителния му тон, тя нямаше никаква представа какво мисли той. Въпросът имаше много по-широк смисъл от контекста на това да го остави да я пренесе през гората. Наистина ли му имаше доверие?
	В интерес на истината… не беше сигурна. Но всичко, което й каза онзи следобед, изглеждаше искрено. Искаше да му повярва. Освен това вече не беше тийнейджърка, заслепена от любов. Този път щеше да държи очите си широко отворени и защитните си сили в готовност.
	Регън кимна и той продължи по склона. Ромонът на реката се усилваше, а лунната светлина се процеждаше между дърветата и се отразяваше върху повърхността на водата. Гледката беше магическа.
	Сойер я пусна на земята, но когато се обърна към него, й направи знак да мълчи и прошепна:
	— На отсрещния бряг има гнездо на бухал. Ако сме достатъчно тихи, може да го видим.
	Тя се облегна на ствола на близкото дърво. Бор, ако се съдеше по кората и миризмата. Загледа се в мъжа, който наблюдаваше съсредоточено водата. На оскъдната светлина лицето му изглеждаше тържествено и замислено. Ролята, която играеше в града, беше на приятелски настроен шегаджия с винаги готова усмивка.
	Но тя познаваше и другата му страна. Макар да беше сигурна, че не й е казал всичко, беше споделил с нея повече, отколкото другите знаеха за неговия живот след смъртта на родителите му. Борбата за оцеляване, тъгата, желанието да успее. И отговорността да задържи несговорчивите си брат и сестра заедно, когато всичко заплашваше да се счупи.
	Регън имаше привилегията да се докосне до онази част от него, която никой друг не познаваше. Но бе захвърлила всичко, защото не й достигаше смелост. Горещи сълзи опариха очите й.
	— Ето, гледай. — Сойер посочи към реката и тя откъсна поглед от него точно навреме, за да види как огромна бяла птица само на няколко сантиметра от водата разтваря безшумно криле. Издигна се с красота и грация, които предизвикаха друг вид сълзи, и кацна на един клон. Крясъкът й я стресна след тихия полет.
	— Откъде знаеше? — Стараеше се да говори тихо и махна с ръка.
	— Понякога, когато не можех да заспя, идвах тук.
	— На лов?
	Бухалът се обади отново. След кратка пауза дойде и отговорът:
	— Да намеря покой, предполагам.
	Вероятно след признанията им онзи следобед той се чувстваше объркан, притеснен и изпълнен с надежда точно колкото и тя. Обви ръка около врата му, за да облекчи болката, която долавяше у него.
	Очите й бавно се затвориха. Нямаше нужда от светлина, за да намери устните му. За нея той беше олицетворение за вечност толкова дълги години, че можеше да открие пътя към него дори в най-тъмната нощ. Целувката им беше проста, сладка, с привкус на тъга.
	— Ще дойдеш ли вкъщи с мен? — попита той с устни върху нейните.
	Въпросът разпали искра в тялото й и изпепели меланхолията на момента.
	— Да, моля те.
	— Станала си истинска дама. — Той разроши с пръсти косата й. — Спомням си едно момиче, което не се страхуваше да изглежда малко диво в задната част на пикапа или на лодка.
	— Няма да се забърквам с теб върху борови иглички, докато половината Котънблум, Луизиана, е на един хвърлей разстояние. — Опита се да звучи нравоучително, но не издържа и се засмя тихо.
	Сойер плъзна устни по челюстта й и я захапа леко по врата. От топлия му дъх по тялото й премина трепет.
	— За първи път съм напълно съгласен с теб. Искам една цяла нощ в голямо легло. Какво ще кажеш?
	Двамата никога не бяха имали нито едното.
	— _Да, моля те._
	Той се засмя гърлено и Регън извика, когато я вдигна отново. Вместо да се насочи обратно към огъня и колата си, я отнесе до водата и я пусна на земята. Усети под краката си хладен метал. Беше я качил в лодка.
	— Твоя ли е?
	— Не бих откраднал чужда, Регън — поклати обидено глава, но със зле прикрит хумор, и скочи на борда, разклащайки лодката. Тя пусна обувките си и се вкопчи в ръцете му.
	— Кейд и Монро дойдоха с нея направо от сервиза. Ще се приберат с джипа ми.
	Поведе я към задната част, докато бедрата й се опряха в металната седалка. Тя седна, обу сандалите и намери страничните дръжки. Той се наведе, отблъсна лодката от брега и мина покрай нея, за да стигне до кърмата.
	Нощта се спускаше като плътна пелена зад нея, но неговите движения бяха точни и уверени. Двигателят изръмжа тихо и вятърът развя косата й. Дърветата оредяха и вече можеше да види високите брегове и широката част на реката, в която се движеха.
	Сойер зави наляво към друг разклон, доста по-тесен, в който буйно течащата вода оплиска ръцете й.
	Кеят се появи в далечината и белият силует на къщата му засия на лунната светлина. Но той насочи лодката направо към сушата, вместо към малкия пристан.
	— Стой така за минута.
	Заобиколи я, изтегли лодката на брега и я завърза за едно дърво. Когато се върна, тя се изправи и Сойер отново я вдигна на ръце. Чуваше как гази из плитчините, докато стигна до разкаляната земя. Бяха изминали само две седмици, откакто на същото това място прибързано го обвини в опит да саботира доматите й.
	Сега мъжът, когото мислеше, че мрази, я носеше към дома си и освен ако не бе разчела погрешно сигналите му, имаше намерение да я задоволи напълно. Нервите й се обтегнаха. С изключение на бързия, вулгарен секс до стената, тази нощ щеше да бъде първата, която прекарват заедно от много дълго време.
	Какво изобщо означаваше това?


>	Глава осемнадесета

	В ръцете му Регън беше желана тежест, която го държеше здраво на земята. Сойер потърка брада в слепоочието й. Естественият й възбуждащ аромат се смесваше с миризмата на пушек. Не беше сигурен дали ще се съгласи да тръгне с него към тъмната гора, още по-малко пък — нагоре по реката.
	Кейд и Монро щяха да докарат джипа му по-късно и бяха строго инструктирани да не ги прекъсват, ако колата на Регън е все още отвън. Нервите и очакването се бореха в него, както навремето, когато беше с нея като тийнейджър. Очевидно някои неща не се променяха.
	За разлика от други. Сега бяха зрели хора и вместо да крадат малко време на задната седалка на пикапа, на одеяло под някое дърво или в лодката му, той разполагаше с огромно легло на горния етаж и цялата нощ.
	Пусна я на земята, щом стигнаха вътрешния двор, където опасността да се спъне беше по-малка. Задната врата беше отключена. Подкани я с жест да влезе първа, докато той развърза и събу калните си ботуши. Осветлението в коридора хвърляше бледи отблясъци. Напрежението му растеше. Прекара длани по дънките си.
	— Искаш ли питие или нещо друго? — Той влезе в стаята, отвори шкафа и извади една бутилка. — Имам малко от оня „Джак“, който обичаш.
	— Няколко глътки ще ми дойдат добре. — Регън се залюля на високите си токове. Погледът му се плъзна по стройното й тяло.
	— Имаш най-невероятните крака. Винаги е било така. — Мисълта се изплъзна през филтъра на устата му. Когато раменете й се отпуснаха и на устните й се появи лека усмивка, той се зарадва, че я бе изрекъл, без да се замисли. Това беше една от редките й искрени усмивки. Въпреки че широките заучени гримаси можеха да печелят избиратели, те скриваха истинските й чувства. Докато тази, която идваше отвътре, повдигаше само единия ъгъл на устата й, образуваше трапчинка върху бузата й и го караше да се чувства така, сякаш споделяха някаква интимна шега.
	— Предполагам, трябва да благодариш на майка ми.
	— Следващия път, когато се сблъскам с нея, непременно ще го направя.
	Усмивката й угасна.
	— Няма нужда.
	Какво означаваше това? Дали тя не искаше да крият отношенията си както някога? Поколеба се, преди да й подаде чашата с малко уиски.
	— Наздраве.
	Чукнаха се и тя отпи глътка. В погледа й, обърнат към него, неволно се прокрадна закачлив флирт. Или пък съвсем умишлено. Прочисти гърлото си и прекара език по горната си устна. Сойер едва не се задави.
	— Моят вандал определено има вкус. Това е единственото, което е задигнал.
	— Какво имаш предвид?
	— Уискито. Държах го в шкафа. Нищо друго не липсва.
	Той изпи остатъка от питието, остави чашата и се облегна на кухненския плот.
	— Много странно.
	Регън прекара пръст по стъкления ръб.
	— Когато ме остави за малко сама на празненството, случайно се натъкнах на Хийт Парсънс.
	Ръцете му стиснаха здраво ръба на плота. Дори споменаването на името го напрягаше. След драмата между Хийт, Тали и Наш му се искаше негодникът просто да изчезне.
	— Досаждаше ли ти?
	— Всъщност, не. Но се запитах дали именно той не е човекът.
	— Човекът?
	— Онзи, от градината на майка ми, който вероятно е разбил и студиото. Ако е така, може би е подпалил и беседката и е срязал кошовете за раци.
	— Без съмнение, той е истински задник, но да е чак толкова тъп?
	— Безнадеждността често ни кара да вършим глупости. Може ли да се каже, че е отчаян?
	— Нямам представа — погледна я в очите Сойер. — Но какво би спечелил?
	Регън сви рамене, вдигна питието си и го пресуши.
	Той взе чашата и обви ръка около кръста й. Не искаше Хийт Парсънс, фестивалите или нещо друго да ограбят вечерта.
	— Знаеш ли какво? — Разтвори краката си по-широко, докато бедрата им се докоснаха, притегли я към себе си и обхвана по-плътно талията й. Тя подпря лакти на гърдите му и сложи длани върху раменете му.
	— Какво? — попита тихо, втренчила поглед някъде в гърлото му. Изглеждаше млада и неуверена, което отново го върна назад към първия път. Милата невинност на докосването и опияняващото приветствие на тялото й.
	— Не искам да мисля за нищо и за никого, освен за теб. Хайде да оставим всичко останало за сутринта.
	Регън преглътна с усилие и вдигна поглед.
	— Сутринта?
	— Аха. Искам те цяла нощ в леглото си. Някакви възражения, госпожо кмет?
	Нещо проблесна в очите й. Сойер се надяваше, че е вълнение и възбуда, но колебливото поклащане на главата й го накара да се запита дали над всички чувства не вземаше връх страхът.
	— Ще се погрижа добре за теб. Не е нужно да се притесняваш за нищо. — Наведе се и все така притискайки я към себе си, я принуди да заотстъпва назад, следвайки ритъма на крачките му.
	Когато стигнаха вратата, водеща към коридора, той я обърна, сложи ръце на раменете й и я поведе към тъмното стълбище в далечния край. Държеше я здраво, сякаш се страхуваше, че ако я пусне, тя ще се втурне към свободата.
	На втория етаж Регън спря и се огледа.
	— Никога не съм идвала тук.
	Думите й го стреснаха. Разбира се, че не. Той купи селската къща много след като завърши колежа. Още щом прекрачи прага й първия път, долови ехото на спомените. Представи си как собствените му деца тичат из коридорите и играят край реката или в гората. Нищо от това не се случи, но си остана негова мечта. Просто не бе намерил подходящата жена. Все още.
	Въпреки че никога не бе пристъпвала по дъсчения под към леглото, в сънищата му тя обитаваше този дом. Много пъти бе идвала неканена, за да го тормози нощем по своя очарователен начин. И почти винаги се събуждаше разочарован и гневен. Ядосан на нея за това, че е само част от въображението му, и на себе си, че е неспособен да продължи напред.
	— Спалнята е в края на коридора. — Обви плътно ръка около кръста й, благодарен, че беше реална. От плът, кръв и огън.
	Регън направи малка крачка, после още една. Сойер я последва със свито сърце и стегнати дробове. С върха на високите си сандали тя отвори вратата и двамата застанаха на прага. През разтворените завеси лунната светлина смекчаваше очертанията на мебелите.
	— Не е толкова изискана, колкото твоята. — В изплъзналите се думи се прокрадна стеснение.
	— Не е — погледна го закачливо тя, като се сгуши под рамото му и го прегърна през кръста. — Но ти подхожда. Никакви излишни украшения. И все пак как преживяваш без няколко разхвърляни наоколо красиви възглавници?
	Измъкна се от прегръдката му и влезе в стаята. Облегнат на касата на вратата, той я наблюдаваше как обикаля владението му с чувство за собственост и задоволство, което го разтревожи. Тя включи малката лампа върху скрина. Мека светлина изпълни пространството. Там имаше само една снимка. Стара фотография на семейството му, преди всичко да отиде по дяволите. Наведе се, за да докосне лицето му.
	— Виж колко сладък си бил. — Усмивката, която му отправи, беше мила и той изпита желание да я прегърне и да зарови лице във вълните на косата й.
	Неговото минало беше като някога пълна, цяла снимка, сега навяваща само съжаление и тъга. Някои спомени, като смъртта на родителите му, щяха да останат завинаги болезнени. Но други, свързани с раздялата му с Регън, сякаш плетяха нишки, водещи ги отново един към друг. Колкото повече време прекарваха заедно, толкова счупеното, недовършено място в него постепенно заздравяваше, но си оставаше чувствително.
	— Имаш ли нещо против да се измия? — попита тя.
	— Не, разбира се. Банята е обратно по коридора.
	Закачливата й усмивка стана колеблива и неуверена. Нямаше да се изненада, ако следващото нещо, което чуе, е хрущенето на чакъла под гумите на колата й. Но тя влезе в банята и затвори вратата.
	А сега какво? Да се съблече и да я чака в леглото или щеше да изглежда прекалено неприлично? Бавно изпусна събралия се в дробовете му въздух и избърса длани в крачолите на дънките си. Господи, наистина беше нервен. Най-малкото тя щеше да го сравнява с момчето, което беше някога. Как ли ще се представи? От долното чекмедже на скрина извади две свещи, които използваше, когато токът спре, запали ги и угаси лампата в ъгъла. Увери се също, че има презервативи, в случай че тя настоява да ги използва. Надяваше се да не го направи. Усещането да влезе в нея гол беше невероятно.
	Опъна покривката на леглото и оправи простите възглавници. След като обиколи стаята веднъж, той седна, прекара ръка през косата си, разтърка врата си и се вторачи в дълбока драскотина на пода. Тя се бавеше цяла вечност. Дали не е размислила?
	Тихо ахване откъм вратата го накара да се изправи толкова бързо, че облегалката на обикновения дървен стол се удари в стената. Регън застана на пети и стисна с пръсти яката на ризата си, местейки поглед от леглото, през свещите, към него и обратно.
	Сойер протегна ръка, но не каза нищо. Тя пристъпи и му подаде своята. Лекото й треперене пробуди топло покровителствено чувство. Без да я пуска, обви ръце около кръста й и леко я залюля.
	Нежен смях разтърси тялото й и предизвика трепет в неговото.
	— Няма музика, Сойер.
	— Жалко. Трябваше да съм по-добре подготвен. Ние с теб никога не сме танцували, нали?
	— Не, доколкото си спомням. — Тя се отпусна в прегръдката му и долепи устни до челюстта му.
	— Толкова исках да те придружа на бала.
	Регън се отдръпна, за да надникне в очите му.
	— А аз си мислех, че предпочиташ да не идваш.
	— Мечтаех да наема голяма лимузина и с огромен букет да те взема от къщата на майка ти, да танцуваме цяла нощ, а после да отидем в някоя хотелска стая, където ще можем да се усамотим и да го направим за първи път в легло.
	В очите й проблесна тъга, но и разбиране.
	— Ти нямаше толкова пари и аз го знаех.
	Макар и истина, от това все още болеше.
	— Искаше да ме пощадиш или майка ти просто се е срамувала да те видят с мен в смокинг под наем и стария пикап на Кейд?
	— Не бих се притеснила нито от пикапа, нито от букета, лимузината или хотелската стая, но майка ми не искаше да сме заедно и след като бях наясно с положението ти, реших, че ще е по-лесно за всички, ако не те поканя. — Тя плъзна длан върху сърцето му и проследи с поглед движението. — А трябваше да отида с теб. Постъпих като страхливка.
	Той спря да се люлее и покри ръката й със своята.
	— А сега?
	— Знам само, че ме караш да се чувствам смела. Да искам да поемам рискове. Което не означава, че не съм уплашена.
	Разбираше я, защото същите чувства терзаеха и него.
	— Аз също.
	Фактът, че най-после се озоваха в една лодка в една и съща река, го успокои. Може би Регън усещаше същото. Напрежението напусна тялото й и тя му отправи познатата половинчата усмивка. Един разговор за бъдещето би развалил момента. Освен това настоящето беше много, много хубаво и той искаше да му се наслади.
	Наведе се да я целуне, избутвайки я заднешком към леглото. Краката й се удариха в матрака, изваждайки я от равновесие. Тя падна по гръб и избухна в смях. Сойер се отпусна върху нея, подпря се на лакти от двете й страни и приглади косата й назад. Лицето й сияеше от същата радост, която го стопляше отвътре навън.
	Крехкото тяло под него се превърна в приятно разсейване. Всичко изглеждаше ново и в същото време познато. На светлината на деня щеше да повдигне въпросите за бъдещето, но тази нощ искаше да проучи една различна магия.


	Богатата гама от чувства й пречеше да разсъждава трезво. Онази част от нея, която в продължение на години бе защитавала глупавото й, уязвимо сърце, я караше да се отдръпне, като сложи спирачки на носещия се с убийствена бързина влак от кипящи емоции.
	Нуждите на тялото обаче отхвърляха разума и логиката. Изви се под тежестта му, притискаща я към мекия матрак. Утре. Утре ще анализира всеки нюанс на тон или дума. А тази нощ щеше да се отдаде на глада за страст и похот, бушуващи в тялото й. Дали ще бъде внимателният нежен любовник, който си спомняше, или щеше да я вземе със същата сила, с каквато до стената разтърси подредения й свят? Нямаше търпение да разбере.
	Сойер се изправи до ръба на леглото и внезапното освобождаване от тежестта му я хвърли във водовъртежа на собствената й неувереност. Той улови ръцете й, целуна дланите й и я повдигна да седне. Насочи вниманието си към лицето й, притисна устни към челото й и погъделичка бузите й с ресници.
	— Съблечи се. — Увереността в гласа му беше нова, очаквана и откровено плашеща.
	По тялото й премина трепет и стигна до всяко нейно нервно окончание, карайки я да настръхне. След него нейният опит беше твърде ограничен, затова нямаше представа какво очаква от нея. Но не беше в състояние да му откаже, затова разкопча трескаво ризата си. Той плъзна леката коприна по раменете й с мазолестите си пръсти, които представляваха приятен контраст с меката хладна тъкан. Смъкна презрамките и прекара палци по костите под шията й.
	— Сега сутиена.
	Дантеленото й бельо беше красиво, но внезапно й се стори прекалено момичешко с розовите панделки в средата и на мястото, където започваха чашките. След два опита, усещайки болезнено настойчивия му поглед, тя се освободи от сутиена. Мъжът въздъхна дълбоко, но не посегна към нея.
	Въпреки че косата й не беше достатъчно дълга, за да прикрие голотата й, Регън спусна вълнистите кичури напред, за да прикрият избилите без съмнение по бузите й червени петна. Идваше ред на късите панталони, затова се изправи с треперещи върху високите си токове глезени. Той отстъпи назад и Регън усети погледа му почти като физически допир. Зърната й се втвърдиха, без да бъдат докоснати. Вече с доста по-бързи движения разкопча шортите и ги захвърли на пода заедно с бикините.
	— Остави сандалите и легни.
	Дрезгавият му шепот я накара да се почувства неудобно. Той беше облечен. Очите й се плъзнаха надолу по тялото му. Видимата издутина под дънките му й вдъхна известно доверие и тя се отпусна върху матрака. Уверена или не, държеше коленете си плътно стиснати, докато лягаше на възглавниците.
	Сойер я наблюдаваше, без да помръдне. Моментът се проточи прекалено дълго. Хладният въздух от вентилатора на тавана галеше кожата й. Чувството, че е прекалено разголена и уязвима, премина в странно усещане. Всяко нейно нервно окончание се присъедини към зова за докосването му.
	Нуждата й нарастваше неудържимо. Да не би да очакваше да му се моли? Очите му се присвиха към нея с изгаряща топлина, а в същото време закачлива усмивка изкриви устните му. Похотливата игра я накара да се извие върху леглото и да плъзне ръце от бедрата към гърдите си.
	— Да ме подлудиш ли се опитваш?
	Сойер съблече тениската си и я захвърли настрани. Дънките бяха смъкнати за рекордно време, отнемайки й удоволствието да го види по бельо, преди да започне да гали с длани настръхналата й кожа от глезените до коленете.
	— Ти, с тези високи токове. — Вдигна единия й крак и целуна прасеца.
	— Какво за тях?
	— Когато след общото събрание тръгна към мен нахъсана и гневна, събуди всякакви мръсни мисли.
	Регън си спомни, че също я бяха споходили няколко такива.
	— Онази нощ ми се искаше да ме притиснеш до стената. Ужасно. Много.
	— Наистина ли? — Дланите му се придвижиха нагоре към бедрата й. — От години имам неприлични сънища с теб, но нещата достигнаха до най-високо ниво на бойна готовност това лято.
	Краката й се стегнаха под външния натиск и тя покри едната му ръка със своята.
	— Сойер, аз…
	— Ще бъда внимателен, мила, обещавам ти, но искам да те накарам да крещиш името ми. Довери ми се.
	Погледите им се срещнаха. В този момент беше готова да му даде каквото поиска. Всичко. Отдръпна ръката си и мускулите й се отпуснаха. Той повдигна тръпнещите й колене и пъхна пръсти под гърба й. Раменете му държаха краката й широко разтворени.
	Усетила устните му, Регън започна да се гърчи от срам и страст. Мъжът изсумтя и я погали, а от ласката му водовъртежът от емоции и физическа нужда се вплетоха в една-единствена нишка. Нишка, която тя улови и държа, докато стигна до края.
	Избухналото удоволствие беше просто и задоволяващо. Може би й се искаше да изкрещи поне малко, но се ограничи до продължителен гърлен стон. Веднага след това дойде прозрението, че след него не се бе доверила на нито един мъж. Колкото и естествено да изглеждаше физическото удовлетворение, последиците винаги бяха чудовищни.
	Но Сойер не я остави да разсъждава върху последствията.
	— Съжалявам, Регън.
	Бедрата замениха раменете му между краката й и косъмчетата на гърдите му дразнеха чувствителните й зърна, предизвиквайки приятна болка.
	— За какво?
	— Ще се погрижа за себе си по-късно. Искам те веднага. Разбираш ли?
	Лежеше върху нея горещ и гол, с изчезнало по някакъв начин бельо. Вероятно се бе разпаднало в хаоса на оргазма й. Струваше й се невъзможно да мисли рационално. Влезе в нея бавно и уверено, но без да преследва собственото си удоволствие, както й обеща. Вместо това се подпря на лакти и се загледа в лицето й. Виждаше ли всички страшни емоции, които бушуваха в трескавото й съзнание? Осъзнаваше ли колко бързо се приближаваше към събарянето на защитните стени, изграждани от нея в продължение на цели десет години? Усещаше ли колко незащитена и уязвима беше пред него и с каква лекота можеше да я унищожи?
	Но не отклони поглед. В един момент нямаше никакво значение, че сърцето й е разголено за дисекция. Той се движеше и тласъците му ставаха по-мощни с всяко повдигане на ханша му. Вкопчи се в широките му рамене, много по-мускулести и стегнати, отколкото си ги спомняше, и притисна високите си токове към гърба му, опитвайки се да му подскаже нарастващата си нужда.
	Отгатнал неизречената й молба, Сойер започна да се движи по-бързо, като влизаше в нея рязко и по-дълбоко. Невъзможното се случи. Тя отново стигна до края. От гърлото й се изтръгна вик, докато се извиваше и гърчеше, теглейки тялото му към своето.
	Веднага щом се успокои, той коленичи между краката й, докато големият му твърд член беше все още в нея. Никога не бе виждала подобно изражение на лицето му. Беше почти плашещо в своята първична, заслепяваща нужда.
	Обхвана с длани стройните й глезени и вдигна широко разтворените й крака. Натисна силно и грубо, но тялото под него се оказа готово и приканващо. Тя опря ръце на таблото на леглото в желанието си да усети всичко. При последния му тласък в стаята се разнесе гърлено ръмжене. Сойер отметна глава назад, сухожилията на врата му се обтегнаха, пръстите му стиснаха нежната плът още по-силно.
	Момчето, на което бе подарила девствеността и сърцето си преди толкова години, се бе превърнало в мъж във всяко едно отношение. Тялото му проблясваше на меката светлина, мускулестите му гърди се издигаха и спускаха тежко, сякаш беше спринтирал към финалната линия.
	Белите й бедра се открояваха на фона на естествено по-тъмния тен на кожата му. Имаше съвършени загорели гърди и рамене. И по-рано през това лято го беше виждала гол до кръста, но сега имаше възможност да го докосва.
	Докато той стоеше над нея със затворени очи, тя прекара ръка отстрани от мишницата до талията му и обратно, после я притисна към сърцето му. То биеше учестено. Той пусна единия й глезен и покри пръстите й с длан, но не я погледна.
	Въпреки силата си, тялото му потръпваше. Някакво женско задоволство, каквото не беше изпитвала от първия им път заедно, я накара да изпусне продължителна, дълбока въздишка, за да овладее водовъртежа от емоции.
	Сойер най-после отвори очи. Никой от двамата не помръдна. Нито заговори. Бурният им секс до стената в къщата й беше физическо освобождаване на вентила срещу напрежението, натрупано през цялото лято. Но този път всичко изглеждаше различно.
	Раздвижи се пръв, като една по една пусна обувките й на пода, без да откъсва очи от нея. Връзка, много по-силна от физическата, която оставаше непокътната дори когато се отдръпна и се изтегна в леглото. Регън обърна глава така, че да продължат да се гледат. Той се подпря на едната си ръка, а другата зарови в косата й. Електрическият заряд във въздуха изчезна, оставяйки я изненадващо спокойна, макар да лежаха съвсем голи върху завивките.
	— Имаш ли някаква идея колко пъти съм си представял как лежиш в леглото ми с коса, разпиляна върху възглавниците?
	Прилив на сила, предизвикан от признанието му, премина през тялото й.
	— Откакто те спипах в тъмнината с крадливите ти зайчета?
	Той изсумтя, но не й отговори направо:
	— Онази нощ долови ли онова, което се зараждаше между нас?
	Регън отпусна ръка между бедрата му и прекара пръсти по все още твърдия му член.
	— Да, усещах го през цялото време.
	Усмивката й накара кафявите му очи да заблестят, но изражението му остана сериозно:
	— Направо бълваше огън заради безценните домати на майка ти.
	— Вие се опитахте да провалите фестивала ми.
	Сойер се засмя презрително:
	— Загубата на майка ти нямаше да вкара прът в бизнеса на останалите местни доставчици.
	— Тогава защо толкова държеше да ги унищожиш?
	— Защото никога не е смятала, че съм достатъчно добър за теб. Исках да я нараня.
	— Даже след толкова време?
	Избегна отговора, като обсипа едната й гърда с целувки, приближавайки се към центъра. Регън не знаеше как е възможно тялото й да иска още, но гърбът й се изви като дъга. Той засмука зърното й, като в същото време дръпна силно косата й и болката в скалпа по някакъв начин подсили удоволствието.
	— О, господи! — задъханото възклицание го накара да се усмихне.
	— Бях забравил колко си отзивчива към мен. — Лека сянка изтри усмивката му. Неувереността му я изненада. Тя зарови пръсти в косата му и придърпа лицето му към своето.
	— Аз също.
	Впи устни в нейните в опияняваща яростна целувка, която я накара да изстене. Мятането между любовната игра и неутолимата страст беше нещо съвсем ново, за разлика от реакцията й на всеки негов допир. Детинските чувства нямаха място между тях.
	— Не си уморена, нали? — Устата му се движеше върху нейната и тя по-скоро усети, отколкото чу думите.
	Отново правиха любов. Този път я остави отгоре да го язди и да определя ритъма, докато изживее своето удоволствие, след това я насърчаваше с ръце върху ханша към по-резки и по-силни движения, за да стигне до оргазъм и той.
	С преситено, изтощено тяло Регън все още дишаше тежко, когато той я пъхна под завивките и я привлече към себе си. Тя се обърна на другата страна със затворени очи, останала без кости и без сили, но щастлива. Показалецът му се плъзна по гърба й, сякаш съединяваше безразборно разхвърляни точки.
	— Помня всяка една от луничките ти — прошепна той и я целуна по рамото.
	— Винаги съм ги мразела. Мама ги наричаше недостатък и твърдеше, че са провалили шансовете ми да стана Мис Мисисипи. Непрекъснато ги мажеше с лимонов сок.
	— Майка ти е… друго нещо. — Процеждащата се ирония не я изненада.
	— Знам, че понякога прекалява, но ме обича. Така си мисля.
	— Може би дори прекалено много. Не иска да те пусне. При мен или в света.
	Тя се обърна, за да го погледне.
	— Какво искаш да кажеш?
	— Според нея нито един мъж не е достатъчно добър за теб. Но аз бях най-ужасният й кошмар. — Отметна кичур коса назад и продължи: — И ако се съди по реакцията й онази сутрин, нищо не се е променило.
	— А ти искаш ли? — Не знаеше какво точно пита, но зачака напрегнато отговора.
	Сойер се изтегна по гръб и сложи ръце под главата си.
	— Мисля, че трябва да престанеш да се съобразяваш с нея и да вършиш само това, което те прави щастлива. Впрочем какво е то?
	_Ти._ Не изрече единствената дума, която вероятно щеше да го накара да се втурне гол към блатата.
	— Горда съм с всичко, което постигнах в Котънблум. Мисля много за състоянието на Мисисипи като цяло. Бедността, високият процент неграмотност, домашното насилие.
	Той надигна глава от възглавницата:
	— Аха. Искаш да се кандидатираш за щатските избори.
	Не беше казала на никого. Дори на Монро. Документите, които трябваше да попълни, бяха скрити на сигурно място в офиса й. Но как се досети толкова лесно?
	— И не ме мислиш за луда?
	— Луда? Миличка, реших, че си изгубила ума си, когато искаше да се разправиш с онези диваци в Джексън, но Мисисипи ще извади късмет с представител като теб. Ако това, което направи за Котънблум, е някакъв показател, този щат може да задмине дори Луизиана.
	Зад закачливия му тон се криеше искрено възхищение. Той вярваше в нея. Винаги бе вярвал.
	— Но мама…
	— Не й казвай. Или пък й кажи, но приеми, че ще се опита да те разубеди. Ти можеш да го направиш, Регън.
	Тя сложи глава на рамото му и преметна краката и ръката си върху него. Неговата увереност не трябваше да означава толкова много, но за нея означаваше всичко. Всяка цел й се струваше постижима. Дори разпалването на нещо, което смяташе за превърнато в пепел. Но въгленчето трябваше да бъде разпалвано. Беше ли вече готов за въпроси относно това какво правят и накъде отиват?
	Сойер я притегли към себе си и въздъхна. Времето щеше да разкрие намеренията му. А дотогава не й оставаше нищо друго, освен да стои близо до него. Когато бяха заедно като деца, дори през ум не й минаваше, че връзката им някога ще приключи. За последен път го направиха набързо на задната седалка в пикапа на брат му. Забавно и лекомислено, преди да заминат за престижните колежи. Програмите им ги държаха разделени по няколко седмици, позволявайки на майка й да хвърля семената на съмнението, както планираше упорито от дълго време.
	Ако тогава знаеше, че това е последната им среща, щеше ли да бъде по-настоятелна? Щеше ли да изтръгне обещания и сама да даде такива? Или беше най-добре да не знае кога ще настъпи краят?
	Притисна се силно към него с надеждата, че сълзата й, стекла се на рамото му, ще остане незабелязана. Дори когато дишането му стана равномерно, тя се насили да остане будна, за да се наслади на усещането от тялото му до своето и на топлия прием, който намери в прегръдките му дори и само за една нощ.


>	Глава деветнадесета

	Събуди го тихо сумтене и усещане за някаква сладка мекота, сгушена в него. Преди да отвори очи, си пое дълбоко въздух, измъчван от смътно чувство на меланхолия. Някои неща се бяха променили, но не и ароматът й, който го бе пленил още при първата им среща. Невинност и съблазън се преплитаха по странен начин и превръщаха Регън в нещо уникално и единствено.
	Прокле светлината, процеждаща се през завесите. Ако удоволствието, изживяно с нея, не беше толкова изтощително, щеше да остане по-дълго буден и да я примами за още един рунд. Но нуждата от почивка на тялото надделя над желанието.
	Видения от сънищата нахлуха в съзнанието му. Те бяха населени от Регън, но нямаха нищо общо с еротичните фантазии, с които се бореше почти всяка нощ. Вместо това в тях отекваше ехото на събитията, случили се след раздялата им. Убийствена самота дори когато тя спеше в прегръдките му.
	Какво ще стане, ако откаже да я пусне да си тръгне, докато не се съгласи, че станалото между тях не е епилог на предишните им отношения, а ново начало? Дали щеше да я уплаши? Не, това приличаше на отчаяние.
	Дръпна чаршафа и разкри съвършените й гърди. Зърната им се втвърдиха, сякаш усетили възхищението му.
	Ако погледнеше назад към последните няколко години от живота си, би могъл да се запита каква част от стремежа му да успее, да стане директор на фабрика и енорийски настоятел се дължеше на желанието му да се докаже пред нея, пред майка й, пред семейството си и пред себе си.
	Смъртта на родителите му го порази толкова силно, колкото Кейд и Тали, но той беше оптимистът, от когото се очакваше да премине през всичко с усмивка. Докато брат му се жертваше в името на семейството, от него искаше единствено да продължи живота си. Училище, образование, спорт. Усилието да не го разочарова и да помогне с нещо на близките си го задушаваше.
	Сойер беше този, който настояваше да се хранят заедно. Да разговарят и да играят различни игри. Той беше спойката. Братът, с когото Тали споделяше, наранена от предателството на Кейд. Онзи, който го убеди да се върне у дома, когато имаше нужда от семейство, но гордостта му пречеше да се извини.
	С Регън можеше да се усмихва и да споделя проблемите, с които не искаше да товари и без това наранените си близки. Тя го прегръщаше, утешаваше го и го целуваше. Плачеше и се смееше с него.
	И през цялото време го преследваше смазващото чувство, че не е достатъчно добър. Умори се да се усмихва, да се преструва и да се чуди дали най-после е постигнал нещо. Но как да я попита, без да разкрие сърцето и намеренията си?
	Никой от двамата не беше готов за това. Което не означаваше, че няма да се опита да я убеди по някакъв друг начин, че са родени един за друг. Ще й го покаже, ако не може да го каже. Тялото му се зареждаше от допира и усещането за нейното. Докато се обръщаше да я погледне, пъхна коляното си между краката й. Въпреки че очите й бяха затворени, тя се изви към него и втвърдените й зърна се притиснаха към гърдите му.
	Всички въпроси дали е будна се изпариха, когато ръката й се обви около члена му и го насочи към влажния вход. Когато влезе в нея само няколко сантиметра, Регън отвори очи и изстена тихо. Не можеше да определи дали от удоволствие или от болка.
	— Боли ли? — През нощта я облада два пъти, при това доста грубо. Може би сега трябваше да й се реваншира за необузданата си страст.
	— Малко, но те желая.
	От тресавището на нуждата спомените за първия им секс изплуваха в съзнанието му. С един тласък я изпълни докрай и двамата свършиха едновременно с въздишка. Той отметна влажен кичур коса от челото й. Не искаше да се движи, нито това, което се зараждаше между тях, да изчезне, както когато бяха по-млади.
	На долния стаж някой тропаше. Двамата застинаха в леглото. Пашкулът на тяхната нощ беше разкъсан.
	— Сойер? — разнесе се из къщата гласът на Тали. Със сестра му трябваше да проведат дълъг разговор за личното пространство. — Къде си, по дяволите? — По стълбите се чуха бързи стъпки, но внезапно заглъхнаха.
	Регън се отдръпна като ударена от ток и запълзя за дрехите си, повтаряйки отново и отново: „О, господи!“. Макар присъствието на момичето и опасността да го хване със смъкнати панталони да охлади страстта му, все още му се искаше да я притегли в прегръдките си и да я успокои. И какво толкова, ако Тали разбере за тях? Нямаше ли скоро да научат всички?
	Освен ако нямаше „тях“. И ако Регън се срамуваше и не искаше никой да знае, че са били заедно. Изправи се и бавно нахлузи дънките, без бельо, опитвайки се да прецени реакцията й.
	Очевидно паниката бе взела връх над всички останали емоции. Когато тя се приближи, за да вземе обувките си, той сграбчи китката й.
	— Какво се стегна толкова? Това е Тали.
	— Точно затова.
	— Ще те видя ли пак?
	Зад шока се надигнаха и други чувства, но както винаги, тя си оставаше загадка.
	— Разбира се, ще се уговорим или нещо такова. — В тона й имаше примамка, но Сойер не беше сигурен какво се опитва да улови. Затърси в думите й скрит смисъл. Дали не означават, че ще очаква да й се обади някой ден? Да я покани на среща? Или има предвид проклетите фестивали?
	На стълбището сестра му прочисти шумно гърлото си и ехото на звука отекна в коридора.
	— О, господи, аз ей сега ще…
	Регън се отскубна от хватката му и се втурна към вратата, блъскайки бравата няколко пъти, преди да излезе. Той я последва бос и гол до кръста. Изобщо не го интересуваше какво ще си помисли Тали, но за нея очевидно това имаше значение.
	Сойер наблюдаваше оттеглянето й от предната веранда под вече прежурящите слънчеви лъчи. Прокле съдбата, себе си и ненавременната поява на сестра си. В миналото неочакваните й посещения не представляваха проблем, тъй като никога не водеше жени в дома си. По-лесно и по-удобно за бягство. Но сега бягаше Регън.
	Затръшна силно вратата на връщане в кухнята. Тали прояви достатъчно здрав разум да изглежда смутена:
	— Опа! Съжалявам, братле. Мислех, че вие двамата само се опитвате да разгадаете мистерията около саботьора на фестивалите.
	— Силно казано. Изглежда, Наш ти влияе добре.
	Гневът изтри всяко извинение от лицето й, оставяйки горчивина, която много му напомняше за Кейд, преди да се върне у дома и да открие Монро. Отвори уста на свой ред да й се извини, но тя го изпревари:
	— Не знам защо, но не мисля, че ще откриеш самоличността му, като спиш с врага. За твое сведение, започнах занимания със специалист заради дислексията. Оказа се, че никога не съм била неграмотна, тъпанар такъв.
	Въпреки скръстените пред гърдите ръце и заплашителното изражение, той я прегърна през раменете.
	— Извинявай, Тали. Излях разочарованието и безсилието си върху теб. И все пак можеше да дойдеш и в друг момент.
	Тя го избута назад с пръст.
	— Грубиян! Иди да сложиш някаква риза. Нямах представа, че вие двамата пак сте се събрали. Когато видях колата й отвън, реших, че може да имаш нужда от подкрепление. — Повдигна рамене и върху лицето й отново се изписа разкаяние.
	— Не съм сигурен, че сме се събрали.
	— Но правихте секс. Това няма нищо общо с фестивалите.
	— Просто се забавлявахме. Нищо повече. — Веднага щом изрече думите, той ги определи като лъжа. Какво, по дяволите, _бяха_ правили двамата с Регън? Да, трябваше да е забавно. Но беше нещо повече от секс от типа „разбира се, ще се видим пак“. Беше по-скоро „искам те всяка нощ в леглото си“. Поне за него.
	— Еее, добре — проточи подигравателно Тали. — Щом тя те прави щастлив, продължавай в същия дух.
	Искаше му се да не е толкова рано и да изпие нещо, замъгляващо ума. Вместо това сложи кафе, облече се и седна срещу нея до старата им маса.
	— Великодушното ти отношение към Регън ме изненадва. Мислех, че не я понасяш.
	— Не е вярно.
	Сойер изви саркастично очи към нея.
	— Добре де, наистина хранех лоши чувства към нея, но историите на Наш промениха мнението ми. Ако си решил да имаш сериозна връзка с нея, заставам зад теб.
	— Шокиран съм.
	Тя се наведе през масата и го бодна с пръсти:
	— Но ако те нарани отново, ще вържа сурово месо около врата й, ще я завлека към блатата за безупречната й коса и ще я хвърля на алигаторите. — Усмихна се сладникаво, стана и си наля кафе.
	— Уау! Е, радвам се, че си на моя страна.
	Тали се върна с две вдигащи пара чаши. Дори само ароматът беше в състояние да го ободри.
	— Всъщност вие двамата срещате ли се? Или това е само еднократен акт, колкото да съживите миналото?
	Той извърна лице от проницателния й зелен поглед. Дали Регън съжаляваше за споделената нощ?
	— Не знам какво иска _тя_, но аз се надявам да не е нещо мимолетно.
	— Ще разбереш. За бога, ти си дипломиран инженер.
	— Ако дойде с инструкция за употреба.
	За момент се гледаха мълчаливо. Регън беше загадка, която нямаше да разреши на чаша кафе със сестра си. Имаше обаче нещо друго, с което Тали би могла да му помогне.
	— Вие с Хийт имахте доста бурни отношения — бръкна в старата рана колкото може по-предпазливо.
	Въпреки че не помръдна, обзелото я напрежение пролича в гласа й:
	— Може и така да се каже. Защо?
	— Той не изглежда много надежден и разумен човек.
	— Съгласна съм.
	— Всъщност няма да се изненадам, ако скоро си има проблеми с правосъдието.
	— Опитваш се да ме накараш да се чувствам като идиот, че съм излизала с него, или най-после ще стигнеш до същността?
	— Извинявай, сестричке. Работата е там… — Сойер завъртя кафената чаша в ръце.
	— За бога, хайде, изплюй камъчето.
	Той вдигна очи към нея, за да вади реакцията й.
	— Възможно ли е Хийт да стои зад проблемите, които имаме с двата фестивала?
	Погледът й пламна, ъгълчетата на устата й се извиха надолу. Тали примигна няколко пъти.
	— Имам предвид, дали е способен на това? Със сигурност. Но защо?
	Изненада замени раздразнението й.
	— Този въпрос постоянно се върти в главата ми. Регън мисли, че именно Хийт може да е мъжът, когото е забелязала до къщата на майка си преди две седмици.
	— Съмнявам се, че е успяла да го разпознае.
	— Не е видяла лицето му, но го е подгонила. Запомнила е силуета и начина, по който се движи. Очевидно опитът й от участията в живи картини я е превърнал в експерт по поведението на хората.
	Тали забарабани с пръсти по повърхността на масата, издавайки вълнението си.
	— Хийт е просто един позьор, който се прави на мъжкар. Но какво би спечелил? Освен ако някой му плаща да провали събитието.
	Сойер отвори уста и веднага я затвори. Възможно ли е негодникът да е мускулите, а друг — мозъкът? Но като се замисли, не успя да си го представи да реже и лепи букви в писма с неясни заплахи.
	Тали погледна часовника и се изправи.
	— Трябва да тръгвам. Искаш ли да поговорим за нещо друго?
	Брат й я изпрати до вратата на кухнята.
	— Не знаеш къде живее, нали?
	— Не. Изрязах този тумор от живота си. Изгоних го от фитнеса и го заплаших със забранителна заповед.
	Сойер успя да прикрие изумлението си. Макар да знаеше, че отношенията между сестра му и Хийт са доста изострени, нямаше представа, че са стигнали дотам.
	— Оттогава досаждал ли ти е?
	— Не би посмял — отвърна тя мрачно, сякаш почти й се искаше да опита. — Майка му и баща му може би знаят къде се е покрил. Или приятелят му Брайс.
	Той й махна за довиждане и отиде да се преоблече. Имаше два избора: да открие Хийт или да намери Регън. Със скоростта, с която изскочи от леглото му сутринта, можеше да постави световен рекорд.
	Да разбере дали Хийт е замесен, би му осигурило оправдание да й се обади по-късно. Може би тогава ще знае какво да направи или да каже. Извади телефона си и написа съобщение на Кейд. Двайсетина минути по-късно паркира пред къщата на Монро. Брат му отвори входната врата още преди да почука. Ароматът на палачинки и бекон го привлече вътре като песен на сирена.
	— Грабвай една чиния. Правя още. — Кейд заобиколи плота и обърна с подхвърляне златистите кръгове. Приятелката му не се виждаше никъде.
	Чувствайки се отново като дете, Сойер застана до него с празна чиния в ръце. Остави го да извади всички палачинки в нея. Лукавата усмивка не му убягна, но му беше все едно. Най-отгоре брат му добави две парчета бекон, изпържен точно както го обичаше.
	Настани се на висок стол до плота, поля палачинките със сироп и започна да се храни. Взрив от спомени избухна в главата му и всичките — хубави. Първо, как се събужда от миризмата на пържено в неделя сутринта и изтичва от стаята, за да види майка си по халат в кухнята. После Кейд, продължил традицията, след като се преместиха в разнебитената каравана. Брат му, едва прибрал се от третата смяна, и те двамата с Тали в спалнята, която деляха, събудени от аромата на бекон. Смехът и историите, споделени около издрасканата маса, стояла някога в родния им дом, в караваната, а сега и в собствената му къща.
	— Винаги си правил най-хубавите палачинки. Каква е тайната ти?
	— Любов. — Кейд му намигна и в гърлото на Сойер се надигнаха неканени сълзи. Това беше отговорът, който даваше и майка им.
	Сведе глава и пъхна парче бекон в устата си, за да прикрие внезапния изблик на емоции. От дете не беше плакал на рамото на брат си.
	Монро се появи откъм коридора по шорти и тениска, боса и с влажна коса. Възнагради го с една от приятните си слънчеви усмивки, пълна противоположност с мрачните гримаси на Кейд. Все пак брат му бе придобил някакво чувство за ведрина и лекота, след като се върна в Котънблум и се влюби в нея.
	— Здрасти, Сойер.
	— Извинявай, че ти отнемам Кейд толкова рано в неделя.
	Жената си сложи три палачинки и се настани на стола до него.
	— Няма проблеми. И без това имах планове да помогна на Регън за нещо. — Обърна се да улови погледа му, но той не й обърна внимание.
	Внезапно се почувства неудобно. Какво щеше да каже Регън на приятелката си за нощта им заедно? Следващата мисъл се оказа още по-неприятна. Дали ще я помоли за съвет? Изобщо ще си направи ли труда да попита? Може би за нея това беше мимолетно изживяване. За него обаче вчерашната вечер промени всичко.
	Лъжа. Промяната настъпи още когато се нахвърли срещу него в тъмнината.
	Никога не бе страдал от сковаващата неувереност, която Регън предизвикваше у него. Не се бе притеснявал за училището, за работата или за жените. Защо сега нещата изглеждаха толкова различни с нея? Усещане за неотложност накара кръвта му да закипи. До фестивалите оставаха по-малко от две седмици и нещо му подсказваше, че трябва да обуздае чувствата си дотогава, но не можеше да си обясни защо.
	Изпразни чинията, но палачинките изгубиха предишната си магическа сила. Измърмори „довиждане“, когато Монро целуна Кейд по бузата и излезе.
	— Исусе, какво не е наред с теб? — попита с половинчата усмивка брат му и се зае да раздига съдовете.
	— Какво имаш предвид?
	Кейд поклати глава.
	— О, моля те! Само едно споменаване на Регън Ловел и започваш да се държиш така, сякаш скоро ще те изведат на разстрел. Предполагам, че нощта е минала впечатляващо добре или се е оказала пълен провал. Кое от двете?
	Сойер бутна празната чиния към брат си, който я сложи в миялната машина. Откога бе станал такъв експерт по сърдечните дела? Предполагаше, че и за това трябваше да благодари на Монро.
	— Мислех, че е първото. Но като се сетя как избяга сутринта, може да се окаже второто. Разбира се, обичайното неудобство на следващия ден се подсили от внезапната поява на Тали…
	Едва сдържайки се, брат му захапа долната си устна между зъбите си.
	— Давай. Знам, че искаш.
	Наситен, кънтящ смях изпълни кухнята, напомняйки за баща им и чичо им Дел.
	— Виж, извинявай. Да не те свари в действие? — Кейд избърса плота и хвърли кърпата в мивката.
	— Не точно. Но Регън се облече и избяга толкова бързо, че закопча ризата си накриво и не успя да си обуе обувките. Искаше ми се да плесна скъпата ни сестричка.
	— Не мога да кажа, че те обвинявам, но ти си виновен, защото й даде ключ.
	— Ще си го взема. Колкото може по-скоро. Впрочем сигурен съм, че Регън ще сподели всичко с Монро, а тя може да ти каже нещо, ако я подпиташ. — Сойер повдигна многозначително вежди.
	— Хайде да си го кажем направо. Значи, ти искаш да изкопча информация от Монро за неща, които най-близката й приятелка й е доверила, и после да я предам на теб.
	Той насочи показалец към брат си:
	— Точно така. Имам нужда от всяка помощ, която мога да получа с Регън.
	— Вярвам ти, но се съмнявам, че Монро ще издаде тайните на най-близкия си човек. — Кейд си наля чаша кафе и седна на стола, освободен от любимата му. — Какво искаш да правим с Хийт?
	Сойер накратко му предаде казаното от Тали.
	— Ще поговорим с родителите му, а после с Брайс, ако се окажем в задънена улица. Като го открием, ще го притиснем малко. Можем да играем доброто и лошото ченге.
	Другият допи кафето.
	— Да действаме. Ти ще караш.
	Щом излязоха на улицата, той наруши мълчанието:
	— Очевидно аз ще съм лошото.
	— Защо да е очевидно? Нека да съм аз. Ти си с мен само за подкрепа.
	Кейд изсумтя:
	— Съжалявам, братле. Не си направен от подходящия материал за тази работа. Ти си типичен американец, при това много добре възпитан. Затова си толкова добър политик, докато аз, от друга страна, натрупах пари, защото бях задник.
	— Страхотно. Но не съм сигурен, че вече си толкова лош, колкото си мислиш — възрази Сойер.
	Брат му облегна гръб на вратата, обръщайки към него само половината си лице.
	— Какво искаш да кажеш?
	— Дори не си даваш сметка, че си мъж под чехъл. — Засмя се, трепна престорено с мигли и продължи напевно: — О, не мога да дойда. Трябва да направя палачинки на Монро, да разтрия краката й, да я изкъпя и да сбъдна всичките й мечти.
	Кейд му показа среден пръст и подхвърли подигравателно:
	— Сякаш ти си в по-добро положение. Би ли помолил Монро да попита Регън дали наистина ме харесва, или не. Моля те!
	С кокалчетата на пръстите си Сойер го удари по рамото. Започнаха да се боричкат, докато едната от гумите се качи на бордюра и той пусна китката на Кейд, за да хване волана с две ръце. Не беше ядосан, нито сърдит. Всъщност се радваше на глупавите братски закачки. Те го връщаха в едни по-добри, по-безгрижни времена.
	— Е, съгласен съм. Ти си лошото ченге — каза той и зави към улицата, на която живееха родителите на Хийт.
	Кейд се засмя и потъна в мълчание, вероятно готвейки се за ролята.
	Семейство Парсънс живееше в застаряващ квартал, но къщите бяха добре поддържани — фермерски двуетажни постройки с керемидени покриви.
	Сойер провери адреса в телефона си и спря пред скромен дом с тухлена фасада и безупречно окосена морава. На алеята беше паркиран вносен, поне десетгодишен седан.
	Двамата се спогледаха, преди да излязат от колата и да позвънят на звънеца. Жена на средна възраст с вдигната на кок черна коса и неделна рокля ги посрещна с любезна усмивка.
	— Здравейте, господа. Мога ли да ви помогна?
	Не отвори вратата с предпазната мрежа, затова не можа да й подаде ръка, но й се усмихна приятелски:
	— Мисис Парсънс? Казвам се Сойер Форнет и съм енорийският настоятел на Котънблум, а това е брат ми Кейд. Извинете, че ви безпокоим в неделя сутринта, но търсим Хийт. Предполагам, че не е тук.
	Лицето на жената помръкна, щом спомена името на сина й. Бръчките около очите и устата й станаха по-дълбоки, състарявайки я поне с десет години само за няколко секунди.
	— Хари, тези господа са дошли за Хийт.
	Мъж, пълна противоположност на съпругата си, се появи на прага, отмятайки кичур бяла коса от челото си. За разлика от нейната първоначална учтивост, той се държеше с враждебност, напомняща за сина му.
	— Какво искате от него? Да не е направил нещо?
	— Не, доколкото знам. Просто искаме да поговорим. Това е всичко — все още усмихнат поясни Сойер.
	— Има ли нещо общо със сестра ви? — попита мисис Парсънс.
	— Абсолютно нищо — подхвърли през рамо Кейд.
	Майката и бащата се спогледаха, но и двамата леко се отпуснаха.
	— В такъв случай заповядайте вътре. — Мъжът не звучеше особено приветливо, но двамата един след друг побързаха да прекрачат прага.
	Седнаха на дивана и Сойер отклони предложението за чай или кафе.
	— Виждам, че сте готови за църква. Не искаме да ви бавим. Хийт тук ли живее? Може би трябва да дойдем по-късно?
	— Не — отговори едносрично мистър Парсънс, а съпругата му отклони поглед.
	— А случайно да знаете къде е отседнал? — обади се Кейд.
	— Не знам и не ме интересува — отсече бащата с леден тон.
	— Това не е вярно — възкликна унило мисис Парсънс. — Разбира се, че ни интересува, но нещата се объркаха. Опитваме се да не мислим колко го обичаме.
	— Какво е станало? — Сойер подпря лакти на коленете си, наведе се напред и улови погледа й.
	Брадичката й потрепери.
	— Открадна пари от нас. Не съм сигурна дали за хазарт, за наркотици или за нещо друго.
	— Има проблеми с обуздаването на гнева — прекъсна я съпругът й. — Смята, че животът му не е тръгнал така, както е очаквал. Въпреки че не положи усилие за нищо, очакваше да получава всичко наготово. И ми се струва, че за известно време ставаше точно така. Докато това приключи.
	— Трябва да попитате Брайс. Двамата са почти непрекъснато заедно. Ще му помогнете ли? — погледна ги умолително мисис Парсънс. За нея Хийт винаги щеше да си остане малкото момче, нуждаещо се постоянно от подкрепата на майка си. Сойер изпита желание да я потупа по рамото и да й даде обещание, което нямаше как да изпълни.
	— Не са дошли да му помагат. А и защо да го правят? — Мъжът изруга и излезе от стаята.
	Жената се изправи с порозовяло лице:
	— Моля да извините съпруга ми, господа. Много е разстроен заради Хийт. Не знаем как да стигнем до него и да го върнем в божия път. Непрекъснато се моля за сина ни.
	Сойер улови ръката й, но не да се ръкува за довиждане, а за да я стисне успокоително.
	— Понякога това е всичко, което можете да направите. Благодаря ви за отделеното време.
	Излезе от къщата и пое дълбоко въздух. Щом се озоваха отново в колата, пръв се обади Кейд:
	— Беше адски потискащо.
	— На мен ли го казваш? Искаше ми се да намеря Хийт и за ухото да го довлека у дома, за да се извини на бедната си майка.
	Брат му пишеше нещо на смартфона си.
	— Брайс живее в местността Еър от нашата страна на реката.


	Мястото представляваше насипан с чакъл къмпинг за каравани, встрани от главния енорийски път. Наименованието винаги бе поразявало Сойер с тъжната си ирония*. Той сви по алеята. Регистрационните номера бяха отдавна изтръгнати или покрити с мръсотия.
	[* Игра на думи. _Air_ — въздух. — Б.пр.]
	— Ето го пикапа на Хийт — мрачно подхвърли брат му.
	— Откъде знаеш какво кара той?
	— Стана моя работа, откакто разбрах, че тормози Тали.
	— Защо не си ми казал по-рано? — Със сестра му ги свързваше особена близост и не можеше да излъже, като каже, че чувствата му не бяха наранени.
	— Не го вземай толкова навътре. Тали не искаше да разчита нито на мен, нито на теб, нито на някого другиго за това. Веднъж Монро ми спомена случайно.
	— Виждаш ли, значи ти казва доста неща. — Сойер спря пред една каравана, препречвайки пътя на пикапа на Хийт.
	— Хайде да приключваме с тая работа. — Кейд скочи от колата още преди брат му да изключи двигателя.
	Сойер застана зад него, когато вратата на караваната се открехна със скърцане. Хийт стоеше в тесния отвор, а от тъмнината зад гърба му се разнесе слаб аромат на марихуана. Наболата брада подчертаваше бледата му кожа и тъмните кръгове под кървясалите му очи.
	— Не съм говорил с Тали от няколко седмици. — Гласът му звучеше едновременно тревожно и предизвикателно.
	— Не сме дошли заради сестра ни.
	— За какво тогава? — Очевидно нямаше намерение да ги покани вътре.
	— Искаме да поговорим за фестивалите.
	Очите му се разшириха, преди да се изсмее тихо. Измъкна иззад вратата ръката си с ръчно свита цигара с трева и смукна дълбоко. Изминаха няколко секунди, преди димът да излезе обратно през разтегнатите му в подигравателна усмивка устни:
	— Да не би вие, момчета, да си търсите доброволци?
	— Не бих казал — сряза го презрително Кейд. — Опитваш се да ги саботираш? Унищожаване на кошове за раци? Умишлен палеж? Влизане с взлом? Тези неща не са детска игра. Можем веднага да повикаме шерифа.
	Хийт демонстративно погледна над рамото му.
	— Тогава ’що не е с вас? Нямате никакви доказателства, прав ли съм?
	Горната устна на Кейд потръпна, което беше познат знак, че търпението му е на изчерпване.
	Сойер пристъпи напред и му се усмихна в отговор:
	— Не искаме да те заковем. Само ни кажи кой ти плаща.
	— Не знам за какво говориш. — Мъжът дръпна още веднъж от цигарата, но сведе поглед и изражението му се промени.
	Братята си размениха многозначителни погледи.
	— Имаш финансови проблеми, нали? Работиш ли някъде?
	Лицето на Хийт пламна.
	— Не, не работя. Уволниха ме от фермата, където помагах за прибиране на реколтата, а оная кучка, сестра ви, ми забрани да влизам във фитнеса, така че и кариерата ми в MMA забуксува.
	Кейд се оказа с две крачки по-бърз от реакцията на брат си. Сграбчи мъжа за мръсната тениска и го блъсна във вратата на караваната.
	— Какво каза за сестра ми, гадино?
	— Н-нищо. Извинявай.
	Сойер не се намеси. Беше дошъл моментът лошото ченге да действа като такова.
	— Кой ти плаща и ти казва какво да правиш, ’щото ние всички знаем, че не си достатъчно умен да го измислиш сам.
	— Мис Марта. — Името беше изречено на един кратък дъх.
	Кейд го пусна и отстъпи назад. Смачканата угарка от цигарата димеше върху сплъстената изтривалка с надпис „Добре дошли“. Хийт разтърка врата си и я вдигна. Дръпна дълбоко, стискайки фаса с треперещи пръсти.
	— И ти очакваш да ти повярваме, че мис Марта, собственичката на „Юрганени пчели“, ти дава пари, за да саботираш фестивалите?
	— Не ми пука дали ми вярвате или не. Това е истината. С майка ми заедно ходят на църква. Предполагам, мама всеки път се моли за душата ми. Оттам мис Марта знае, че имам нужда от пари.
	Кейд изруга и се отдалечи.
	— Ако се обадите на шерифа, ще отрека всичко.
	Сойер го удари през лицето и ясно видя огорчението и обидата в очите му.
	— Въобразяваш си, че старата дама ще те защити? Кой си ти за нея, освен глупакът, когото е наела, за да й върши мръсната работа?
	— Веднага щом ми плати последните нари, които ми дължи, ще замина за Ню Орлиънс и ще си потърся някоя зала. Аз ще стана шампион по бойни изкуства. Само почакай и ще видиш.
	Вероятно с подкрепата на семейството си Хийт Парсънс би могъл да успее. Да се изчисти, да си намери добра жена и почтена работа и да води нормален живот. Но лятото му бе отнело този шанс. Големият град само ще подхрани пороците му, а след това ще го погълне.
	— Нищо няма да излезе от теб, Хийт. — Сойер се обърна и се качи в колата при брат си.
	На излизане от местността Еър вдигналият се под гумите на джипа прах скри напълно в огледалото за обратно виждане отражението на Хийт, застанал до вратата на караваната.
	— Мис Марта сигурно е в църквата, освен ако не я е ударила мълния — процеди Кейд.
	Въпреки че нито един от двамата не беше изненадан, Сойер се чувстваше потиснат. Отчаяните опити на една майка да спаси сина си бяха довели до окончателното му проваляне. Но мис Марта беше почтена жена, водена единствено от своето желание да спаси своя собствен бизнес. Тежка, незаслужена вина се стовари върху раменете му. Фестивалният конкурс се оказа искрата, подпалила всичко.
	Той мина покрай офиса на шерифа на енория Котънблум и се насочи към моста.
	Брат му се надигна на пътническата седалка:
	— Няма ли да предадеш случая на правосъдието?
	— Засега не. Първо трябва да поговоря с Регън.
	— Отношенията ви нямат нищо общо с това.
	— Не и като… любовници. — Думата се изплъзна от езика му с непохватността на слон, танцуващ балет. Изкашля се, за да прикрие смущението си. — А като енорийски настоятел и кмет. Искаш ли да видиш мис Марта в затвора?
	— Искам да си получи заслуженото.
	Той го погледна, учуден от суровото изражение, с което се взираше през предното стъкло.
	— А какво щеше да стане, ако шериф Томасън ти бе повдигнал обвинение, вместо да ти даде втори шанс?
	Останалият път до къщата на Монро изминаха в мълчание. Кейд беше отсъствал прекалено дълго, умишлено загърбвайки всичко, свързващо го с Котънблум. Но Сойер разбираше естествената връзка между двете части на града и техните граждани.
	Брат му отвори вратата веднага щом огромният джип спря до бордюра. После се обърна, стъпил с единия крак на тротоара:
	— Виж, много добре разбирам колко е трудно да изправиш мис Марта пред закона, но нямаш право да постъпиш по друг начин. Пострадаха невинни хора. Нашите ловци на раци заслужават поне някаква компенсация за загубите си.
	Сойер стисна ръце на волана.
	— Това ще бъде краят на „Юрганени пчели“.
	— Ами, нека. — Кейд разтърка челюстта си и го погледна със зелените си очи, които му напомниха за майка им. — Хората се променят. Нещо старо трябва да си отиде, за да освободи място за новото. А то може да се окаже по-хубаво.
	Сойер примигна. Веждите на брат му се повдигнаха, ъгълчетата на устата му се изкривиха и внезапно изпита смътното чувство, че вече не говорят за емблематичния магазин.
	— Вероятно това, новото, по-хубавото, също ще изчезне.
	— Сигурно. Животът се състои от рискове и възмездие. Няма как да спечелиш награда, ако не заложиш всичко на карта. Точно това направих, когато си тръгнах оттук и после се върнах. И не съжалявам за нито едното от двете.
	Кейд излезе от колата и затръшна вратата. Зад него Монро излезе на верандата и им махна с лъчезарна усмивка. Прегърна я, сякаш бяха разделени от седмици, а не само няколко часа.
	Жестока болка стегна гърдите на Сойер. Мина покрай дома на Регън, но колата й я нямаше на алеята. Продължи към къщата на майка й. Мисис Ловел беше в предния двор с градинарски ръкавици и шапка и подрязваше розите.
	Без да се замисли, той спря и тръгна към нея. Жената беше ниска и закръглена, за разлика от стройната си дъщеря, но косата й имаше същия ягодов оттенък. И същите проницателни кафяви очи. Но в тези, които сега се взираха в него, се четеше неприкрита неприязън.
	— Мисис Ловел — докосна шапката си Сойер.
	— Мистър Форнет. Или може би трябва да кажа настоятел Форнет. Създали сте си доста добро име в Луизиана.
	— Защо ме мразите? — изскочилият неочаквано въпрос ги шокира и ги потопи в неловко мълчание.
	Челюстта й се раздвижи, преди отново да се върне към розите, срязвайки все още съвсем свежи цветя. Няколко розови пъпки паднаха върху купчината кафяви листенца.
	— Не е християнско да се мрази.
	— Но направихте всичко възможно да ме държите далече от Регън. Просто искам да знам причината.
	Тя откърши един увехнал цвят.
	— Ти беше един преходен период от живота й. Нещо, което ми се наложи да изстрадам. Връзката ви беше обречена. Защото аз те виждах такъв, какъвто си в действителност. Едно бедно момче, което се опитва да се докаже, като се среща с красиво момиче от Мисисипи.
	В думите й имаше известна истина. Той обичаше Регън, но малка част от него се срамуваше да признае, че се опитваше да впечатли другите с любовта й.
	— Е, аз ще се срещам с дъщеря ви, независимо дали това ви харесва, или не.
	Жената се засмя и клъцна няколко рози, чиито листенца бяха започнали да пожълтяват.
	— Това, което става между вас, изобщо не е връзка. Ти си й нужен единствено за да се измъкне от системата, преди да продължи напред.
	— Какво имате предвид? — Въпреки горещината, леден полъх едва не спря сърцето му.
	Мисис Ловел се обърна и вдигна острата ножица към гърдите му. За първи път насочи цялото си внимание към него:
	— О, моля те. Нещата приключиха окончателно още преди години. Но тя иска да им сложи край. Ако това означава да се промъква тайно и да изживее лудешките си моменти с теб… Ами, ще си държа устата затворена. Засега. Но дори за секунда не си мисли, че иска да се среща с теб пред цял Котънблум. Та това е смешно.
	Защо стоеше в двора на тази жена? Нима очакваше да получи благословията й? Тя беше жалка и жестока, а той се ужасяваше, че му казва истината. Искаше му се да изгради нещо съвсем ново с Регън. Ами ако тя действително целеше единствено да приключи веднъж завинаги с миналото?
	— За мен беше удоволствие, мисис Ловел. — Горчивият му, сух тон я накара да го погледне с присвити очи, в които липсваха дълбочината и одухотвореността от очите на дъщеря й.
	Почти беше стигнал до колата си, когато гласът й го настигна:
	— Мисля, че в момента тя е на работна среща, мистър Форнет. Нашият фестивал ще накара всичко, което направите вие, да изглежда жалко.
	Въпросите, които се въртяха в главата му, разколебаваха и без това крехката му увереност по отношение на Регън. Въпреки това той пое към Чърч стрийт.


>	Глава двадесета

	Регън си взе бисквитка от покрития със салфетка поднос и отпи от чашата с лимонада. Организационният комитет прие окончателния план. Въпреки че фестивалът бе изцяло нейно дело, тя разчиташе на помощта на обикновените граждани, възлагайки им някои отговорни задачи.
	Обиколката из домовете и градините повери в опитните ръце на мис Беатриче, учителката й по английски в седми клас. За селскостопанския базар, където щяха да се излагат и продават пресни домати и доматени продукти като салца и чътни*, отговаряше мистър Холкомб, чиято реколта се конкурираше с тази на майка й. За самата Регън оставаха забавленията, храната и основната организация, както и да ръководи всички други събития. Крайно изтощително беше да следи непрекъснато дали някой не е излязъл извън релси.
	[* Вид индийско ястие, което прилича на лютеница, но в него, освен зеленчуци и подправки, се използват и традиционни местни плодове. — Б.пр.]
	— Чух да се говори, че някой се е опитал да унищожи доматите на скъпата ти майка. Вярно ли е? — Острият като игла глас на мис Беатриче я изтръгна от унеса. Съзнанието й изобщо не беше заето с фестивала, а я връщаше обратно в леглото на Сойер. Лицето й пламна, сякаш всички можеха да прочетат мислите й.
	— Хванахме някакъв мъж да се навърта наоколо.
	— Ако някой припари до моята градина, ще пробия дупка в задника му. — Боботещият тембър на мистър Холкомб отекна в малката зала, която обикновено използваха за тълкуване на Библията.
	Реакцията на дамите премина от възмущение към откровен смях.
	— Това е божи дом, мистър Холкомб. — Мис Беатриче намести на носа си очилата си за четене с вид на строга учителка, каквато наистина беше, преди да се пенсионира. Регън все още се страхуваше малко от нея.
	— Нали сам Господ нарежда на Давид да обреже всички езически племена? Ако питате мен, това е много по-неприятна гледка от надупчени задни части.
	Този път цялата стая избухна, а мъжът седна на мястото си с широка усмивка. Регън се опита да не се разсмее. Вдигна ръце, плесна и извика:
	— Фестивалът е след малко повече от седмица. Някой има ли въпроси и предложения, които да обсъдим в последната минута?
	Мистър Холкомб отново се надигна.
	— Хрумна ми една идея. Да продаваме домати е едно, но там ще има гладни хора. Старият Руфъс ще предлага барбекю, раци и по’бойс* в другата част на града.
	[* По’бойс _(po’boys)_ — традиционен сандвич от Луизиана с печено говеждо, риба и пържени морски дарове, предимно скариди или раци. — Б.пр.]
	— Ние пък ще имаме захарен памук, сладкиши и други такива неща.
	Той изсумтя презрително:
	— Това ще зарадва децата, но ви уверявам, че щом хората надушат какво готви Руфъс, бързо ще се прехвърлят на отсрещния бряг на реката. Ще изглеждаме много жалки в очите на наблюдателите от _Сърцето на Дикси_.
	— Какво предлагаш?
	— Имам братовчед, който вади прехраната си предимно като ловец на раци в енорията Мейкън. Какво ще кажете за малко джамалая*? Така ще оползотворим и презрелите или ударените домати, каквито винаги има.
	[* Типично луизианско ястие, повлияно от испанската и френската (особено провансалската) кухня, състоящо се основно от различни видове месо, зеленчуци и ориз. Задължително присъстват пушена наденица, а от морските дарове — раци или скариди. — Б.пр.]
	Ако мистър Холкомб беше дошъл при нея с това предложение преди два месеца, щеше да го приеме с възторг. Но сега не само бе обвързана с обещанието, дадено на Сойер, но и предлагането на раци щеше да бъде удар върху неговия фестивал и чувствата му. Не можеше да направи нито едното от двете. Вече не.
	Няколко членове на комитета подкрепиха идеята. По челото й изби пот.
	— Нямаме нито достатъчно място, нито човешки ресурси да я осъществим.
	— Ще уговоря моите момчета. Разполагаме с достатъчно газови печки и съдове. Трябват ми само малко пари за раците, но братовчед ми ще ни ги даде с голяма отстъпка. Баба ми ни остави страхотна рецепта за джамалая. — Той погали увисналия над панталона си корем и изръмжа от задоволство.
	Мистър Холкомб само се опитваше да бъде полезен, но това не потисна желанието й да го накара да млъкне, опъвайки единия от тирантите му.
	— Не съм сигурна, че бюджетът ни го позволява, но ще прегледам сметките и след това ще поговорим пак. — Не й оставаше друго, освен да го залъгва още няколко дни, преди да е станало прекалено късно. — Освен това не забравяйте, че имаме пицария на Ривър стрийт.
	Останалите въпроси, които комисията обсъди, бяха маловажни. Ако времето се задържеше хубаво, имаше всички шансове фестивалът да се окаже успешен. Записа някои неща в телефона си и събранието приключи. Мис Беатриче прочисти гърлото си толкова многозначително, че Регън вдигна глава.
	Сойер стоеше на прага, вперил очи в нея. Горещият спомен за всичко, което й бе правил с устата, ръцете и… други части на тялото си, накара стомаха й да се свие.
	— Какво търсите тук, енорийски настоятел Форнет? Дошли сте да шпионирате, нали? — Възрастната дама притисна бележника към гърдите си и му отправи поглед, който би смразил повечето мъже. — Мога да ви уверя, че доматеният фестивал на Котънблум ще засенчи всяко друго събитие в този щат. Ние ще спечелим съревнованието на _Сърцето на Дикси_. Помнете ми думата.
	— Сигурен съм, че ще бъде нещо грандиозно, госпожо.
	Той наклони глава и влезе в стаята, без да откъсва очи от Регън. Енергията му беше отчасти възбуждаща, но излъчваше и нещо друго, което не можа да определи, но караше коленете й да треперят.
	Гузната съвест за несъществуващата палатка, предлагаща джамалая с раци, я накара да отстъпи няколко крачки назад, докато кракът й се удари в един сгъваем стол. Високите й токове изскърцаха по изтъркания с восък под, привличайки любопитни погледи. Внезапно разговорите замлъкнаха и в стаята настъпи тишина.
	След неловката ситуация сутринта не можеше да си обясни защо я бе проследил до църковната зала пред очите на всички. Никога в живота си не се бе чувствала позасрамена, както когато чу гласа на Тали в къщата му. Тогава магията от нощта изчезна.
	Талула Форнет не я харесваше. Презираше я заради онова, което представляваше някога, и жестоката й постъпка спрямо брат й. И с право.
	Регън все още се чувстваше замаяна от признанията им през деня и споделената интимност през нощта. Крахът на връзката им преди толкова много години беше колкото по негова, толкова и по нейна вина. Нещо повече. Можеше да обвинява майка си безкрайно, но самата тя бе позволила нейното мнение да ръководи живота й, вместо да взема свои собствени решения.
	Докато двамата изясняваха истината за миналото, естествено, в случай че избере да му повярва, не им остана време да обсъдят бъдещето и дали изобщо то беше възможно. Сексът беше невероятен, но дали тя означаваше нещо повече за него? Всички тези въпроси и още много други непрекъснато се въртяха в главата й.
	Мистър Холкомб я улови за лакътя:
	— Искаш ли да остана, Регън? — звучеше така, сякаш с удоволствие би стрелял по Сойер още в този момент.
	Тя се насили да се усмихне и потупа ръката му:
	— Ще се справя. Сигурна съм, че мистър Форнет иска да обсъдим нещо, свързано с фестивалите. Нали така?
	Всичко в него се напрегна.
	— Разбира се, мис Ловел. — Въобразяваше ли си, или наистина долови обида и примирение в тона му?
	Хората се насочиха към изхода, но не преди да й отправят заинтригувани погледи. Наоколо стана тихо. Той прекара ръка през косата си, продължавайки да я наблюдава. Регън проследи движението, загледана в разпиляващите се под дългите му пръсти кичури. Предишната нощ тези ръце я бяха докосвали навсякъде. Този мъж беше върху нея, под нея, в нея… И го желаеше отново… и отново. Какво ли щеше да стане, ако Тали не ги бе прекъснала?
	Разтърка буцата, заседнала в гърлото й. Какво да му каже?
	— Искаш ли бисквита?
	— Не.
	— Лимонада?
	— Не.
	— Може би си дошъл да поговорим за фестивалите?
	— А, значи това правим? — Сложи ръце ниско на кръста си и пристъпи към нея.
	Опита се да направи крачка назад, но изгуби равновесие и се стовари върху стола. Той се надвеси над нея с мрачно, заплашително изражение. Неспособна да понесе неволното му превъзходство, тя се изправи. Старите навици се пречупваха трудно, а той се държеше като предишния хаплив Сойер.
	— Нямам представа какво точно става — каза накрая Регън, смутена от поведението му.
	— Тук съм, защото… — Махна с ръка и тя отново проследи движението й във въздуха. — С Кейд намерихме твоя човек.
	Устата й се отвори и веднага се затвори. Думите му я свариха неподготвена. Очакваше да заговори за отношенията им или по-скоро за липсата на такива. Чувстваше се по-объркана от всякога. Това умишлено заобикаляне на единствената им нощ означаваше ли… че е била просто мимолетно изживяване?
	Ако трябваше да управлява град или да ръководи общински съвет, щеше да поеме отговорността без колебание. Но принудена да се изправи лице в лице с бившия си нов любовник, не знаеше какво да каже или да направи.
	— Кой е?
	— Ами, ти се оказа права за Хийт Парсънс. Наела го е мис Марта.
	— Не — прошепна тя, като седна отново и притисна устата си с ръка. Вярно, че се чудеше и имаше своите подозрения, но от изречената на глас истина усети стомаха си като игленик. Възрастната дама беше харесвана и уважавана от съгражданите си и въпреки многото различия, Регън не искаше да я види зад решетките. — Положението на „Юрганени пчели“ трябва да е наистина плачевно. Какво ще правим?
	— Хийт се закани да отрече всичко, ако го разпитват в полицията, но съм сигурен, че ще успеем да открием уличаващи доказателства. Смятам първо да поговорим с мис Марта.
	Мислите й се завъртяха около проблема. Нещо започна да я гложди отвътре.
	— Показах писмата на мис Леора и мис Ефи.
	— И?
	— Изглеждаха шокирани, но не и изненадани, ако това има някакво значение.
	— Допускаш, че може и те да са замесени?
	— Не знам. Но със сигурност се досещат, че нещо се случва. — Тя прехапа долната си устна. — Нека първо да се срещнем с мис Леора.
	Сойер затвори очи и разтърка с длан брадата си.
	— Какво ще кажа на чичо Дел, ако се окаже, че и тя е в играта? Старецът най-после се почувства щастлив.
	Между мрачното изражение и унилия тон той изглеждаше съкрушен. Регън стоеше, обзета от желание да го прегърне, но не знаеше каква ще бъде реакцията му. Затова се задоволи само да докосне мазолестата му ръка.
	— Не бързай със заключенията. Може би тя просто ще ни помогне.
	— Добре. Ще тръгваме ли, мис Ловел? — Официалният му тон, въпреки че бяха съвсем сами, само още повече я обърка.
	— Сойер…
	Той пренебрегна молбата в гласа й и протегнатата й ръка и се отправи към вратата. Успя да го настигне едва на паркинга.
	— Какъв ти е проблемът?
	— Никакъв. — Начинът, по който го изрече, намекваше, че тя е тази, която има проблем.
	— Е, и аз нямам. — Наглата лъжа прозвуча точно като такава. На главата й се струпаха цял куп тревоги, сред които фестивалът, майка й и той.
	— Ще се видим у мис Леора. — Той се качи в огромния си джип и включи двигателя още преди Регън да успее да седне зад волана на малкия си фолксваген.
	По време на пътуването тя мислеше само за мис Марта и Сойер. Не успя да се съсредоточи достатъчно дълго върху нито единия от двамата, за да стигне до някакво логично заключение.
	Камионът на Наш не беше там, за разлика от пикапа на Делмар Форнет и още един сив седан, очевидно предпочитан от дамите на определена възраст. Двамата се спогледаха, докато изкачваха стъпалата към верандата. Сойер натисна звънеца. Още преди първият звън да заглъхне, вратата се отвори. Чичо му вирна брадичка и блъсна дървената рамка с предпазната мрежа.
	— Имам предчувствие. Знам защо сте дошли. Току-що говорихме за това. Елате в гостната.
	Тревогата на племенника му беше осезаема, но между тях се долавяше някакво отчуждение, което липсваше предишната вечер, а той не улови ръката й, нито я докосна по някакъв начин, когато с жест я подкани да влезе в тъмния коридор.
	Делмар се подпря на фотьойла, в който седеше мис Леора, а мисис Вера Карсън се беше свила като котка в ъгъла на елегантния диван. Миналата година Регън бе помогнала на домакинята за смяната на тапицерията и в избора на възглавници преди месец. Позволи си да седне без покана до мисис Карсън.
	— Получила се е чудесна комбинация — отбеляза тя само колкото да каже нещо.
	— Да. Имаш изискан вкус, скъпа. — Мис Леора и гостенката й си размениха многозначителни погледи. — Дошли сте заради Марта, нали?
	Сойер, който крачеше нервно из стаята, спря с ръка върху полицата на камината.
	— Тя стои зад проблемите, които имаме с фестивалите.
	Мисис Карсън приглади безупречно оформените си вежди.
	— Но не би могла да нахлуе в студиото на горката Регън.
	— Не, тя не. — Той срещна открито погледа на чичо си. — Наела е Хийт Парсънс да й свърши мръсната работа. Но е изпратила заплашителните писма и вероятно лично е подпалила беседката.
	Мис Леора улови ръката на Делмар и се обърна към Регън:
	— Двете с Вера се опасявахме, че се случва нещо. А когато ми показа онези ужасни листове…
	Мисис Карсън продължи нишката на мислите й:
	— Тогава разбрахме, че е затънала до гуша в неприятности. Магазинът й едва крета, преди година имаше сериозни здравословни проблеми, а сега и това увеличение на данъците… Напрежението й е дошло в повече и предполагам, фестивалите са се оказали последната капка, преляла чашата.
	— Досега никой не е пострадал физически, но с разбитото ми ателие, повредените кошове и изгорената беседка се натрупаха имуществени щети за няколко хиляди долара. Въпреки това не искам да я видя арестувана. Какво ще кажеш, Сойер? — погледна го тя.
	— Съгласен съм. Нямаме нужда от подобна публичност само седмица преди наблюдатели от влиятелно списание да се изсипят в града, за да отразят празниците. — Отдръпна се от камината и се настани на люлеещ се стол срещу мис Леора. — Имам чувството, че вие, дами, заедно с чичо ми, обмисляте различни идеи как да измъкнете всички от тая каша, без никой да пострада. Прав ли съм?
	— Нали ти казах, Леора, скъпа. С остър като рибарска кукичка ум и с най-голямото сърце от тази страна на Мисисипи — усмихна се широко на племенника си Делмар. — А тя се страхуваше, че ще изправите Марта пред съда.
	— Виж, това, което е направила, е нередно и навреди на много хора, но аз знам какво е отчаяние. — Той хвърли към Регън поглед, който тя не успя да разтълкува.
	Мисис Карсън стисна ръце в скута си и седна с изправен гръб.
	— Аз ще откупя магазина й.
	Леора си пое рязко въздух.
	— Но, Вера…
	— Не. Вече съм предприела първите стъпки. Кръгът около „Юрганени пчели“ беше моят рай в продължение на повече години, отколкото мога да изброя. Без онези дами там… — Жената поклати глава и се загледа през прозореца. — Да наблюдаваме как Котънблум се разкъсва заради действията на бащите, съпрузите и братята ни можеше да ни раздели завинаги, но ние съхранихме вярата и мира и се опитвахме да възстановим града стъпка след стъпка.
	— От страната на Мисисипи има много хора, които не биха видели в мен нещо повече от луизиански блатен плъх. — Отвращението в гласа му изненада Регън. Обърна се към него с надеждата да я погледне, но цялото му внимание беше насочено към мисис Карсън.
	— Не, но останалите гледат на теб и те приемат точно като чичо ти. — Дамата стрелна с очи младата жена. — Нали така, скъпа?
	Топлият му кафяв поглед се насочи към нея, но лицето му остана безизразно. След едно непохватно и неопределено „хмм“ тя измърмори:
	— Да. Теб всички… те обичат. — Лицето й пламна. Защо каза това?
	Сойер я изгледа през полуспуснати клепачи, преди да се обърне към чичо си:
	— Как ще убедим ловците на раци да не повдигнат обвинения?
	— Ще ги обезщетим с печалбата от продажбата на магазина на Марта — отговори вместо Делмар мисис Карсън.
	— Даже и така може да не са склонни да забравят и да простят — възрази той.
	— Остави ги на мен. — Дел сведе брада към гърдите си и скръсти ръце. — Може да нямам голямо влияние в банките и висшето общество, но познавам момчетата от моята класа. Ще вземат парите и ще си държат устите затворени.
	— Очевидно можем да разчитаме и на твоята дискретност, Регън — потупа ръката й мисис Карсън.
	— Разбира се, но още не сме обсъдили дали мис Марта ще се съгласи на продажбата. Може да се заинати и да откаже. Да потъне заедно с кораба. — Тя местеше поглед от едната възрастна дама към другата.
	— Не се притеснявай за нея. Двете с Вера ще я убедим. — Гласът на мис Леора беше твърд като стомана, с което винаги плашеше околните. Протегна ръка да докосне пръстите на Сойер и тонът й се смекчи: — Благодаря за проявеното разбиране, енорийски настоятел Форнет. Отношенията ми с твоето семейство не бяха особено гладки. Но Делмар се оказа прав, че си изключително сговорчив човек.
	— Моля, наричайте ме Сойер. — Той се изправи и Регън побърза да го последва към вратата.
	Тъй като, изглежда, нямаше намерение да спре и да поговори с нея, тя го настигна точно когато отваряше вратата на колата и го улови за ръкава.
	— Я почакай една минута.
	— Какво? — Облегна се на калника в характерната си поза и се обърна към нея със скръстени пред гърдите ръце. Къде изчезна мъжът, който я държеше в скута си, обсъждаше миналото с нея и й даваше надежда? Къде е онзи, който я люби миналата нощ и я накара да повярва, че започват нещо ново?
	Въпреки че нещата с мис Марта не бяха приключили и фестивалите висяха над главите им, не можеше да чака подходящ момент, за да прочисти въздуха между тях. Нещата винаги щяха да са достатъчно сложни, но може би това не беше толкова лошо, защото ги правеше по-интересни.
	— Слушай. Тази сутрин се оказа много странна с появата на сестра ти и… така нататък. — Куражът й се разколеба. Никога не би поканила мъж на среща. Ами ако за него тяхната нощ е била просто еднократно удоволствие? Ако й откаже и я унижи? Трябваше ли все пак да опита? — Искаш ли да се видим отново? Или нещо такова?
	Колкото повече се проточваше мълчанието му, толкова по-червено ставаше лицето й, докато накрая можеше да съперничи на повърхността на слънцето. Изражението му оставаше сериозно, но поне не се изсмя подигравателно. Езикът й се заплиташе:
	— Виж, ако снощи беше само… Имам предвид, ако не искаш да останем заедно, аз…
	— Заедно? В смисъл без обвързване?
	Фактът, че отговори на въпроса й с въпрос, още повече я обърка и разстрои.
	— Разбира се, щом предпочиташ така. — След вечеря нямаше да има нищо против да отидат в нейната къща. Не и ако предишната нощ щеше да се повтори. — Стига някой да не ни налети отново. — Усмихна се на плахия си опит да се пошегува, но никакъв закачлив отклик не промени безизразното му лице.
	— Да. Ако те видят с мен, репутацията ти може да пострада.
	— Моля? — Факторът срам нямаше нищо общо с общественото й положение.
	— Какво ще кажеш за довечера? Ще дойда да те взема в седем. — Погледът му се плъзна по тялото й. — Облечи си пола.
	Регън кимна и облекчението се разля в нея като струя хладен въздух. Той каза „да“. Седем беше доста късен час за вечеря в неделя, но може би щяха да отидат в местния клуб, щом настояваше да се облече добре. Въпреки странните им отношения, една истинска среща можеше да се окаже следващата стъпка към изграждането на нещо ново.
	— Е, до довечера. — Беше й по-лесно да се усмихва, докато вървеше към колата си. Свъсил вежди, Сойер стоеше неподвижно в сянката на джипа си. Помаха му с ръка и потегли, усещайки как по тялото й преминават тръпки при мисълта, че съвсем скоро ще го види отново.


	Сойер рязко отвори задната врата на къщата. Раздираща болка късаше сърцето му. _Мистър Форнет._ Така го нарече тя пред светските дами на Котънблум. Чувството й за вина беше очевидно и все пак нямаше нищо против да се показва с него наоколо. Това не би трябвало да го обижда, но някаква убийствена тъга дълбаеше гърдите му.
	Пусна душа и застана под хладната струя. Майка й се оказа права. Започна да се търка ожесточено, сякаш усещането, че не е достатъчно добър да докосва жени като Регън Ловел, можеше да бъде отмито.
	Искрата надежда, когато му предложи да се съберат, угасна, след като тя се съгласи на необвързваща връзка. А в действителност му се искаше да излизат, да разговарят по време на вечеря, може би да се сгушат на дивана и да гледат филм. Да я прегръща, по дяволите, докато нейното желание беше само да се озове на място, където никой няма да види мръсните му ръце върху нея.
	Предишната нощ я накара да крещи името му. И щеше да го направи отново довечера. Още веднъж. После щеше да приключи с нея, с майка й и с целия Котънблум, Мисисипи. Щеше да работи упорито за Кейд, без да обръща внимание на чувството, че в живота му нещо липсва.
	Часовете се изнизваха бавно. Извади чифт избелели дънки и тениска. Докато минаваше по моста, внезапно натисна спирачките. Защо се бе съгласила да я вземе от тях? Много по-дискретно беше да се срещнат някъде навън. Малко преди да свие към познатата улица, съмненията си пробиваха път през справедливото му негодувание.
	Не, това си беше нещо тяхно. Да се промъкват по реката или из черните пътища. Никога не бяха афиширали връзката си в гимназията. Изглежда, Регън нямаше нищо против, че той не разполагаше с пари, за да я води в скъпи заведения. Изключителна проява на великодушие от нейна страна. Така и не пожела да го представи на родителите си или на приятелите си в Мисисипи. Но той го осъзна едва сега.
	Спря до бордюра, едва въздържайки се да не покаже среден пръст към къщата на майка й, да мине по тревата, да почука и да я удари с юмрук в лицето.
	Вратата се отвори. Гневът му се стори неуместен пред колебливата й мила усмивка, която сякаш караше очите й да танцуват. С елегантната пола, високите токове и пуловера без ръкави с остро деколте изглеждаше готова за църковна служба, а не за разходка с джип извън града.
	Изражението й се промени, когато го покани да влезе и по врата му полазиха тръпки от прилив на неувереност. Планът му беше готов.
	— Ще тръгваме ли?
	— Само да включа алармената система — отвърна тя и изчезна към вътрешността на къщата.
	Сойер се завъртя на пети и се върна до колата. Погледна колебливо през рамо, проследявайки очертанията на краката й. Високите токове бяха абсурдни. Вместо да я принуди да се качи в джипа сама, отвори вратата и махна с ръка. Дори грубостта му трябваше да има някакви граници.
	Краката й бяха по-впечатляващи дори от токовете. Полата се вдигна малко над коленете, разкривайки съблазнителните й стройни бедра. Същите, които силно го бяха притискали предишната вечер. Пуловерът очертаваше извивките на гърдите й, дантелата на сутиена надничаше изпод дълбокото деколте.
	Регън улови ръката му, качи се на стъпенката, настани се на седалката, но не го пусна. Пръстите й леко погалиха китката му. Кожата му настръхна от нейния допир.
	— Благодаря — измърмори тя.
	Когато седна до нея и включи двигателя, сякаш вътрешните му органи започнаха да се борят.
	— Мислех да минем по черните пътища. Заради доброто старо време. Какво ще кажеш?
	Той чакаше. От отговора й зависеше в каква посока ще поеме.
	— Би било хубаво. Предполагам. — Съгласието й му прозвуча като съмнение и включи още една аларма в главата му.
	Преглътна и зави обратно към Луизиана. Мълчаха през целия път по кънтящия паваж към полето край реката. Паркира, свали прозорците и пусна радиото. Вдигна конзолата между тях, превръщайки седалката в пейка.
	— Тая история с мис Марта е истинска лудост, хмм? — Регън си играеше с гънките на полата.
	— В Котънблум има много луди.
	— В коя част? — засмя се тя и звукът накара сърцето му да забие по-бързо.
	Вече не му се говореше. Всяко нещо, което тя казваше или правеше, го объркваше още повече. Бяха добри само в едно нещо. Обви ръка около врата й и я притегли към себе си. Усети съпротивата й точно преди устните им да се срещнат и застина, но нито я пусна, нито я придърпа насила.
	Слънцето се снижаваше в небето и подобни на пръсти сенки танцуваха върху лицето й. Колкото повече гледаше очите й, толкова повече потъваше в тях. Не искаше да я нарани. Това би означавало да разреже собственото си сърце. Щеше да си позволи тези последни моменти с нея, преди да я остави завинаги в миналото.
	Улови устните й и зарови ръка в красиво разпилените вълни на косата й. Целувките следваха една след друга, всяка по-ненаситна и страстна от предишната. Тя го прегърна през раменете, чертаейки с ноктите си пътеки от еротични усещания през тънката памучна тъкан.
	Прихвана я през кръста и я настани в скута си с лице към предното стъкло. Тя опита да се обърне, но пръстите му силно притиснаха ребрата й. Не можеше да рискува отново да потъне в очите й.
	— Искам те така.
	Регън изви гръб и склони глава на мускулестото му рамо. Погъделичка врата й с устни, докато дланите му се обвиха около гърдите й. Тя прошепна задъхано името му. Мисълта, че я докосва за последен път, късаше сърцето му. Плъзна ръце под пуловера и погали покритата с дантела кожа. Зърната се бяха втвърдили. Тя харесваше допира му. Защо не можеше да обича и всичко останало в него?
	— Желаеш ли ме? — изръмжа той в ухото й.
	Рязкото поемане на въздух и разтворените бедра бяха достатъчно красноречив отговор.
	Като продължи да гали гърдите й с едната си ръка, той обви крака около глезените й, разделяйки ги още по-широко, с другата си ръка вдигна полата й. Жената се гърчеше в скута му. Беше по-възбуден от всякога.
	Част от него искаше да я обладае веднага, още там. Да задоволи нуждата си в нея. Разтърка кокалчетата на пръстите си във влажното бельо. Бялата дантела подхождаше на сутиена. Пъхна пръст отдолу. Тя беше невероятна. Нежна, гладка, приканваща.
	— Това харесва ли ти?
	— Знаеш, че ми харесва. — Регън завъртя ханша си, подлудявайки го съвсем. Проникна във влагалището й със стон.
	— Обичаш да усещаш грубите ми мръсни ръце вътре, нали?
	Тя измърмори нещо и потърси устата му. Езикът му докосна нейния, но веднага се отдръпна.
	— Кажи името ми.
	— Сойер, моля те. — Нямаше как да не долови тънката умолителна нотка в гласа й.
	— Кажи ми колко много ме желаеш!
	— Ужасно много. Очаквах това толкова дълго. — Откровеният копнеж докосна нещо подобно, прокрадващо се в душата му. Спря за момент, но тя го насърчи да продължи.
	Беше твърде лесно. Тя беше прекалено отзивчива. Искаше му се всичко да продължи вечно, но Регън не би позволила. Покри ръката му със своята и натисна пръста му още по-дълбоко. Тялото й се разтърси от избухналия оргазъм и му се наложи да приложи няколко дихателни практики, за да не я последва.
	Отпусна се в скута му и сплете пръсти в неговите, които все още я докосваха интимно. Тежкото им дишане заглуши тихата музика и усилващия се с приближаването на здрача шум. Тя успя да се извърти достатъчно, за да впие устни в гърлото му.
	Господи, той я обичаше. Отново. А беше ли преставал някога? Тя ли беше причината да не се обвърже сериозно с друга жена? Как можеше да й признае чувствата си след толкова години на враждебност? Цяло десетилетие, изпълнено с вяра в лъжи и трупане на недоверие. Как биха могли да извадят нещо трайно върху толкова нестабилна почва?
	Със сила на волята, присъща на светец, отдръпна ръка и отмести Регън от скута си. И веднага усети липсата на тежестта и топлината й. В първия момент тя остана неподвижна, с вдигната около бедрата пола и разголени гърди.
	Сойер се загледа през предното стъкло, намести седалката и стисна силно волана. Шумолене на дрехи му подсказа, че Регън е схванала намека. Кожената тапицерия изскърца и тя сложи ръка върху китката му.
	— Искаш ли да… — отекна гласът й в купето.
	Разбира се, че не желаеше нищо повече от това да го докосва както си поиска.
	— Ще те закарам у вас.
	— У нас? Мислех, че ще отидем да вечеряме на някое приятно място.
	Обърна глава към нея и я изгледа искрено учуден.
	— Да вечеряме ли?
	— Нали ми каза да облека пола.
	Той отвори уста, но така и не намери подходящите думи. Мълчанието не продължи дълго.
	— Господи, каква идиотка съм! Ти искаше секс. Леснодостъпен. Това е всичко. — Отдръпна се още по-далече от него и се загледа през страничния прозорец, притиснала устните си с ръка.
	Моралните му устои бяха разтърсени.
	— Ти ясно ми даде да разбера, че не искаш сериозна връзка.
	— Съжалявам, че не съм се изразила достатъчно ясно. Предложих ти среща, защото ми се струваше, че няма да направиш първата крачка. Да, казах го, защото… ами, миналата нощ наистина беше невероятна. Поне за мен. Но очевидно ти просто си искал да начешеш стара краста или нещо такова. Закарай ме вкъщи.
	— Мълниеносното ти бягство тази сутрин ми подейства като удар.
	— Сестра ти, която изобщо не ме харесва, ако не си забелязал, нахълта в дома ти, докато ти беше все още _вътре_ в мен. Какво очакваше да направя? Да я поканя да гледа шоуто? Бях ужасена.
	— По-скоро засрамена.
	— Разбира се, че не се срамувам. Аз съм голяма жена, Сойер. Това не ти е _Алената буква_*. Закарай ме вкъщи!
	[* Роман от Натаниъл Хоторн, написан през 1850 г. — Б.пр.]
	Тъй като той не помръдна, Регън се наведе и завъртя ключа. Моторът изръмжа. Не знаейки какво друго да направи, той включи на скорост и потегли. Фаровете пронизаха рояците буболечки, летящи във всички посоки. Тя стоеше до отворения прозорец, извърнала лице навън.
	— Не изглеждаше особено щастлива да ме видиш този следобед на събранието на комитета за фестивала — извади последния си коз той и сам долови отбранителните нотки в тона си.
	— Действах като кмет на Котънблум. Ти си мой колега. Нали не си очаквал да падна на колене и да започна да ти правя свирка?
	Ако беше забелязал сълзи в гласа й, сигурно щеше да продължи да я притиска, но от думите й бликаше гняв, който смаза и последните остатъци от логиката му. Но знаеше едно със сигурност. Беше разрушил всичко окончателно. Спря пред къщата и я сграбчи за ръката, за да не й позволи да избяга.
	— Какво? — изстреля тя.
	Предпочиташе яростта, типична за доскорошните им отношения, пред студенината, която лъхаше от нея сега.
	— Виж, тази вечер беше едно недоразумение…
	— Същото като в колежа, а? Изглежда с нас се случва доста често, не намираш ли? Успех на фестивала ти. — Изскочи навън и блъсна вратата, разтърсвайки колата. И изчезна, преди да успее да й отговори.
	Бедността, гладът и самотата на юношеството му оставиха у него незаздравяващи рани. Той беше този, който винаги караше другите да се усмихват. Също като Регън. С нея можеше да говори за всичко. След като го изхвърли от живота си, той не разбираше колко много му липсва, докато съдбата не ги събра отново. Но както се оказа, съвсем за кратко.


>	Глава двадесет и първа

	Регън седеше зад бюрото в студиото, уговаряше по телефона последните подробности около фестивала и отмяташе задачите в безкрайния списък. До събитието оставаше по-малко от седмица, вратът й беше схванат, главата я болеше, а за състоянието на сърцето си дори не искаше да мисли.
	Звънецът иззвъня и входната врата се отвори. Талула Форнет прекрачи прага и се огледа, сякаш изучаваше чужда планета.
	— Ще ти се обадя по-късно, става, нали? — прекъсна връзката, без да изчака отговор, и скочи от стола, но остана зад бюрото. Тали беше облечена в спортен екип и със загорелите си ръце и крака в един женски бой щеше да я повали на земята за по-малко от пет секунди. — Мога ли да ти помогна с нещо?
	Момичето прекара пръст по ресните на една от изложените нови възглавници.
	— Не личи, че ателието ти е било разбивано. Много е приятно.
	— Разхвърлян пълнеж за възглавници. Изглеждаше по-зле, отколкото беше в действителност. Да не си решила да предекорираш дома си?
	— Когато Наш построи къщата ни, може би ще ни помогнеш? — Тали отметна назад дългата си черна плитка и я изгледа усмихнато отстрани.
	Регън знаеше, че двамата се срещат, но нямаше представа, че толкова бързо нещата между тях са станали сериозни.
	— Разбира се. Наш е чудесно момче.
	— Така е.
	Не беше сигурна дали някога бе виждала Тали да се усмихва. Във всеки случай не по такъв начин. Напомняше й за Сойер. Сърцето й направи нещо странно. Може би тази сутрин трябваше да пропусне допълнителната чаша кафе, но след безсънната нощ имаше нужда от нещо, което да я накара да се движи.
	— Искаш ли да разгледаш няколко цветни мостри? — Заобиколи бюрото и извади каталозите.
	— Може би по-късно.
	— Дообре — проточи думата Регън и зачака напрегнато. Дали щеше да спомене злополучната сутрин?
	— Онази сутрин…
	Тя се разсмя смутено:
	— Беше много странна. Забрави я. Моля те!
	Тали свъси вежди:
	— Да. Това е причината да дойда. Нали разбираш, да ти се извиня.
	— Виж, знам какво изпитваш към мен. Между нас с брат ти няма нищо. Вече не.
	Настъпи неловко мълчание. Момичето разтърка врата си и погледна към вратата.
	— Не бях съвсем справедлива към теб. Наш ми каза, че си се отнасяла много добре с него в училище. Благодаря ти за това. Наистина. Ние бяхме нещо като защитнички една за друга. Докато нещата се промениха.
	— Той ми даваше да преписвам. — Смехът на Регън отново прозвуча фалшиво, какъвто всъщност и беше. Нямаше представа накъде отива разговорът.
	— На мен също.
	Усмивката на Тали излъчваше толкова топлина и любов, че стомахът на Регън се сви от завист. Неочакваното усещане само усили собствената й болка. Неканени сълзи напълниха очите й и за да ги скрие, тя взе един от каталозите и започна да го разгръща, надявайки се, че не е показала пред другата жена слабост, от която тя да се възползва.
	Ръката на Тали с лакирани в тъмнолилаво нокти само за миг покри нейната, но докосването беше осезаемо.
	— Брат ми ходи мрачен, като че ли някой е застрелял любимото му куче.
	— Той никога не е имал куче — възрази Регън, преглъщайки сълзите.
	Другата потисна смеха си.
	— Метафорично казано. Не иска да ми каже какво се е случило, но не мога да престана да се притеснявам, че причината съм аз.
	— Не, не си ти. Поне в моите очи. Не знам как точно да ти го кажа, но… брат ти е идиот.
	— А не са ли всички мъже такива в един или друг момент?
	Засмяха се, този път искрено, и напрежението постепенно започна да се разсейва. Звънецът отново иззвъня и Регън се зарадва на прекъсването. Тали беше Форнет, а не нейна приятелка, но въпреки това беше съвсем близо да сподели с нея проблемите си.
	Усмихна й се, но когато отстъпи назад, тя сложи ръка на рамото й:
	— Исках само да знаеш, че стоя зад вас двамата, ако това ще направи Сойер щастлив.
	Наблюдаваше я как се отдалечава и завива към реката.
	— Как мислиш, Регън? Това подходящо ли е? — Клиентката й държеше мостра до една възглавница и тя се опита да пренасочи мислите си.
	През останалата част на следобеда работи върху организацията на фестивала. Уговори си няколко срещи с клиенти за септември, без да е сигурна дали очаква с нетърпение събитието да приключи, или се страхува да не се случи нещо, което да я разсее. Ако не беше прочела онази статия за конкурса в списанието, никога нямаше да се сблъска със Сойер отново. Въпреки наранените чувства и болката, тя се радваше. Чувстваше се така, сякаш почти изживяваше дните си в Котънблум, докато съдбата не ги изправи един срещу друг в решителен сблъсък.
	Звънецът отново иззвъня и всички мисли за него се изпариха. На прага стоеше мис Марта и ако се съдеше по страха в погледа й, мисис Карсън и мис Леора й бяха изложили фактите. Бръчките и гънките по лицето й изглеждаха по-дълбоки, отколкото при последната им среща преди по-малко от седмица.
	Двете жени се взираха една в друга достатъчно дълго, за да се почувстват неловко. Когато стана ясно, че мис Марта няма да направи първата крачка, Регън подхвана:
	— Да разбирам ли, че вече сте говорили с дамите?
	— Леора смята, че съм искала да ме разкрият. — Марта влезе в ателието и прекара пръст по същата възглавница, която беше привлякла вниманието и на Тали. — Може и така да е.
	— Защо казвате това?
	— „Юрганени пчели“ беше страстта на майка ми. Но не и моя. Никога моя.
	Регън си спомни признанието й, че дори не умее да шие.
	— Тогава защо го държите толкова време?
	— Защото нямах нищо друго. Израснах с желанието да угодя на майка ми. Правех това, което тя очакваше от мен, и никога не се бунтувах. А когато почина, не ми стигна кураж да захвърля всичко. Чувствах се като в капан. Можеш ли да ме разбереш?
	Бяха ли наистина двете с мис Марта толкова различни? Нима самата тя не следваше наставленията на майка си и не се усмихваше единствено заради всички останали? Сойер беше този, който я накара да се почувства смела и да слуша сърцето си. Когато отгатна желанието й да се кандидатира на щатските избори, не й се изсмя. Не се подигра и не я засипа с банални фрази, потупвайки я снизходително по главата. Напротив, каза й, че щатът ще извади късмет с нея. С него всичко й се струваше възможно. Колко лесно майка й бе откраднала увереността й.
	— Всъщност много добре разбирам положението ви, мис Марта, но не мога да си обясня защо прибягнахте до такива драстични действия.
	Жената сведе поглед към пода и челюстта й се раздвижи:
	— Изпратих писмата с надеждата, че ще се окажат достатъчни.
	— Не се обиждайте, но беше доста глупаво. Мислех, че го е направил някой хлапак.
	Тя поклати глава:
	— Ти видя тубата с бензин, нали?
	— Да.
	— Тогава ли започна да ме подозираш?
	— Приблизително по това време, да.
	— Изпуснах нещата от контрол. Казах на Хийт да надраска беседката с графити, а не да я изгори. Кошовете за раци бяха негова идея. Изглежда, имаше да разчиства свои собствени сметки.
	— Предполагам, той е човекът, нахълтал с взлом в ателието ми?
	— Да — тихо потвърди Марта. — Имах чувството, че откакто стана кмет, искаш да ме изгониш. Да направиш малък модерен бутик на мястото на магазина ми. Или пък да вземеш терена, за да разшириш студиото си.
	— Никога не съм имала подобни намерения, мис Марта. Наистина желая само най-доброто за Котънблум, но то не включва съсипване на бизнеса ви.
	Устните на старата дама потрепериха.
	— Вера го откупи. Подписахме документите тази сутрин.
	— Съжалявам. — Никакъв гняв, само съчувствие.
	По лицето на мис Марта за миг премина усмивка.
	— Недей. Аз не съжалявам. Изпитвам угризения, тъга, срам, но не и съжаление.
	— Какво ще правите?
	— Нещо, което майка ми винаги е смятала за глупаво. Не можеше да разбере хората, които искаха да напуснат Котънблум. Заминавам за Флорида. Там имам братовчедка, която от години ме кани да се преместя при нея.
	— Надявам се, че ще бъдете щастлива там, мис Марта. Но ще останете за фестивала, нали?
	— Съмнявам се, скъпа. Според мен колкото по-бързо замина, толкова по-добре. Но ти желая успех. Наистина, честна дума. Дано да спечелиш наградата, за да реализираш плановете си.
	Тя се отправи към вратата и Регън я последва. След като я изпрати, побърза да заключи студиото. Малко вероятно беше някой да се нуждае спешно от съвет на интериорен дизайнер.
	Щом се прибра, срита високите обувки настрани и обиколи тихата къща с напрегнато тяло и неспокойно, объркано съзнание. Вместо да се утеши с кутията сметанов сладолед с бадеми, която от фризера се опитваше да я изкуши, тръгна към реката. След онази сутрин вятърът се бе усилил и сиви облаци, съответстващи на настроението й, бяха надвиснали над хоризонта.
	Чувствата й към реката се преплитаха с тези към Сойер. Някога я бе обичала и бе търсила утеха в нея. Да се промъква до водата и да го чака, когато беше наивна тийнейджърка, я изпълваше с радост. А после, след като той разби сърцето й, реката се превърна в нейно отмъщение. Намрази нея, вместо себе си. Вместо майка си. Намрази Сойер. Така беше по-лесно.
	Седна с гръб към стария дъб и се загледа над водата към полето с бели като сняг топки памук. Стресна я звънът на телефона. Беше Монро.
	— Какво има? — Вдигна едно паднало листо и уви около пръстите си пожълтелите му накъдрени краища.
	— Няма да повярваш. — В гласа на приятелката й се прокрадваха нотки на еуфория.
	— С Кейд сте се сгодили.
	Мълчание.
	— Какво? Не, разбира се. Мили боже! — Възражението й не прозвуча особено убедително. — Как можа да си го помислиш? Та той се върна преди два месеца.
	— Не го изключвам, като виждам как през цялото време го гледаш с влажните очи на крава. — Въпреки собствения си размирен любовен живот, Регън щеше да се радва за нея. Двамата с Кейд бяха създадени един за друг. Беше въпрос само на време той да сложи халка на пръста й. Не беше глупав като брат си.
	— Не става въпрос за Кейд. Е, по някакъв начин е свързано с него. Сам Ландри ще бъде екстрадиран в Джорджия. Частният детектив, който Кейд нае през юни, е уличил Сам в присвояване на средства от застрахователната компания, за която е работил.
	— А твоето дело срещу него? Сигурно искаш някакво възмездие?
	Сам се бе опитал да се възползва от едно младо момиче от групата за деца в риск на приятелката й. Тя бе защитила малката, предизвиквайки го да я удари. В отговор счупи носа му и няколко ребра, преди да повдигне обвинения срещу него.
	— Нападението и побоят са дребни престъпления в сравнение с незаконното присвояване. Адвокатът ми каза, че мога да се явя в съда като свидетел на прокуратурата. С новото обвинение го очакват доста години зад решетките, а аз ще се погрижа да остане колкото може по-дълго там.
	— В такъв случай това е страхотна новина.
	— Какво не е наред?
	— Нищо.
	— По-добре погледни панталона си. Надушвам дима чак оттук.
	— Ха-ха. Много смешно. — Регън взе един плосък камък и се опита да го метне във водата, но той подскочи само веднъж и потъна.
	— Какво прави Сойер? Или не прави? Колата ти още беше отвън миналата вечер, когато той ни остави джипа си, но не ми разказа нищо на следващата сутрин — подхвърли напевно Монро.
	Можеше да й отговори или не. Тя нямаше да настоява.
	— Прекарахме нощта заедно. Цялата. И беше невероятно.
	— Достатъчно невероятно, за да му простиш?
	Регън й преразказа накратко изповедта му. Приятелката й подсвирна тихо:
	— Уау! Естествено, винаги съм се питала, но като се има предвид колко много свои тайни криех по онова време, не бях аз човекът, който можеше да те принуди да споделиш.
	— Казах на мама, че съм го хванала с друго момиче в леглото, което се оказа огромна грешка. Тя никога не е харесвала Сойер и след като имаше нещо конкретно, за което да се улови, започна да поставя всякакви препятствия по пътя ни обратно един към друг. Но аз си въобразявах, че имаме някакъв напредък. — Регън разтърка средата на челото си. — До снощи.
	— Сега пък какво направи?
	— Поканих го на нещо, което трябваше да изглежда като среща.
	— Впечатляващо и необичайно. И какво стана? Не мога да си представя, че те е отрязал!
	Най-унизителното преживяване в живота й. Много по-лошо от това да стои на сцената, докато друга печели титлата „Мис Мисисипи“. Или Тали да ги завари в спалнята му. Дори от злополучната случка с непознатото момиче в леглото му. Още повече сега, когато най-после знаеше истината.
	— Той е решил, че искам само секс. Това е. Каза ми да облека пола. Взе ме от къщи и тръгнахме по един черен път. Аз мислех, че ще отидем на вечеря или може би на кино. — Последната дума излезе от гърло, задавено от сълзи. През последния месец плака повече, отколкото за цялото време след раздялата им. Вината за подпухналото й лице беше изцяло негова.
	Настъпи тягостно мълчание, преди Монро да изрече цяла тирада от думи, които биха накарали поне половината от членовете на църковната общност да припаднат.
	— А ти какво направи?
	— Накарах го да ме закара вкъщи. Какво друго ми оставаше?
	— Ела поне на един от моите часове и ще ти дам няколко идеи — подхвърли тя с типичното си чувство за хумор. — Дотам ли спря развитието на нещата?
	— Аха. Някакъв съвет?
	— Обичаш ли го?
	Въпросът я накара да легне на тревата със затворени очи, под които слънчевата светлина продължаваше да танцува под формата на малки ярки звезди.
	— Разбира се. Винаги съм го обичала.
	— Искаш ли да ти кажа нещо, което научих за семейство Форнет? — Монро не изчака отговора: — Те са умни, страхотни, верни и горди. Но под дебелата кожа на гордостта са малки хлапета, които все още живеят с болката от смъртта на родителите им, борбата за оцеляване след това и с чувството за срам от последствията й.
	Всичко, случило се от момента, в който избяга от къщата му, до злополучната им „среща“, мина през съзнанието й като на филмова лента, включително отбранителното му поведение.
	— Сойер мисли, че се срамувам от него.
	— Кейд имаше същите съмнения, докато не му разясних нещата.
	— На благотворителния базар.
	— Точно така. Момчетата Форнет се оказаха изненадващо чувствителни.
	— Може би трябва да поговоря с него? — Способна да взема решения, засягащи хиляди граждани, далновидна и последователна, Регън се луташе като слепец, щом ставаше въпрос за собствения й живот и Сойер.
	— Вие двамата сте си изградили навика да не си доизговаряте нещата. — Монро въздъхна. — Виж, ще ти кажа две неща. Първо, той е страхотен човек. И второ, страда по теб от цяла вечност. Беше искрено притеснен, когато беседката изгоря, въпреки че ти го обвини за пожара. Обича те. Много.
	Регън прекъсна връзката, след като обеща на приятелката си да я държи в течение.
	На път към „Форнет дизайн“ мислите се блъскаха в главата й и тя спря до джипа му без ясна идея какво ще му каже. Може би за първи път трябваше да започне с истината, която той нямаше как да изтълкува погрешно. Три кратки, силни думи щяха да свършат работа.
	Отпред бяха паркирани мотоциклет и БМВ. Слезе от колата и раздвижи врата и раменете си, сякаш се готвеше за физически сблъсък.
	Открехна вратата няколко сантиметра и пъхна глава в отвора. Вътре нямаше никого. Прекрачи прага и приглади полата си. Някакви сенки се раздвижиха зад прозореца на стаята за почивка. Тръгна нататък на пръсти, тъй като не искаше тропотът от високите й токчета да отеква из огромното помещение.
	Оставаха й да измине само няколко крачки, когато до нея стигна смехът на Сойер и тя прехапа вътрешната страна на бузата си. Приближавайки, отвори уста за поздрав, но застина намясто.
	Застанала пред него, същата красива жена, с която беше вечерял преди няколко седмици, галеше гърдите му с ръка с безупречен маникюр. Той се бе облегнал небрежно на плота със скръстени крака и ръце и й се усмихваше.
	Нямаше представа колко дълго стоя там. Секундите, минутите и часовете потъваха в спираловидна черна дупка, докато гледаше как непознатата го докосва и се смее, без да откъсва очи от него. В съзнанието й възкръсна споменът от неочакваното й нахлуване в студентската му стая, където го свари с голо момиче в тясното двойно легло, а съквартирантите му се смееха подигравателно зад гърба й. Без значение колко го обичаше, вече не можеше да му има доверие. Не искаше отново да преживее същото унижение. Очевидно майка й щеше да се окаже права. Дали Сойер Форнет не я използваше, за да изравни резултата?
	Притисна се плътно към стената. Бетоновите тухли вляха приятна прохлада в горещината на покрусата й. Покри очите си с ръце, но продължаваше да вижда как миналото се сблъсква с настоящето. Неприятно усещане се надигна заплашително към гърлото й.
	Втурна се към вратата, без да я е грижа дали вдига шум или не. Няколко глътки горещ въздух върнаха стомаха й на мястото му, макар да беше свит в болезнен възел. Качи се в колата и пъхна ключа в стартера. Далече. Трябваше да се махне оттук колкото може по-далече.
	Караше прекалено бързо по тясното шосе към главния път. Преди последния завой срещу нея изскочи старият пикап на Кейд. Тя рязко натисна спирачките с двата крака. Страничните гуми излязоха от асфалта в чакъла, но успя да овладее колата, заобиколи пикапа и продължи, без да погледне назад.
	Не спря никъде, докато не се озова от своята страна на реката. Телефонът й се взираше в нея от пътническата седалка. Чувствайки се предадена, прехвърли с пръст контактите. Мистър Холкомб отговори след втория сигнал.
	— Обмислих предложението ви. Да го направим.
	— Сигурна ли си?
	Вече не беше сигурна в нищо.
	— Утре ще ви изпратя чека.
	Мъжът възкликна радостно от другия край на линията.
	Регън прекъсна връзката и притисна чело към волана. Какво направи?


	В стаята за почивка Сойер остави Тери Лоуи да прегледа окончателния вариант на договора и избяга при двигателя, върху който работеше. Тази жена искаше да смъкне панталона му. Докато флиртът го караше да се чувства неудобно, нямаше как да не се възхити на упорството й, още повече, след като веднъж вече й беше отказал. Трябваше да вземе назаем малко от нейната настъпателност и да се изправи срещу Регън. Да изяснят най-после всичко докрай.
	Кейд заобиколи плота, бършейки ръцете си в кърпа.
	— Какво искаше Регън?
	Брат му бързо се изправи:
	— Обаждала ли се е?
	Другият наклони глава и присви вежди.
	— Едва не ме блъсна на пътя, като си е тръгнала оттук. Учудващо е, че не спука гума.
	— Дори не съм я видял.
	— Да не би да си бил отзад или нещо такова?
	Той посочи към стаята за почивка.
	— Не, бях… Дявол да го вземе! Опитвах се да обсъдя с Тери договора, но тя предпочиташе да говорим за други неща.
	— Например да те разсъблече?
	— Не с толкова много думи, но да. Не искам да я обидя, преди да сключим сделката.
	— Просто си прекалено добър и възпитан. — Възмущението в гласа на Кейд го накара да се усмихне въпреки ситуацията. — Остави ме аз да се оправям с нея оттук нататък.
	— Не знам. Тя може да хвърли око и на теб. Монро те е превърнала във вечно усмихнато, слабохарактерно подобие на мъж.
	— Монро може и да изглежда мила и въздържана, но ще повали тази жена само с един удар, ако се опита да ме вкара в някой неин филм. — Кейд повдигна вежди, потвърждавайки мнението на брат си.
	— Имам нещо като дежавю. Какво да правя? Да обясня на Регън, че нищо не се е случило?
	— Тя трябва да се научи да ти има доверие. Ще я накарам да дойде при теб.
	— Всичко е много по-сложно — изпъшка Сойер и му разказа накратко случилото се между тях.
	— Виж ти, сериозно? — вдигна ръце брат му. — Само едно нещо има значение. Обичаш ли я?
	— Не съм сигурен, че изобщо някога съм преставал.
	В погледа на Кейд се четеше разбиране. Макар да беше мрачен и затворен, нещо от баща им продължаваше да живее в очите, в гласа и отношението му към другите.
	— В такъв случай просто трябва да отидеш и да си я вземеш, нали така?
	Ако не се опасяваше, че брат му ще го помисли за луд, щеше да се хвърли към него и силно да го прегърне. Господи, толкова му беше липсвал през годините, докато живееше далече от семейството си. Липсваха му безполезните му съвети и окуражаващата му сила.
	— На твое място бих хукнал към железарския магазин за подложки за коленете. — Намек за типичния черен хумор на Кейд. — Ще са ти много необходими, за да изпълзиш от тая каша. Освободи остатъка от следобеда си и отивай да оправиш бъркотията, която си натворил.
	Като мърмореше нещо под носа си и клатеше глава, той бързо се отдалечи.
	Беше ли прав брат му? Разбира се. Сойер се изми на мивката и се отправи към вратата. Кейд беше в стаята за почивка. За момент погледите им се срещнаха. Той докосна с юмрук брадата си и отново насочи вниманието си към Тери, като й се усмихваше и говореше нещо, което другият не можеше да чуе.
	Мина по железния мост и видя Регън да говори с Наш Хоторн в беседката. Паркира до колата на Наш и си даде няколко секунди, за да се подготви за решителната крачка. Можеше да го направи. На карта бяха заложени сърцето и бъдещото му щастие.
	При приближаването му двамата се обърнаха. Изражението й беше неразгадаемо. Би предпочел да види обида или гняв вместо тази сразяваща студенина. Това много му напомняше за месеците след раздялата им. Тя му каза, че през цялото време е била точно толкова съкрушена, колкото и той, макар да не го е показвала. Може би сега правеше същото.
	— Трябва да поговоря с теб. — Надяваше се да не звучи толкова отчаян, колкото се чувстваше.
	— Значи си чул, предполагам. Вече е решено. Няма смисъл да ме разубеждаваш. Наш смята, че идеята е чудесна, нали?
	Мъжът отстъпи встрани и погледна голата си китка.
	— Уау, виж кое време е станало. Искам да пийна нещо, така че ще ви оставя да обсъдите нещата.
	Регън извика зад гърба му, докато той тичешком се отдалечаваше към пешеходния мост, вероятно към залата на Тали.
	— Каква е тази идея, за която трябва да знам, а Наш намира за чудесна?
	— Джамалая.
	— Каква джамалая?
	— Ами, такава с раци, която ще се предлага в Котънблум, Мисисипи, на фестивала на доматите. — Тя вирна брадичка и очите й заблестяха.
	— Какво означава това, по дяволите? Откъде ще вземете раци?
	— Братовчед на мистър Холкомб ще ни ги достави от Мейкън. Ще бъде вкусна. Много по-добра от някакви жалки по’бойс.
	Сигурно беше права. От зрели домати и пресни раци се правеше най-хубавата джамалая. Регън нарушаваше обещанието си поради същата причина, заради която го бе изхвърлила от живота си преди десет години. Беше наранена и не я бе грижа за него. През това време той успя да натрупа поне толкова мъдрост, колкото му беше нужна да го осъзнае.
	Макар да беше вбесяваща и обезсърчаваща, Сойер я обичаше.
	— Кейд ми каза, че си идвала в сервиза.
	Тя скръсти ръце и се загледа в нещо над рамото му.
	— Не знам какво си мислиш, че си видяла, нито защо си си тръгнала, но държа да ти кажа, че Тери Лоуи е просто клиент.
	— Работиш за репутация за най-добро обслужване. — Очите й само за миг се спряха върху него. Но това беше достатъчно да види болката в тях. — Много е красива.
	— Но не колкото теб. — Комплиментът се стовари с тежестта на чук върху наковалня. — Трябва да ми вярваш, Регън!
	— Защо? Между нас няма нищо. Ти съвсем ясно ми даде да разбера, че от мен искаш единствено секс. Може би очакваш същото и от нея?
	Той прекара ръка през косата си и вдигна поглед към небето.
	— Няма какво да въртиш очи — удари го по рамото тя. — Защо да ти вярвам, щом като непрекъснато ме предаваш?
	Сойер стисна зъби. Гневът му спечели окончателно:
	— Не съм спал с онова момиче в колежа и никога няма да го направя с Тери Лоуи. Чувствах се като последния подлец, че се държах така с теб миналата вечер. Майка ти… — Той млъкна рязко. Нямаше смисъл да обвинява жената. Той беше този, който разруши всичко. — Трябва да ми вярваш, защото те обичам. Обичах те тогава, обичам те сега и това никога няма да се промени. Запомни го и ела да ме намериш, ако решиш, че може би изпитваш същото към мен и можеш да ми имаше доверие. В противен случай не си прави труда.
	Качи се в колата и пое по моста. Само едно нещо можеше да го успокои. Реката.


>	Глава двадесет и втора

	След като Сойер си тръгна, Регън се почувства съкрушена и уязвима. Той я обичаше. Винаги я е обичал. Дори направено в яда му, тя долови искреност в признанието му. Или пък му повярва именно защото беше изречено гневно. Тя наруши даденото обещание, но той продължаваше да държи на нея.
	Други негови думи терзаеха съзнанието й. Нещо за майка й. Какво за нея?
	Прекоси града и спря на алеята на родителите си, зад скосената задница на мерцедеса. Без да позвъни, отвори вратата и Дони и Мари излаяха и се заувъртаха около краката й.
	Съпроводиха я до слънчевата всекидневна, където майка й се излежаваше на дивана и разлистваше лъскаво модно списание.
	— Говорила ли си със Сойер?
	Жената вдигна поглед и разгърна нова страница.
	— Отби се в неделя, докато подрязвах розите. Това ли имаш предвид?
	— Какво му каза, мамо?
	— Само истината.
	Истината такава, каквато я виждаше тя, без съмнение.
	— По-точно?
	— Ами че просто изживяваш отново бурното си минало с него. Не е ли вярно?
	— Едва ли би могла да грешиш повече. Ние… щяхме… Двамата се опитваме да изградим нещо ново. Обичам го, мамо. Той е прекрасен човек и много съжалявам, ако не е това, което си си представяла за мен, но аз желая само този мъж. Винаги съм го искала.
	Майка й шумно затвори списанието и свали краката си от дивана.
	— Ами Андрю Таруотър?
	— Какво за него?
	— Нали неотдавна излязохте заедно. Какво не му хареса?
	— Това не беше среща, а обикновена делова вечеря, на която обсъдихме новата мебелировка за канторите им.
	Жената изпусна въздишка на досада и й отправи усмивка, от която кожата на врата й настръхна.
	— Регън, миличка, ако си поставиш за цел, можеш да накараш Андрю да яде от ръката ти и да сложи годежен пръстен на пръста ти още преди Нова година. Ще бъдете чудесна двойка.
	— Боже мой! Ти чуваш ли се какво говориш? Моите желания изобщо не те интересуват. Кое е най-доброто за мен? Мислиш единствено за себе си. Настрои ме против Сойер заради предразсъдъците си. А после се опита да направиш същото и с него.
	В далечината изтрещя гръмотевица. Огромно лилаво петно пълзеше по небето на запад.
	Тръгна към вратата, следвана от майка си и кучетата. Ръка с безупречен френски маникюр, контрастиращ нелепо с болезнено изпъкнали жили, улови китката й. Дори майка й не можеше да се пребори с естествения ход на времето.
	— Не си тръгвай. Изчакай бурята да премине. Изглежда, ще бъде доста силна — звучеше искрено притеснена. Но Регън не беше сигурна дали това не е някоя от манипулативните й тактики.
	Загледа се в трупащите се облаци и измърмори:
	— И без това изгубих достатъчно време.
	Насочи колата си към щатската граница. Твърде много пропуснати години между тогава и сега. Прекалено дълго се бе носила по течението. Само ако беше малко по-смела, за да се опълчи срещу майка си. Ако бе дала на Сойер възможност да й обясни…
	Той я обичаше. Гъделичкаща топлина бликна в гърдите й и се разля из цялото й тяло. Винаги я бе обичал. Вярваше му. Имаше му доверие. Но дали той щеше да й повярва? Дали _той_ можеше да бъде сигурен, че _тя_ няма отново да му обърне гръб?
	Малката й кола, люлееща се от безразборните въздушни потоци, зави по дългата алея към къщата му. Небето притъмняваше все повече, като придобиваше зловещ лилаво-черен оттенък. Мракът бавно поглъщаше яркото утринно слънце, създавайки впечатление за приближаваща вечер, въпреки че беше късен следобед.
	Огромният джип стоеше отвън. Вятърът изтръгна вратата на колата от ръцете й и я отвори рязко. Борови иглички и листа се въртяха около краката й с достатъчна сила да издраскат голата й кожа. Събу високите си обувки и се затича да почука на вратата. Отговор не последва.
	Тръгна към ламаринения навес с огъващи се от поривите на вятъра странични стени. Празен. Изтича навън и погледна към небето. Цветът му и тъмнината бяха зловещи предсказания за яростно приближаващата стихия. Не приличаше на обикновена гръмотевична буря. Напълно реален страх подкоси коленете на Регън.
	Вятърът я обгърна с нова сила, а рязкото понижение на атмосферното налягане й създаваше чувството, че се движи в празно пространство. Торнадата бяха кошмарът на младостта й. Историите и обучителните тренировки в училище се бяха забили в съзнанието й. Изминаха почти двайсет години, откакто последното удари двете части на Котънблум.
	Но къде е Сойер? В безопасност ли е? Моля те, Господи, нека нищо не го заплашва! Паниката правеше движенията й тромави и непохватни. Докато тичаше обратно към къщата, се спъна и удари големия си пръст в корените на едно дърво. Чувстваше се като Дороти от _Вълшебникът от Оз_. Задната врата беше отключена. Извика го по име, въпреки че с всичките си сетива усещаше празнотата.
	Скърцането на старата постройка съвсем не действаше успокояващо на нервите й. Беше виждала снимки на къщи, разпръснати като кибритени клечки от торнадо. Спря и обмисли всички възможности. Да опита да се прибере, определено не беше сред тях. Опасно беше бурята да я свари в каквато и да е кола. А в нейния „бръмбар“ със сигурност щеше да е катастрофа. Никъде по пода не се виждаше капак, който би могъл да води към изба или скривалище.
	Излезе отново навън и се огледа, без да знае какво точно търси. За няколкото кратки минути, прекарани вътре, времето се бе влошило чувствително. Обляха я пръски леден дъжд и тя отметна косата от очите си, чувствайки се като елен, попаднал на мушката на ловец.
	Килерът на приземния етаж изглеждаше най-добрият вариант. Времето да вземе решение изтичаше бързо. Ами ако беше изчакала прекалено дълго? Ако й се случи нещо ужасно, преди да успее да му каже?
	Изтича обратно вътре. Изкачи двете стъпала, но в този момент силен трясък я накара да подскочи. Някои части на тялото й сякаш изтръпнаха. Вятърът развяваше косата около лицето й, шумът все повече се усилваше. Изминаха няколко секунди, преди умът й да осмисли фактите. Клон от близката мирта с няколко упорити розови цвята, висящи в края му, се люлееше в кухнята на Сойер. Тесният прозорец над мивката беше счупен и дребни хвърчащи парченца стъкло я удряха по раменете и краката.
	Изтри бузата си и треперещите й пръсти почервеняха от кръв. Ужасът я накара да застине намясто, боса сред натрошените стъкла на пода.
	Някъде отдалече чу името си. Сойер.
	И тогава, още преди да успее да му отговори, вратата се отвори и той застана на прага.
	— Какво, по дяволите, правиш тук? Не знаеш ли, че са забелязани няколко торнада?
	Насред трещящия хаос внезапно я обзе чувство на странно спокойствие. В този момент имаше значение едно-единствено нещо.
	— Трябваше да ти кажа… Аз те обичам. Обичам те, Сойер Форнет.
	Очите му проблеснаха в мрака.
	— Изглежда, сме прокълнати нещата при нас да се случват винаги в най-неподходящия момент. Не си ли забелязала? — Прибра един кичур коса зад ухото й, но вятърът обезсмисли усилията му. После погали с палец наранената й буза и се огледа наоколо: — А сега да помислим и за спасението си, а?
	Вдигна я на ръце и я понесе навън. Отчупено парче от клон я удари в слепоочието и за да се предпази, скри глава в извивката на врата му. Той изруга и подмина навеса. Регън надникна над рамото му, примигвайки срещу дъжда. Металната конструкция скърцаше и се клатушкаше, заплашвайки всеки момент да се срути.
	Сойер опита да се затича, но с нейната тежест и насрещния вятър се движеше така, сякаш плуваше в гъст мед.
	— Не е нужно да ме носиш. Мога да ходя.
	Той я пусна, сграбчи китката й и я повлече към малка борова гора в края на някогашна нива с памук. Адреналинът й помагаше да бяга бързо, но вече не се страхуваше. Не и с него.
	Двойната врата беше с няколко сантиметра по-висока, почти успоредна на земята. Скривалище при буря. Сойер хвана двете дръжки и ги дръпна едновременно. Нищо не се случи. Той ритна пантите и напрегна с цялата си тежест едната страна. Със скърцане на ръждясал метал капакът се открехна. Вятърът го подхвана като хартиена лодка и го стовари с трясък на земята. Лъхна ги миризма на мухъл и влага и Регън закри носа и устата си с ръка.
	Ситуацията изглеждаше нереална, почти като сън. Докато Сойер изчезваше в тъмната дупка, тя се огледа наоколо. Прекършени клони и камъни се носеха във въздуха, сякаш гравитацията беше престанала да действа. В далечината ято бели птици летяха в бурята, снижиха се и се гмурнаха във водата.
	Той я хвана за ръката и я дръпна назад.
	— Какво правят тези птици? — посочи с ръка тя.
	Ятото се приближи, шумът се усилваше с всяка изминала секунда. Сойер внезапно стана нетърпелив и припрян:
	— Това са обшивки на къщи, а не птици. А сега смъкни сладкото си задниче тук долу. Веднага!
	Избута я пред себе си в тъмнината. Стъпалата бяха груби. Треска се заби в крака й и болката я върна в реалността. Около глезените й се уви паяжина, но беше прекалено уплашена, за да извика. Вдигна поглед нагоре. Над тях се сипеха клони и отломки, докато Сойер се бореше с вратата и накрая надделя.
	Обгърна ги непрогледна тъмнина. Коленете й се подкосяваха, тялото й трепереше, а мисълта за онова, което беше отдолу, изобщо не я успокояваше. Кракът й докосна твърда земя. Докато се спускаше надолу, разстоянието й се стори безкрайно, но всъщност беше не повече от три метра. Сойер скочи долу с по-малко колебание. Дъжд от прах я накара да примигне и да затвори очи.
	Пръстите й потънаха в тиня. Въздухът беше по-хладен и в подгизналите от дъжда дрехи започна да й става студено. Вратата се тресеше, но Регън продължаваше да стиска клепачи. Искаше й се като дете да не беше гледала няколко пъти филма _Туистър_.
	Ръката му я обгърна и тя скри лице в извивката на врата му. Прегърна го през кръста и измърмори:
	— Страх ме е.
	— И мен. — Зловещият рев на бурята запълни настъпилото мълчание. Пръстите му я опипваха навсякъде и сякаш наистина притежаваха целебна сила, смъдящата болка изчезна. — Лошо ли си ранена?
	— Няколко порязвания. Нищо сериозно. — Големите длани се плъзнаха надолу по гърба й и се задържаха там. От гърлото й се изтръгна смях, граничещ с истерия: — Със задника ми всичко е наред.
	— Тук няма спор. — Как намираха сили да се шегуват в тяхното положение, Регън никак не можеше да си обясни. — Лицето ти е пострадало.
	— Много зле ли изглежда? Ще продължаваш ли да ме обичаш грозна и с белези?
	— Да. Ще те обичам дори когато побелееш и изгубиш разсъдъка си.
	Тя потърка бузата си в неговата, но се отдръпна, щом думите стигнаха до съзнанието й.
	— Я чакай. Имаше предвид „ако“, а не „когато“, нали?
	Смехът му отекна в нея, но бързо заглъхна.
	— Наистина ли го чувстваш?
	— Кое?
	— Обичаш ли ме?
	Пред страха от бурята и с живот, висящ на косъм, истината изскочи с лекота:
	— Разбира се. Обичах те дори когато те мразех. — В тъмнината устните й успяха да намерят неговите и ги докоснаха леко. — Говорих с майка ми. Тя се опита да манипулира и теб, нали?
	Сойер допря чело до нейното и пръстите им се преплетоха.
	— Да. Знаех на какво е способна и въпреки това й позволих да посее някои съмнения. Онази вечер на черния път… Бях наранен и глупав и си мислех, че искаш да се виждаме само заради миналото.
	— Това лято за мен не беше приключване или повторно преживяване на нещо отминало. От него започва бъдещето.
	Той въздъхна.
	— И аз се надявах на това, но после майка ти се опита да ме убеди, че…
	— Какво ще кажеш да изхвърлим този израз от живота си? Няма никакво значение какво мисли или иска майка ми. Вече не. Знам, че случилото се между нас преди години е изцяло по моя вина, но ти ме плашеше.
	— Аз съм те плашил?
	— Беше толкова хубав, разумен и самоуверен. Ние бяхме млади, а аз не се доверявах много на чувствата си, предполагам. Мама само подхранваше тревогите ми. Когато те видях с онова момиче, най-ужасните ми кошмари се сбъднаха.
	— Очевидно не съм бил толкова умен, колкото си мислиш, иначе нямаше тогава да се напия до безсъзнание. Трябваше да бъда по-настойчив в опитите си да ти обясня, но…
	— Но какво?
	— Никога не съм се чувствал достатъчно добър за теб, а начинът, по който се отнасяше с мен след това, само затвърди съмненията ми и разби сърцето ми.
	Тя се отдръпна назад и прекара ръце по тялото му, докато обви лицето му с длани. Изражението му оставаше скрито, но той, с неестественото зрение на всички Форнет, сигурно я виждаше.
	— Аз бях вятърничавата глезла от живите картини, която не беше достойна за теб. Всичко, през което си преминал и си преживял, ме караше да те обичам още повече. Никога не съм се срамувала да съм твоето момиче, Сойер Форнет.
	Той я улови за китката и обсипа с целувки ръката й. Светът над тях можеше да върви по дяволите. Не го беше грижа, докато я държеше в прегръдките си и думите й запълваха празнините в душата му.
	— Може би това няма значение, щом ни е толкова добре заедно.
	— Обичам те, копнея да бъда с теб и ако искаш да организирам парад, за да го съобщя на целия Котънблум, ще го направя.
	Хрумна му да приеме предложението й просто за да се позабавлява.
	— Няма да е необходимо, но за мен ще бъде чест да те заведа на вечеря в кънтри клуба довечера.
	— Би било чудесно… — Регън си пое дълбоко въздух: — … ако е все още там.
	Безпокойство се прокрадна в пашкула на убежището им. Несигурността съществуваше извън тъмната дупка и Сойер мразеше да се изправя срещу него.
	— Не чувам нищо, а ти?
	Вятърът бе престанал да блъска по вратите и шумът, подобен на минаващ влак, заглъхна до трополене на пороен дъжд.
	Опита да се измъкне от прегръдката й, но тя обви ръце около врата му и го притегли за целувка. Бърза, ограничаваща се само до леко докосване на устните им. Но той разбра посланието. Тя подпечата обета им един към друг, независимо пред какво им предстоеше да се изправят.
	Стъпките му отекнаха по стълбите. За една дълга, спираща сърцето минута, преди да успее да отвори капака, си представи как двамата умират, прегърнати във влажната дупка.
	Тъмни облаци пълзяха по небето, но неестественият виолетов оттенък се беше разсеял. От вдигащото адреналина усилие да премине реката, изпреварвайки бурята, през шока от неочакваната поява на Регън до проникващото до мозъка на костите му облекчение, че най-после се бяха изяснили след десетгодишна раздяла, емоциите му се лутаха от едната крайност в другата. А сега и това.
	— Мили боже — прошепна тя зад него.
	Ситен дъжд се сипеше над руините. Камъни, парчета от обшивки и счупени дъски бяха пръснати навсякъде около тях. Покривът на ламаринения навес се бе килнал назад като метален лист, наклонявайки цялата конструкция, подобно на къща от карикатура. Но пораженията върху фермерската къща се оказаха най-големи. Сякаш някакъв гигант бе стоварил юмрук върху страничната стена. Кухнята беше разрушена и затрупана с отломки.
	Той извади телефона си, изпробва бутоните и се загледа в пропуснатите повиквания.
	— Няма покритие. А това означава, че поне една от кулите е паднала.
	Страхът за семейството подсилваше безпокойството му и го задушаваше. Кейд. Къде ли е бил брат му? Може би в сервиза? И вероятно е изгубил ума си от притеснение за Монро. А Тали? Дали фитнесът й беше останал незасегнат от стихията?
	— Какво искаш да направим? Да спасим оцелялото от къщата или да тръгнем веднага? — попита Регън.
	Той закрачи към разрушения си дом. Всичко ценно беше в безопасност, натъпкано в килера в коридора, но там някъде под руините се намираше една вещ, единствено със сантиментална стойност, която трябваше да спаси. Влезе в кухнята и коленичи до масата. Тя се бе наклонила на една страна, но като по чудо изглеждаше все още цяла. Прекара ръка по надрасканата повърхност, преди да я изправи на четирите й крака. Нова пукнатина зееше под страничния ръб като свидетелство за още една преживяна история.
	Сойер си проправи път от кухнята към коридора. Дървеният под изскърца и той спря. Всичко изглеждаше готово да рухне като клатушкаща се къщичка от карти. Приближи се плътно до стената и се промъкна до килера, за да вземе брезент.
	Синьото платно щеше да я предпази поне от дъжда. Регън, все още боса, се отправи към мястото, където някога стоеше задната врата. Дървената рамка с предпазната мрежа беше изхвърлена на няколко метра върху старата мирта, която, с щръкнали настрани корени, се клатушкаше като моряк в отпуск.
	— Трябва да намеря Кейд и Тали. — Обзе го страх, какъвто не бе изпитвал от смъртта на родителите си, когато чу брат му и чичо им Дел да си шепнат, че щатските власти искат да ги разделят.
	Изтича към фасадата на къщата. Огромната върба се бе стоварила върху колата на Регън. Джипът му се оказа пощаден, с изключение на няколко драскотини и клони, блокиращи вратата откъм пътническата седалка.
	— Мисля, че ще трябва да използваме твоята — подхвърли тя.
	— Много съжалявам за колата ти.
	Тя изпълзя през шофьорското място и междинната конзола.
	— И без това, ако ще живеем заедно, ще ми трябва нещо, в което и двамата ще се чувстваме удобно. Защото не мисля, че през цялото време ще караш само ти.
	Сойер хвана ръката й, стисна я силно и я вдигна към устните си, неспособен да й благодари, че е толкова практична, забавна и страстна. Докато се промъкваше в джипа, шум от приближаващ се автомобил го накара да изскочи навън, да заобиколи падналото дърво и да се втурне към чакълестата алея. Дъждът беше отслабнал до лек ръмеж, а слънцето се опитваше да пробие тъмните облаци на западния хоризонт.
	Кейд! Кейд със стария пикап на баща им маневрираше умело между прекършените клони. Последните няколко крачки Сойер измина на един дъх и го сграбчи в задушаваща прегръдка, веднага щом брат му слезе от колата. От очите му бликнаха сълзи. Не го беше грижа дали щеше да ги види и както някога в детството им, ще го нарече ревльо.
	Но брат му притискаше ръцете си към гърба му със същата сила и когато най-после се отдръпнаха един от друг, погледът му беше замъглен от влага. Двамата едновременно се обърнаха към къщата и дълго време нито единият от тях не заговори.
	— Съжалявам за дома ти — мрачно каза Кейд накрая. — Но дявол да го вземе, радвам се да те видя жив и здрав. Къде се скри?
	— В старото скривалище отзад. Много е занемарено и не беше сигурно дали изобщо ще успея да отворя вратите. Свърза ли се с Монро? Тук няма обхват.
	— Обадих й се от сервиза. Там всичко е наред, като изключим няколко изкоренени дървета. Добре е. Тали и Наш също.
	Регън се приближи към тях. Камъни и парчета странична обшивка не само от неговата къща обсипваха полето.
	— Кейд, слава богу! Как е Монро?
	Докато брат му разговаряше с нея. Сойер я притегли към себе си и потърка с брада слепоочието й. Със смъртта на родителите им преди много години беше научил, че животът е крехък. Днешното торнадо се оказа нещо като опреснителен курс.
	— Значи вие двамата най-после сте се разбрали, а? — Кейд им отправи една от редките си усмивки.
	Сойер отвори уста да му отговори, но тя го изпревари:
	— Да. Много обичам брат ти, Кейд. Надявам се да ни дадеш благословията си.
	Той разтърка челюстта си с ръка и гласът му стана още по-дрезгав:
	— Нямате нужда от нея. Знам, че в миналото имахме някои разногласия, но нека ги оставим там.
	Другият го удари с юмрук в рамото:
	— Благодаря ти, братле! Какво ще кажете да се връщаме в града?
	— Монро спомена ли за някакви щети?
	Кейд поклати глава:
	— Не говорихме дълго. Много хора чакаха да използват стационарната линия.
	Тримата се качиха в пикапа. Той пое направо през полето, за да завие в обратната посока. Изкоренени дървета и счупени клони блокираха целия път. Срещнаха няколко камиона, които правеха същата маневра.
	Пътуването вървеше убийствено бавно. Дъждът спря и когато железният мост се появи в далечината, слънчевите лъчи вече пълзяха по небето. Регън се друсаше на ръба на седалката, подпряла едната си ръка на таблото, а другата на сляпо протягаше към Сойер.
	Луизианската част на Котънблум се бе отървала относително невредима. Сградите стояха стабилно, въпреки че отломки покриваха улиците. Дори цветята на майка му бяха преживели бурята със забележителна устойчивост.
	Страната откъм Мисисипи обаче изглеждаше сериозно поразена от стихията. Двата последни магазина, включително „Юрганени пчели“, бяха затрупани под огромен дъб, който блокираше и централната улица. Паднали тухли се търкаляха на асфалта между зелените листа. Десетина души се бяха струпали около все още стоящата изправена беседка, прегръщаха се, разговаряха или сочеха с ръце.
	Това беше пътят на торнадото. Ветровете можеха да изравнят една къща със земята, да прескочат съседната и да вземат следващите три като жертвоприношение. Нямаше никаква последователност или логика в разрушенията. Реката бушуваше в коритото си, заплашвайки всеки момент да прелее.
	Кейд зави към Луизиана и паркира близо до пешеходния мост. Регън се обърна към брат му с широко отворени очи и разрошена от вятъра коса:
	— Сойер… трябва да проверя как са родителите ми. Ами дамите от „Юрганени пчели“? Били ли са в магазина?


>	Глава двадесет и трета

	Веднага щом той слезе от пикапа, Регън се стрелна покрай него и изтича по пешеходния мост към края на улицата, където от лекия бриз най-горните клони се люлееха, карайки листата да танцуват. Огромният дъб се бе стоварил върху задната част на магазина, покривайки го целия със зеленина.
	— Къде е противопожарната служба или полицията? — попита, когато той я настигна и застана до нея.
	— Не знам. Кейд отиде у Тали и ще им се обади. А и не е изключено те да се измъкнат сами. Хайде да минем отзад. Да видим дали ще можем да влезем оттам.
	Двамата тръгнаха към алеята. Масивната коренова система на дървото стърчеше във въздуха, разкъсвайки асфалта и долния ръб на тухлената стена. Тротоарът и улицата се нуждаеха от сериозен ремонт, но това, което я притесняваше сега, беше дали няма хора, затиснати като в капан в някой от магазините.
	От задната страна се виждаше ясно, че железарията е поела тежестта и силата на удара.
	— Стой тук — нареди Сойер и пристъпи към вратата на „Юрганени пчели“.
	Регън пренебрегна заповедта и си проправи път напред между клоните, които жулеха и драскаха краката й. Но това нямаше значение. Дебелият ствол препречваше гледката към вратата, но изглежда, зад него имаше достатъчно място.
	— Мисля, че ще успея да се промъкна.
	Той я погледна нетърпеливо:
	— В никакъв случай. Боса си, а и бездруго няма да можеш да видиш нищо, дори да влезеш вътре. Ще опитам аз. А ти се върни отпред и извикай някого на помощ.
	— Добре.
	Преди да се пъхне под следващия клон, тя го дръпна за тениската и го привлече към себе си за страстна целувка.
	— Пази се. Обичам те.
	— И аз. — Обви ръка около кръста й и я целуна пак, по-бавно, по-дълбоко и с нещо повече от намек за обещание. — Нямам търпение да останем сами довечера.
	Пусна я и изчезна. Нощта изглеждаше много далече. Разтърка ожулените си ръце, за да се стопли, тъй като дрехите й все още бяха влажни. След като той не се появи веднага, реши, че е успял да влезе в магазина, и се върна отпред.
	Черният камион, движещ се на заден ход, спря, щом клоните закачиха каросерията му. Зад него паркираха още два пикапа. Мускулест четирийсетгодишен мъж с камуфлажни дрехи, включително и бейзболната му шапка, скочи иззад волана. Делмар Форнет се появи от другата страна.
	Шофьорът изплю струйка тютюнев сок и извади резачка. Още двама мъже се приближиха, като първият носеше същия инструмент, а другият си слагаше кожени работни ръкавици. И тримата й бяха непознати.
	Неочаквани сълзи бликнаха от очите й, предизвикани от добротата им. Дел обви ръка около раменете й и я прегърна силно.
	— Радвам се да те видя жива и здрава, госпожице кмет. Къде е племенникът ми?
	— Сойер е добре. Промъква се в „Юрганени пчели“ през задния вход. — Гласът й звучеше напрегнато. — Дамите вътре ли са?
	— Със сигурност. Слава богу, че в железарията е нямало никого. С момчетата ще им разчистим пътека колкото може по-скоро.
	— Благодаря ти за помощта, Дел!
	— Моето момиче е там. — Погледът му, отправен към сградата, беше сериозен, преди да се обърне към нея с усмивка: — Освен това всички сме съседи.
	Още двама тичаха по моста, водени от Кейд.
	— Всички тези мъже от Луизиана ли са? — попита тя.
	— Повечето. Само Дарил е от Мисисипи.
	Нямаше представа кой точно е Дарил, но беше благодарна на всички. Двете резачки забръмчаха и разговорът стана невъзможен. Тя отстъпи назад. Докато едните режеха клоните, другите ги товареха в камионите. Когато ги напълниха, започнаха да трупат останалите клони на купчина на празното пространство отстрани.
	Отне й пет минути да огледа пораженията в останалата част на центъра. На нейната улица едно дърво се беше наклонило под странен ъгъл, повдигайки с корените си тротоара и уличната настилка. Покривът на пицарията беше повреден и собственикът и двамата му синове го покриваха с брезент. Студиото й изглеждаше незасегнато. Грабна чифт джапанки, които държеше в един шкаф, и изтича обратно.
	Когато се върна, пространството отпред беше разчистено и вече се виждаха ъглите на вратата. Повдигна се на пръсти. Сойер стъпваше между листата, понесъл Вера Карсън, стиснала чантата си с две ръце и кръстосала глезени, сякаш седеше на пейка в църквата.
	Избухна в смях, породен от обзелото я облекчение, и се втурна към тях. Той пусна мисис Карсън на земята и възрастната дама приглади полата си и изтърси праха от косата си. Регън не можа да се въздържи да не го докосне. Изглеждаше съвсем добре, освен че беше покрит с червеникава пепел.
	— Вътре всичко наред ли е?
	— Да. Страничната стена е пробита, но жените са се скрили зад плота. Трябва да изведа мис Ефи и мис Леора навън. — Намигна й и хлътна отново вътре.
	— Радвам се, че всички сте живи и здрави, но много съжалявам за „Пчелите“, мисис Карсън. Разбрах, че тази сутрин сте подписали документите.
	Старата дама се обърна да погледне назад. Изглеждаше по-скоро замислена, отколкото разстроена.
	— Както е казано, неведоми са пътищата Господни. — Преди да успее да добави още нещо, дъщеря й се втурна към нея, прегърна я и я отведе.
	Мис Ефи се появи, стиснала здраво ръката на Сойер, и веднага щом беше предадена на сина й, Сойер изчезна отново.
	Дървото изскърца заплашително, мъжете извикаха и отскочиха назад. Част от сградата хлътна под тежестта му и по тротоара се разхвърчаха тухли.
	Регън пристъпи напред, но Кейд я дръпна за ръката. Беше потен и издран от усилията да разчисти улицата от огромните прекършени клони.
	— Стой тук. Нека първо да слегне.
	Наоколо всичко се успокои. Мъжете се суетяха около един от камионите и разговаряха шумно помежду си. Делмар се приближи, без да откъсва очи от вратата. Но Сойер не се появяваше.
	— Къде е той? — обърна се към него Регън.
	— Ще ида да видя. Вие двамата изчакайте отвън — нареди Кейд и тръгна към магазина.
	Пренебрегвайки заповедта, тя го следваше по петите. Касата се беше изкривила от тежестта и Кейд напрегна всичките си сили, за да отвори.
	Плъзна се покрай него и прекрачи прага. Във въздуха се носеше прах, затова размаха ръка пред лицето си и се закашля.
	— Сойер? Мис Леора?
	— Тук отзад — обади се с треперещ глас възрастната жена.
	Тухли и топове плат бяха разхвърляни от лявата страна на магазина, но дясната изглеждаше непокътната, с изключение на натрупания дебел пласт мазилка. В помещението беше тъмно и Регън слепешком си проправяше път между отломките.
	Сойер седеше на земята зад тезгяха и притискаше едната си ръка с другата. Тя клекна до него, без да може да го види ясно.
	— Ранен ли си?
	Той повдигна дланта си. От дълбока рана малко над лакътя му струеше кръв и миризмата усили гаденето, надигнало се в стомаха й.
	— Това трябва да се зашие. Какво стана? — наведе се над рамото й Кейд.
	— Почти стигнахме вратата, когато стената поддаде. Един пирон от носещата греда ме одраска.
	— Инжекция против тетанус и няколко шева. Веднага! — нареди брат му и му помогна да се изправи на крака.
	Регън застана между тях.
	— Ти се погрижи за мис Леора. Аз ще се заема с него.
	Кейд не възрази. Вдигна старата дама и я понесе навън.
	— Не искам да те изцапам — каза Сойер и предпазливо я прихвана през раменете.
	— Вече съм достатъчно мръсна. Впрочем нямам нищо против — успокои го тя и го прегърна. — Просто се радвам, че си в безопасност.
	Подкрепяйки се един друг, двамата излязоха под ярката слънчева светлина. Регън примижа заслепена. Въпреки че част от керемидите на островърхия покрив липсваха, беседката бе устояла на стихията и тя го поведе натам.
	На една от пейките до мис Леора седеше Делмар, обвил ръка около кръста й, и двамата се настаниха в ъгъла. Към тях вече бързаха мис Беатриче и мистър Холкомб, нейните лейтенанти на организационния комитет.
	Жената направи класическия жест с пръсти, имитиращи пистолетен изстрел, а той я подкрепи с тържествено поклащане на глава.
	— Това е катастрофа, Регън. Фестивалът е само след три дни. Трябва да го отменим. — Гласът на мис Беатриче беше с няколко октави по-висок.
	— Първата ми грижа е да се уверя, че всички, от двете страни на реката, са добре. — Изобщо не се бе сетила за фестивала.
	— Даже всички тези клони да се разчистят, сградите не са безопасни. Видя ли дървото пред ателието ти? Трябва да се отреже, преди да е паднало — отбеляза мистър Холкомб, без да престава да кима.
	— В такъв случай наистина ще го отменим — повдигна рамене Регън. Фестивалът вече не й се струваше толкова важен.
	— Не е необходимо — обади се Сойер и всички погледи се насочиха към него. — Нашата част не е пострадала.
	— Наистина ли казваш това, което си мисля? — посегна към ръката му тя. Над лакътя му личаха струйки засъхнала кръв.
	— Хайде да се обединим. Ние предлагаме барбекю и по’бойс. Джамалаята ще ги допълва чудесно. Ще изложим всичката храна по Ривър стрийт. Беседката оцеля, пешеходният мост също. Можем да разположим музикантите на тревната площ. От нашата страна ще намерим място за всичко, което сте планирали.
	— А какво ще стане със съревнованието? — изсумтя мис Беатриче.
	— Това вече няма никакво значение. Огледайте се наоколо. — Регън махна с ръка към мъжете, разчистващи улиците. — Когато ни сполети нещо такова, всички сме съседи. Мисля, че обединяването на фестивалите е чудесна идея.
	Изсвирване на клаксон прекъсна разговора. Кейд го чакаше на главния път.
	— Това е превозът ми.
	Сойер се изправи и тя го последва от беседката на тревата. Той спря и се обърна към нея:
	— Ти остани. Нужна си тук.
	— Не, идвам с теб.
	Обви длан около врата й и допря челото си до нейното.
	— Ще се оправя. Трябва да направиш още няколко списъка със задачи, за да спечелим този конкурс.
	— Но, Сойер…
	Той я целуна.
	— Остани и действай като кмет на двете части на града. Аз ще се върна веднага щом мога.
	Наблюдаваше го как се отдалечава, докато всяка фибра от тялото й копнееше да е близо до него. Но Сойер беше прав. Положената клетва я задължаваше. Котънблум имаше нужда от нея.
	Нестабилните дървета я принудиха да организира обезопасителни операции на отсрещния бряг на реката. Руфъс предложи безплатни храна и напитки в ресторанта си за доброволците, работещи по разчистването на улиците от страната на Мисисипи.
	Началник Томасън и шериф Бери й представиха докладите си. Двамата й родители бяха добре, както и повечето къщи, с изключение на няколко липсващи керемиди и странични обшивки. В Луизиана, освен къщата на Сойер и изкоренените дървета, бе съобщено за нанесени щети единствено в парка с караваните. Най-големи поражения бяха отчетени в центъра на Котънблум, Мисисипи. Слава богу, нямаше жертви или пострадали с опасност за живота.
	Когато Сойер се върна, Регън го прегърна набързо и огледа внимателно шевовете на ръката му.
	— Боли ли?
	— Малко ме дърпа, но ще го преживея.
	Пренебрежителната му забележка изпълни сърцето й и от свитото й от сълзи гърло се изтръгна ридание. Хвърли се към него, обви ръце около кръста му и намери с устни пулсиращата вена на шията му. Той отвърна на ласката й със същата страст.
	Живи.
	След като преживяха бедствието, бъдещето беше пред тях. Тяхната история имаше шанса да приключи щастливо, вместо с фатален край.
	Прегръдката му се разхлаби, едната му ръка погали косата й.
	— Кейд ме чака. Трябва да огледаме парка с караваните и по-отдалечените къщи. Да се уверим, че никой не е ранен или заклещен в капан. Ще ме почакаш, нали?
	— Да. Обещавам.
	Целувката беше кратка, но страстна. След като той изчезна от погледа й, тя се стегна и се върна към задълженията си. Когато се смрачи и мъжете, разчистващи града, прибраха инструментите си, двете с Монро вечеряха на крак с барбекю и студен чай. Приятелката й си тръгна, а и тълпата от хора скоро се разотиде. Тя остана да чака до цветята на Сойер.


>	Глава двадесет и четвърта

	Сойер зави по Ривър стрийт. Навън беше вече съвсем тъмно. Дали Монро или майка й я бяха закарали до вкъщи? Огледът на щетите се проточи по-дълго, отколкото очакваше, и дори не успя да прегледа какво беше останало от собствения му дом. Времето и светлината му стигнаха само колкото да събере няколко семейни снимки и да натовари старата кухненска маса в каросерията на пикапа. Беше прекалено опасно да се качи на втория етаж.
	Някакъв силует се раздвижи в края на цветната градина. Обръчът около сърцето му се разхлаби. Чакаше го. Въпреки голямото закъснение, не се бе усъмнила, че ще дойде. Привидно незначителен жест, но с огромно значение. Скочи от джипа и я сграбчи в прегръдките си.
	— Не бях сигурен, че ще те заваря тук — прошепна в косата й.
	— Обещах да те изчакам.
	От вълнението в гърлото му заседна буца. Той можеше да разчита на нея.
	— Хайде да се прибираме у дома.
	— Предполагам, имаш предвид у нас.
	Не беше мислил в дългосрочен план какво означаваше разрушаването на къщата му, но едно нещо знаеше със сигурност:
	— Миличка, моят дом е там, където си ти.
	Простичката й усмивка отми тревогата и изтощението от деня. Тя се качи в колата, вдигна средната преграда, сгуши се в него и сложи глава на рамото му.
	— Взех си чисти дрехи от сервиза, но иначе останах без нищо. Вторият етаж може да се срути всеки момент.
	— Още пазя четката за зъби, която използва. Утре ще обиколим магазините — отвърна тя спокойно и делово. — Сутринта ще направя списък.
	Той се засмя, прегърна я през раменете и зави към къщата й, заобикаляйки множеството клони по улиците.
	— Ами фестивала? Можем ли да се откажем?
	— Една репортерка от Джексън ме попита и аз я уверих, че ще се проведе, така че трябва да го направим. Окуражена съм от начина, по който днес хората от двете части на града се мобилизираха и свършиха наистина чудесна работа. Каквото и да се случва, Котънблум ще продължи да се развива.
	— Съгласен съм. — Сойер въздъхна и разкърши рамене. — Майка ти ни чака на верандата.
	Регън се надигна, огледа се в огледалото за обратно виждане и измърмори:
	— Господ да ни е на помощ.
	Той паркира зад стария й камион и изключи двигателя.
	— Как искаш да го изиграем?
	Тя престана да оправя косата си и се обърна към него.
	— Какво ще кажеш да опитаме с истината?
	Сойер кимна, помогна й да слезе и взе раницата си от задната седалка.
	— Здравей, мамо. — Двете си размениха скована прегръдка.
	— Защо не ни се обади? Разболяхме се от притеснение.
	— Началник Томасън ме увери, че сте добре. Предупредил ви е, че се опитвам да се справя с положението в центъра, нали?
	— Е, да. — Жената погледна над рамото на дъщеря си, докато Сойер се качваше при тях на верандата. — Очаквах малко повече съчувствие. Перголата ми беше изтръгната, а няколко корена домати трябва да се пресадят.
	Регън протегна ръка назад и сплете пръсти в неговите.
	— Мамо, днес Сойер изгуби дома си. Караваните на няколко души в парка са напълно разрушени. Техните домове. Дърво падна върху „Юрганени пчели“ и железарията. Покривът на пицарията е отнесен. А сега ни извини, но сме много уморени.
	— Много мило от твоя страна да предложиш на мистър Форнет подслон за тази нощ — погледна надолу към него жената.
	Преди да успее да й отговори, Регън стисна ръката му и каза:
	— Той се нанася при мен, мамо. Обичаме се и ще живеем заедно. Така че от сега нататък ще ти се наложи да чукаш, преди да влезеш. — Отключи вратата и го дръпна след себе си. Изявлението й уголеми сърцето му поне три пъти, а обърканото изражение на мисис Ловел предизвика съвсем нехристиянска усмивка на лицето му.
	— Сигурен съм, че като съседи ще се виждаме много по-често, госпожо — успя да каже все пак, преди Регън да затръшне вратата под носа й.
	Пусна ръката му, изключи охранителната система и му се усмихна през рамо:
	— Това беше изключително грубо и утре ще ми се наложи да се извинявам, но дявол да го вземе, усещането беше невероятно.
	— Трябва да си призная, че се забавлявах повече, отколкото трябваше. — Той я последва в спалнята. — Какво ще кажеш първо да се изкъпем?
	Банята й беше обновена с красиви плочки и огромен двоен душ. Целуваха се, застанали в средата на топлата струя, и през съзнанието му мина непочтената мисъл, че това е нещо, с което бързо може да свикне.
	Леките докосвания и целувки разпалиха необуздана страст. Колко близо бяха да се изгубят един за друг? Завъртя я с гръб към гърдите си. Сякаш танцуваха танц, който знаеха наизуст, тя подпря ръце на стената и изви гръб. Той влезе в нея с неискрена нежност.
	Гърленият отчаян стон го накара да остави всякакви преструвки. Облада я бързо и грубо. Потвърждение, че бяха живи и заедно. Подсушиха се един друг в изпълнената с пара баня, неспособни да спрат да се докосват. Той нахлузи боксерките си, а тя облече бикини и камизолка.
	— Хайде да си лягаме. — Дръпна го след себе си, уловила и двете му ръце.
	Погледът му обходи тялото й. Червените резки по краката й изпъкваха ярко върху бледата кожа.
	— Тези рани трябва да се обработят. Имаш ли нещо подходящо?
	— В шкафа с лекарствата.
	Когато той се върна с тубичката, тя беше изхвърлила всички възглавници и го чакаше в леглото. Започна да масажира прасците й, размазвайки антисептичния мехлем. Целите й крака бяха в драскотини и прорезни рани, които скоро щяха да заздравеят. Какво ли щеше да се случи, ако не беше видял колата й и не се втурна в къщата да я търси? Мисълта за възможния изход го побъркваше.
	— Не каза на майка ти, че се нанасям при теб само за да я ядосаш, нали?
	— Не, разбира се. Вече изгубихме достатъчно време, не мислиш ли? — Докосна ръката му няколко сантиметра под шевовете.
	— Но ако ще живея тук, едно нещо трябва да се промени.
	Пръстите й се стегнаха. Раната над лакътя му потръпна.
	— Кое?
	— Не мога да съжителствам с всичките тези възглавници. Почти съм сигурен, че те се размножават.
	Последва тишина само миг. След това смехът й изпълни стаята. Дръпна го надолу да легне до нея.
	— Съгласна съм на компромис, но и ти трябва да направиш нещо за мен.
	Сойер се подпря на лакът, внезапно напрегнат.
	— Какво?
	— Искам да си пуснеш пак онази секси брада. Така и никога не успях да я докосна, а не мога да престана да мисля колко ли приятно би било да я усещам на някои… места.
	Той я погъделичка и тя със смях се притисна към него.
	— На кои места по-точно?
	— На _всички_.
	Утешително беше да знае, че през цялото лято я бе подлудявал точно толкова, колкото тя него. Пъхна се под завивката и я притегли към себе си.
	— Струва ми се, че ще свикна. Дай ми две седмици.
	Искаше да каже още много неща, но мисълта, че ще има утре, много дни и много седмици заедно, го караше да бъде търпелив. Разполагаше с остатъка от живота си да споделя всичко с нея.
	Следващите дни със сигурност щяха да бъдат изтощителни и натоварени като днешния. Въпреки това продължиха да си шепнат нежни думи, да се смеят и да се отдават на спомени, докато сънят ги отнесе, сгушени на сигурно място в прегръдките си.


	Третият, последен ден на фестивала беше към края си. Посещаемостта се оказа много по-голяма, отколкото двамата с Регън очакваха. Торнадото ги вкара в новините, а обединяването на двете части на града се превърна в най-щастливото събитие на седмицата.
	Мероприятието получи широк отзвук дори в „Асошиейтед Прес“. Сойер грабна един стол и се настани до репортер на _Сърцето на Дикси_. Професионалната му камера лежеше до чиния, пълна със специалното свинско барбекю на Руфъс. Сандвичите с раци и джамалаята свършиха още по обяд.
	— Добре ли прекара този уикенд, Кайл? — Двамата мъже си допаднаха веднага и вече крояха планове за риболов през есента.
	— Трябва да призная, че като за първи път сте се справили много добре. Дори отлично. — Той попи устата си със салфетка. — Единственото ми оплакване са четирите килограма, които качих за три дни. По дяволите, вие наистина умеете да готвите.
	— Но това е най-приятната част на всеки фестивал, нали?
	— Така е. Но доста се забавлявах и на борбите снощи. Досега не бях присъствал на подобно нещо.
	Сойер се засмя. Не можеше да не се гордее със своя принос за успеха. Тали беше надминала себе си. Наред с организираните от Монро демонстрации на самоотбрана, кикбокс и борби в стил MMA, те бяха привлекли огромна тълпа. Нощта приключи с домашно приготвени от дамите от благотворителната църковна общност сладкиши и приятната музика на оркестъра на чичо му.
	— Все пак трябва да те попитам. Ако спечелите, кои проекти ще реализирате? — Кайл загреба пълна лъжица печен боб и го погледна.
	— Очевидно тези на Мисисипи. Те пострадаха най-много от торнадото. — Сойер посочи към отсрещния бряг на реката. Облечена в масленожълта рокля, Регън стоеше до беседката, красива като цветята на майка му. По някакъв начин усети погледа му, обърна глава и му махна с ръка.
	— Интересно, защото кметът на Котънблум, Мисисипи, твърди, че парите трябва да получите вие.
	— Защо би казала подобно нещо? — възкликна искрено изненадан той. След всички неприятности и изпитания щетите, понесени от нейната страна на града, и усилията, вложени за обединението на двете събития, именно тя повече от всеки друг заслужаваше наградата.
	— Каза ми, че някои неща не умират, а просто изпадат в летаргия, очаквайки шанса си да се събудят отново. Според нея старият парк заслужава да заживее нов живот.
	Сойер погледна към реката, за да скрие яростния прилив на емоции. Искаше му се всички да се разотидат, за да може бързо да я отведе у дома и най-после да я има само за себе си през следващите петдесет, а защо не и повече години.
	— Ти си обиколил целия Юг, Кайл. Има ли някаква вероятност събитието да бъде отразено по достойнство?
	— От това, което видях, бих казал, че като нищо можете дори да спечелите конкурса. — Той се облегна назад и притисна с ръце корема си. Средното копче на синята му риза с къси ръкави едва се държеше. — Не искам да изглеждам безчувствен, но торнадото, изглежда, ви помогна в съревнованието. Проклетите редактори ще си изгубят ума по трогателната сърцераздирателна история. Да не говорим, че ние я превърнахме в национална игра. Получи се много по-интересно, отколкото два конкуриращи се фестивала.
	Сойер се засмя и поклати глава.
	Часове по-късно, след като приходящите посетители си заминаха, за да се подготвят за работната седмица, а местните хора гледаха футбол вкъщи, двамата с Регън се срещнаха по средата на пешеходния мост. Тя стоеше до парапета и ръцете му обгърнаха раменете й откъм гърба. Залязващото слънце проблясваше в косите й и караше водата да танцува.
	— Казала си на Кайл, че ако се стигне дотам, Луизиана трябва да получи парите. Защо го направи? Уикендът се оказа успешен само благодарение на теб. Мисисипи заслужава наградата. — Потърка наболата си брада в слепоочието й.
	Тя покри ръцете му със своите.
	— Измина доста време, откакто двете страни на Котънблум са правили нещо заедно. Не искам утре нещата да се върнат към предишното положение. В бъдеще старият парк трябва да бъде наше общо място. Можете да възстановите вътрешната бейзболна лига и да поканите за участие фирми и организации от Мисисипи. Ще си устройваме съвместни пикници и квартални празненства. Така този фестивал ще се превърне в нещо като начало на края на разрива между „блатните плъхове“ и „снобите“.
	— Но…
	— Престани да се изживяваш като джентълмен, Сойер Форнет, и вземи парите, ако спечелим. — Обърна се в задушаващата му прегръдка и сплете пръсти зад тила му.
	Той не спомена предсказанието на Кайл, че торнадото е решило съревнованието в тяхна полза. Вместо това плъзна длани надолу по гърба й.
	— Какво ще кажеш, ако престана да се държа като джентълмен изобщо и веднага те отведа у дома?
	— Предполагам, всичко останало може да почака до утре. — Тя повдигна вежди и се усмихна.
	Но едно нещо не можеше да се отлага дори секунда.
	— Обичам те, Регън Ловел. Помниш ли обещанието, което издълбах в дървото?
	Усмивката трепна, брадичката й се разтрепери и тя кимна:
	— И аз те обичам.
	Сойер се наведе за целувка. Беше на път да го изпълни… в крайна сметка.


>	Епилог

	_Осем месеца по-късно._
	Пукотът на батата бе последван от взрив от възторжени викове, когато топката прелетя над оградата в лявата част на игрището. Регън подскачаше нагоре-надолу и крещеше наравно с останалите, въпреки че беше треньор на противниковия отбор.
	Сойер се затича към базите и срещна погледа й на втората. Тя прибра кичур коса зад ухото си и намести бейзболната си шапка. Вместо да се върне при съотборниците си, той се насочи към нея, обви ръка около кръста й и я притегли към себе си.
	— Сойер Форнет, трябва да бъдете дисквалифициран. — Усмивката отричаше предупреждението в гласа й.
	— Но си заслужаваше. Точно както когато навремето ме изгониха от мача. — Целуна я нежно по устните, бутайки шапката й на земята.
	Около тях се разнесоха подвиквания и подсвирвания, които й напомниха, че се намират в средата на напълно обновения парк, обградени от жители на двете страни на реката.
	Той се отдръпна, плесна я по дупето и тичешком се отправи към съотборниците си, показвайки знака на победата с високо вдигната ръка. Все още усмихната, Регън поклати глава и се обърна към сектора, зает от общинските служители на Котънблум, Мисисипи. Първата за сезона среща на вътрешното първенство беше между двата града. Въпреки ожесточеното съперничество, под благородната надпревара се долавяше усещане за общност, което бе липсвало през годините след разцепването на града.
	Спорният фестивал и торнадото им донесоха повече ползи, отколкото вреди. Пострадалите сгради от страната на Мисисипи бяха възстановени. Под вещото ръководство на мисис Карсън и с помощта на мис Ефи и мис Леора „Юрганени пчели“ се превърна в нещо повече от магазин за платове.
	Докато дамите все още се събираха в един ъгъл да шият и да клюкарстват, там се предлагаха торти и сладкиши, доставяни ежедневно от градската пекарна, както и постоянни потоци от подсладен студен чай и кафе. Освен това Вера изложи някои от декоративните украшения на Регън, както и творби на местни художници. Начинанието се оказа печелившо за всички собственици на дребен бизнес в центъра. Посещението в магазина беше празник за сетивата и в по-топлите дни вратата стоеше подпряна, а бръмченето на оживените разговори и вкусният аромат привличаха все повече минувачи.
	Дойде ред Кейд да батира. Сойер наруши малко правилата, като включи брат си в отбора. Следващият хоумрън беше негова заслуга. След като всичко беше казано и направено, Котънблум, Луизиана, спечели с лекота, но в края на мача много добро настроение и закачки съпровождаха ръкостисканията между двата отбора.
	Регън се вмъкна отзад да гледа как Сойер се смее и поздравява зрителите от двете страни на реката. Обичаше го толкова много, че сърцето й заплашваше да се пръсне.
	Монро я блъсна шеговито с ханша си.
	— Чудесна игра. Жалко, че заместник Престън трябваше да отиде на подаден сигнал. Той беше единствената ти надежда.
	— Знам. Но включването на Кейд в отбора на Луизиана си остава доста спорно.
	— Аха, но не можа да устои. Трябваше да го видиш, докато пробваше екипа. — Тя поклати глава, но усмивката й се оживи, когато погледна към него. Той стоеше до Сойер, размахваше ръце и говореше нещо. — Никога не е имал възможност да изживее тези емоции в училище. А е можел да стане велик играч.
	— Нещата се развиха според очакванията, мисис Форнет. — Регън изгледа отстрани приятелката си, която се изчерви и започна да си играе с краищата на косата си. Сватбата се състоя преди две седмици на брега на реката. Малкото поканени гости се почерпиха с лимонада и торта в огромния салон на къщата, построена от Кейд на един хвърлей разстояние от комплекса „Форнет дизайн“.
	Той искаше да избягат в Сиатъл, да се разпишат и да изкарат медения си месец там. Монро настоя за сватбено тържество, но се съгласи на компромиса да бъде в тесен кръг. Регън уреди нещата за по-малко от седмица и в крайна сметка всичко мина гладко.
	— Впрочем как е семейният живот? По-различен?
	— В общи линии е същият, с изключение на това, че трябва да свикна с новото си име. — Тя се усмихна и повдигна вежди към нея: — Съвсем скоро сама ще разбереш.
	Беше ред на Регън да се изчерви, осъзнавайки, че не го прави с такова очарование като приятелката си. Завъртя диамантения пръстен на ръката си и наведе глава.
	— Много съм нервна. Не заради самата сватба. Нямам търпение да узаконим връзката си. Но съжалявам, че се съгласих за църковен ритуал. Мама е толкова превъзбудена.
	— Казах ти да я държиш по-далече от това. Няма да се учудя, ако скочи и застане между вас, когато свещеникът попита дали някой има възражения против брака ви.
	След интригите на майка й през лятото Регън беше готова да я зачеркне напълно от живота си. За нейна изненада именно Сойер я убеди да се опита да поправи пропуканите им отношения. Неговите родители си бяха отишли завинаги и той не искаше един ден Регън да съжалява. И така тя открехна леко вратата, като позволи на майка си да вземе незначително участие в подготовката на сватбата. Все едно пусна дива гладна маймуна до купчина банани.
	— Сега, когато живеем на една и съща улица, Сойер и майка ми се срещат все по-често. Той постоянно глези проклетите й кучета, което означава, че е изминал половината път до сърцето й. Освен това много разбира от растения, особено от цветя, така че ги свързва и градинарството. Понякога се питам дали не играя в _Зоната на здрача_.
	— Денят, в който видя майка ти и Сойер рамо до рамо да разхождат кучетата й по улицата, ще бъде първият знак за апокалипсиса. — Монро избухна в смях. — В твоята къща ли ще останете или смятате да възстановите неговата?
	Торнадото беше нанесло сериозни щети върху дома му и той взе трудното решение да го събори.
	— Май се налага да се установим в Мисисипи.
	— Защо?
	Регън не успя да сдържи усмивката си:
	— Смятам да направя официално изявление след венчавката, но вчера подадох документи за щатски представител в Джексън. Ще се кандидатирам на изборите през ноември.
	Монро изкрещя нещо средно между изненада и поздравление и едва не я задуши с прегръдката си:
	— Нямах представа, че имаш такива намерения.
	— От много време държа заявлението в бюрото си. Сойер ме окуражи да опитам. Но това означава, че трябва да живеем в Мисисипи.
	— И той няма нищо против?
	Парещи сълзи напълниха очите й. Тя вдигна глава, но ярката слънчева светлина само влоши нещата.
	— Той иска да преследвам мечтите си и да бъда щастлива. Каза, че е съгласен дори да се преместим в Джексън, ако реша да се кандидатирам за губернатор.
	— Уау! Губернатор?
	— Кой знае? Може би някой ден. Мога да се справя. — Изрече думите с увереност, която изуми дори самата нея. Не беше нужно да се доказва пред никого. Нито пред приятелите си, нито пред майка си, нито дори пред себе си. Тя _можеше_ да го направи. Докато Сойер стоеше зад гърба й. А той винаги щеше да я подкрепя. Вярваше в това. Имаше му доверие.
	— Аз може чисто технически да съм вече блатен плъх, но можеш да разчиташ на мен за кампанията си — увери я приятелката й.
	— Как върви? — Тали спря наблизо с ръце зад гърба, сякаш се опасяваше, че се натрапва, но в плахата й усмивка се прокрадваше надежда.
	Монро се обърна, прегърна я през раменете и я дръпна между тях.
	— Хареса ли ти играта?
	— Дано да се превърне в постоянно събитие. Хубаво е да гледаш как всички се забавляват заедно. Имам предвид, погледнете мис Леора — отвърна момичето.
	Възрастната дама беше пъхнала ръка под лакътя на Делмар Форнет и усмихнато разговаряше с мъжете, с които той ходеше за риба и на лов.
	— Мислите ли, че Дел ще я направи почтена жена и ще се премести в Мисисипи? Не мога да си представя, че тя може да отиде да живее при него. — В началото Регън намираше отношенията им за доста странни, но след като мис Леора се отърси от гнева и обидата, остана само любовта. И благодари горещо на бога, че двамата със Сойер не изчакаха четирийсет години, за да загърбят миналото. Едно десетилетие се състоеше от десет безкрайно дълги години.
	— Това е единственият им спор. Няма начин нито чичо да се установи в Мисисипи, нито тя да дойде в Луизиана. Представяте ли си мис Леора да домакинства в малката му схлупена къщичка? — засмя се Тали.
	— Могат да си построят нова, като нас с Кейд и както прави Наш — подхвърли Монро. — Впрочем кога ще е готова вашата?
	Талула изстена.
	— С това темпо няма да е преди следващото лято. Нали знаете какъв е Наш. Иска да знае всичко до най-малкия детайл и да върши по-голямата част от работата сам. Но часовете в училище поглъщат почти всичкото му време, а и книгата му ще излезе скоро… Много е зает.
	— Толкова е вълнуващо. А той къде е? — огледа се наоколо Монро.
	Тали посочи към пейките в далечния край на игрището:
	— Дамите от „Юрганени пчели“ го наобиколиха още щом дойдохме.
	Регън погледна нататък. Наш Хоторн седеше на втория ред, а възрастните жени бяха насядали около него в полукръг. Създаваше впечатление, че им изнася лекция.
	— Те наистина го обичат — отбеляза тя.
	— Аз също, затова не мога да ги упрекна. — Гласът на Тали беше необичайно мек и усмивката я озаряваше отвътре навън.
	— А кога ще сложи пръстен на ръката ти? — сръга я отстрани Регън. Едва наскоро се бяха сближили дотолкова, че да могат да си подхвърлят приятелски шеги.
	Гъста червенина плъзна от гърлото към лицето на Тали. Тя се обърна към нея. Дали някой някога беше виждал Талула Форнет да се изчервява?
	— Ние сме женени.
	— Моля? — възкликнаха едновременно другите две жени.
	Тали закри лицето си с две ръце, но усмивката прозираше между пръстите й.
	— Преди няколко седмици отидохме в съда. На Наш му е все едно, а аз не съм от момичетата, които мечтаят да облекат бяла рокля и всички погледи да са насочени към тях.
	— И кога смяташе да кажеш на братята си?
	— На вечерята довечера. Всички сме поканени у вас, нали, Монро?
	— Аха. Вече купихме печено месо от Руфъс.
	— Реших, че няма да е лошо вие двете да знаете, в случай че ми е нужна подкрепа.
	— Моля ти се. Ние всички обичаме Наш. Той е най-милото, най-доброто момче в Котънблум. — Регън обви ръка около раменете на Тали и я прегърна.
	— Така е. Не знам с какво съм го заслужила, но вече е мой. Завинаги. — В очите й проблеснаха сълзи въпреки широката усмивка. — А сега отивам да го спася от онези малки стари дами. Ще се видим по-късно.
	Регън и Монро мълчаливо наблюдаваха как прекосява игрището. Наш се извини на жените, пресрещна я и я притегли към себе си за целувка.
	— Ами, добре — измърмори Регън.
	— Наистина — кимна Монро. Погледите им се срещнаха и двете избухнаха в смях.
	Когато се поуспокоиха, тя каза:
	— Наш и Тали няма да са единствената изненада довечера. Подготви се, защото майка ми ще представи новия си приятел. Вчера пристигна със самолет от Ню Мексико.
	— Как ти се струва?
	— Съвсем различен от всички, с които е излизала досега. Нисък, плешив и досаден. Но наистина я обича. Колкото и да ми е противно, искрено се радвам за нея. Името му е Арнолд, но тя го нарича Арни.
	— Да не е онзи, с когото се е запознала в клиниката?
	— Същият. Не съм сигурна дали е за добро или за лошо. Надявам се да си помагат взаимно да останат трезвеници. Предложил й да се премести при него в Ню Мексико, но тя му казала, че ако иска да е с нея, трябва да дойде в Котънблум.
	— Напред, мисис Кърби*.
	[* Героиня от пиесата „Не можеш да го вземеш с теб“ с премиера на Бродуей през 1936 г. През 1938-а излиза като игрален филм с режисьор Франк Капра и с участието на Джеймс Стюърт и Джийн Артър. Има седем номинации за „Оскар“, от които печели две награди — за най-добър филм и най-добър режисьор. — Б.пр.]
	— Знам, ясно? Ще видим. Не бих се обзаложила, че от това ще излезе нещо.
	Този път Регън я прегърна през раменете. Нямаше нужда от банални утешения. Майка й я беше разочаровала през целия й живот. Бяха нужни няколко месеца и съвсем различно отношение, за да спечели отново доверието й. Но Монро щеше да я подкрепя винаги и в добрите, и в трудните й моменти. Защото беше такава дъщеря и такъв приятел.
	Като се ръкуваше и потупваше мъжете по раменете, Сойер бавно се измъкваше от тълпата. Кейд следваше примера му. Вървяха един до друг, проправяйки си път към Регън и Монро. Двамата се сближаваха с всяка изминала седмица. Не че понякога не спореха, не си крещяха и не се сърдеха като деца. Но тези моменти винаги завършваха със смях.
	Единият привлече към себе си Монро, а другият направи същото с Регън. Кейд се усмихна с приятелска насмешка:
	— Май Мисисипи не се представи много добре, а, Регън?
	— Само защото вие, блатните плъхове, хитрувахте. Ти не си общински служител.
	Той изсумтя презрително:
	— Което скоро може да се промени. След като го примами на другата страна на реката, брат ми предложи да се кандидатирам за енорийски настоятел.
	— Ще го направиш ли? — попита тя. Кейд не беше най-дипломатичният човек, когото познаваше. Нито най-любезният. И не умееше да прави компромиси. Но беше изключително умен въпреки незавършеното си средно образование. С преместването на „Форнет дизайн“ от Сиатъл в Котънблум създаде много работни места и увеличи данъчните приходи.
	— Е, не с толкова чар, колкото Сойер, но имам някои идеи. — Той наведе очи към съпругата си. — Върнах се завинаги и искам да направя този град по-добро място за нас. И за децата ни.
	Регън се задъха:
	— Да не би…?
	— Не, не съм. За бога, Кейд, ето така плъзват слуховете. — Монро се отдръпна да го удари по рамото, но в движението си вложи повече закачка, отколкото сила. — Но някой ден. Може би.
	— Трябва да тръгваме. Дайте ни половин час да се приготвим. — Той погледна часовника си.
	— Изглеждаш страхотно в този екип, Кейд Форнет. — Усмивката, която Монро отправи към съпруга си, накара Регън да прехапе долната си устна и да погледне към Сойер.
	— Ами, възползвай се. Значи, ще ни трябват час и половина. Доскоро. — Сграбчи ръката й и я повлече бързо към паркинга. Смехът й се разнесе след тях.
	Регън се обърна и обви ръце около врата на Сойер.
	— Ти също си неустоим в тези панталони.
	— Но не и наполовина по начина, по който ти изпълваш твоите, бебчо. — Ръката му се плъзна надолу по гърба й.
	— Сойер — прошепна тя. — Ти още си енорийски настоятел, а аз съм кмет. Трябва да спазваме някакво приличие и достойнство все пак.
	— Нима през изминалото лято не доказахме, че и двете са прекалено надценявани?
	Усмихнатите им устни се срещнаха с нежност и страст, пуснали корени назад в миналото, но укрепващи с всеки изминал ден. Бъдещето беше пред тях, неизвестно и дори малко плашещо, но те щяха да посрещнат заедно онова, което ги очакваше.
